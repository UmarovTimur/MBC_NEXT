<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 18</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB17.htm'>&lt;</a></li>
<li><a href='JOB.htm'>18</a></li>
<li><a href='JOB19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Bildad </div> <div class='p'> <span class="verse" id="V1">1&#160;</span>Şuahlı Bildad belə cavab verdi:   </div><div class='q'> <span class="verse" id="V2">2&#160;</span>«Bu sözlər nə vaxt qurtaracaq?  </div><div class='q'>Əgər dərrakəli olsanız, danışarıq.   </div><div class='q'> <span class="verse" id="V3">3&#160;</span>Niyə heyvana bənzəyək?  </div><div class='q'>Gözlərinizə axmaq kimi görünək?   </div><div class='q'> <span class="verse" id="V4">4&#160;</span>Özünü hirsindən didib-dağıdırsan.  </div><div class='q'>Sənə görə bu aləmdən vaz keçəkmi?  </div><div class='q'>Yoxsa sal qayalar yerindən çıxsın?   </div><div class='b'> &#160; </div> <div class='q'> <span class="verse" id="V5">5&#160;</span>Bəli, şər insanın işığı sönəcək,  </div><div class='q'>Odu-alovu parlamayacaq.   </div><div class='q'> <span class="verse" id="V6">6&#160;</span>Çadırında nur qaranlığa dönəcək,  </div><div class='q'>Yanındakı çıraq sönəcək.   </div><div class='q'> <span class="verse" id="V7">7&#160;</span>Addımları gücdən düşəcək,  </div><div class='q'>Öz işlətdiyi fənddən yıxılacaq.   </div><div class='q'> <span class="verse" id="V8">8&#160;</span>Ayaqları onu tələyə aparacaq,  </div><div class='q'>Öz ayağı ilə tora düşəcək.   </div><div class='q'> <span class="verse" id="V9">9&#160;</span>Kəmənd topuğundan tutacaq,  </div><div class='q'>Tələ açılıb onu qapacaq.   </div><div class='q'> <span class="verse" id="V10">10&#160;</span>Torpaq üstə onun üçün gizli kəmənd səriləcək,  </div><div class='q'>Yolu üstə onu tələ gözləyəcək.   </div><div class='q'> <span class="verse" id="V11">11&#160;</span>Dəhşət onu hər tərəfdən bürüyəcək,  </div><div class='q'>Hər addımda onu təqib edəcək.   </div><div class='q'> <span class="verse" id="V12">12&#160;</span>Aclıq taqətini yeyib-qurtaracaq,  </div><div class='q'>Yanında fəlakət hazır dayanacaq.   </div><div class='q'> <span class="verse" id="V13">13&#160;</span>Dərisini azar yeyəcək,  </div><div class='q'>Ölümün ilk övladı əzalarını yeyib işini bitirəcək.   </div><div class='q'> <span class="verse" id="V14">14&#160;</span>Əmin-amanlıq çadırından atılacaq,  </div><div class='q'>Dəhşətlər padşahının yanına aparılacaq.   </div><div class='q'> <span class="verse" id="V15">15&#160;</span>Çadırında ona aid heç nə olmayacaq,  </div><div class='q'>Yurduna kükürd yağacaq.   </div><div class='q'> <span class="verse" id="V16">16&#160;</span>Aşağıda rişələri quruyacaq,  </div><div class='q'>Yuxarıda budaqları solacaq.   </div><div class='q'> <span class="verse" id="V17">17&#160;</span>Onun adı yer üzündə unudulacaq,  </div><div class='q'>Məhəllə-küçələrdə adı yaddan çıxacaq.   </div><div class='q'> <span class="verse" id="V18">18&#160;</span>İşıqdan zülmətə aparılacaq,  </div><div class='q'>Dünyadan qovulacaq.   </div><div class='q'> <span class="verse" id="V19">19&#160;</span>Nə övladı, nə nəvəsi xalqı arasında olmayacaq,  </div><div class='q'>Məskənində bir kimsəsi qalmayacaq.   </div><div class='q'> <span class="verse" id="V20">20&#160;</span>Qərbdəkilər halına heyrətlənəcək,  </div><div class='q'>Şərqdəkilər onu görüb dəhşətə gələcək.   </div><div class='q'> <span class="verse" id="V21">21&#160;</span>Bəli, pislərin həyatının aqibəti budur,  </div><div class='q'>Allahı tanımayanların məskəni budur».   </div><ul class='tnav'>
<li><a href='index.htm'>ƏYYUB</a></li>
<li><a href='JOB17.htm'>&lt;</a></li>
<li><a href='JOB.htm'>18</a></li>
<li><a href='JOB19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
