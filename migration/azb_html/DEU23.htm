<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab QANUNUN TƏKRARI 23</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU22.htm'>&lt;</a></li>
<li><a href='DEU.htm'>23</a></li>
<li><a href='DEU24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Camaat arasına daxil ola bilməyənlər </div> <div class='p'> <span class="verse" id="V1">1&#160;</span>Cinsiyyət üzvü əzilmiş ya da kəsilmiş şəxs Rəbbin camaatı arasına daxil ola bilməz.   </div><div class='p'> <span class="verse" id="V2">2&#160;</span>Qeyri-qanuni doğulan şəxs Rəbbin camaatı arasına daxil ola bilməz. Onun övladları, hətta onuncu nəslə qədər olanı Rəbbin camaatı arasına daxil ola bilməz.   </div><div class='p'> <span class="verse" id="V3">3&#160;</span><a href="#FN1" class="notemark">*<span class="popup">Neh. 13:1-2</span></a> Heç bir Ammonlu və yaxud Moavlı Rəbbin camaatı arasına daxil ola bilməz. Onların heç bir övladı, hətta onuncu nəslə qədər olanlar da Rəbbin camaatı arasına əsla daxil ola bilməz,   <span class="verse" id="V4">4&#160;</span><a href="#FN2" class="notemark">*<span class="popup">Say. 22:1-6</span></a> çünki onlar Misirdən çıxdığınız zaman yolda sizi çörək və su ilə qarşılamadılar. Sizə lənət oxumaq üçün Aram-Naharayimdəki Petor şəhərindən Beor oğlu Bilamı muzdla tutdular.   <span class="verse" id="V5">5&#160;</span><a href="#FN3" class="notemark">*<span class="popup">Say. 23:7–24:9</span></a> Lakin Allahınız Rəbb Bilamı dinləmək istəmədi. Ona görə də Allahınız Rəbb bu lənəti xeyir-duaya çevirdi, çünki O sizi sevir.   <span class="verse" id="V6">6&#160;</span><a href="#FN4" class="notemark">*<span class="popup">Ezra 9:12</span></a> Nə qədər ömrünüz varsa, onların xeyri və rifahı üçün çalışmayın.   </div><div class='p'> <span class="verse" id="V7">7&#160;</span>Edomlulara isə ikrahla yanaşmayın, çünki onlar sizin qohumlarınızdır. Misirlilərə də ikrahla yanaşmayın, çünki torpaqlarında qərib olmusunuz.   <span class="verse" id="V8">8&#160;</span>Onlardan doğulanların üçüncü nəsli Rəbbin camaatı arasına daxil ola bilər.   </div><div class='s'>Ordugahın təmizliyi </div> <div class='p'> <span class="verse" id="V9">9&#160;</span>Düşmənlərinizlə döyüşmək üçün ordugah quranda özünüzü hər cür murdarlıqdan qoruyun.   <span class="verse" id="V10">10&#160;</span>Əgər gecə yatarkən aranızda toxumu tökülən şəxs olarsa, o, ordugahdan kənara çıxsın və buraya daxil olmasın.   <span class="verse" id="V11">11&#160;</span>Axşamadək yuyunsun və gün batandan sonra ordugaha qayıtsın.   </div><div class='p'> <span class="verse" id="V12">12&#160;</span>Ordugahınızdan kənarda ayaqyolu üçün yer təyin edin.   <span class="verse" id="V13">13&#160;</span>Sursatınız arasında yer qazmaq üçün bel də olsun ki, ayaqyoluna gedəndə ifrazatın üstünü basdıra biləsiniz.   <span class="verse" id="V14">14&#160;</span>Çünki sizi qurtarmaq və düşmənlərinizi sizə təslim etmək üçün ordugahınızın içində Allahınız Rəbb gedir. Ordugahınız müqəddəs olsun ki, Rəbb natəmiz bir şey görüb sizdən üz döndərməsin.   </div><div class='s'>Müxtəlif qanunlar </div> <div class='p'> <span class="verse" id="V15">15&#160;</span>Ağasının yanından sizin yanınıza qaçan qulu ağasına qaytarmayın.   <span class="verse" id="V16">16&#160;</span>Qoy öz seçdiyi yerdə, bəyəndiyi bir şəhərdə aranızda yaşasın. Ona əzab verməyin.   </div><div class='p'> <span class="verse" id="V17">17&#160;</span><a href="#FN5" class="notemark">*<span class="popup">Lev. 19:29</span></a> İsrailli qadın və kişilər arasından heç kim məbəd fahişəliyi etməsin.   <span class="verse" id="V18">18&#160;</span>Qadının və ya kişinin fahişəliklə qazandığı qazancı Allahınız Rəbbin məbədinə təqdim etməyin. Hər ikisi Allahınız Rəbbin gözündə iyrəncdir.   </div><div class='p'> <span class="verse" id="V19">19&#160;</span><a href="#FN6" class="notemark">*<span class="popup">Çıx. 22:25; Lev. 25:36-37; Qanun. 15:7-11</span></a> Soydaşınıza pulu, ərzağı və yaxud da faiz gətirən başqa bir şeyi sələmlə borc verməyin.   <span class="verse" id="V20">20&#160;</span>Yadellidənsə faiz ala bilərsiniz, amma soydaşlarınızdan almayın ki, Allahınız Rəbb mülk olaraq almaq üçün gedəcəyiniz torpaqda əl atdığınız hər işə xeyir-dua versin.   </div><div class='p'> <span class="verse" id="V21">21&#160;</span><a href="#FN7" class="notemark">*<span class="popup">Say. 30:1-16; Mat. 5:33</span></a> Allahınız Rəbbə bir əhd təqdimi edəcəyinizi söyləyəndə gecikdirməyin, çünki Allahınız Rəbb mütləq bunu sizdən istəyəcək. Onu yerinə yetirməməyiniz günahdır.   <span class="verse" id="V22">22&#160;</span>Amma əhd etməkdən çəkinirsinizsə, bu, günah deyil.   <span class="verse" id="V23">23&#160;</span>Ağzınızdan çıxanı yerinə yetirməyə diqqət edin, çünki Allahınız Rəbbə əhd edərək ürəkdən təqdim etməlisiniz.   </div><div class='p'> <span class="verse" id="V24">24&#160;</span>Qonşunuzun bağına girəndə doyunca üzüm yeyə bilərsiniz, amma səbətinizə yığmayın.   <span class="verse" id="V25">25&#160;</span><a href="#FN8" class="notemark">*<span class="popup">Mat. 12:1; Mark 2:23; Luka 6:1</span></a> Qonşunuzun zəmisinə girəndə əlinizlə başaq yığa bilərsiniz, amma zəmiyə oraq vurmayın.   </div><ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU22.htm'>&lt;</a></li>
<li><a href='DEU.htm'>23</a></li>
<li><a href='DEU24.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V3">23:3</a>
<span class="xt"><a href='NEH13.htm#V1'>Neh. 13:1-2</a></span></p>
<p class="x" id="FN2"><span class="notemark">*</span><a class="notebackref" href="#V4">23:4</a>
<span class="xt"><a href='NUM22.htm#V1'>Say. 22:1-6</a></span></p>
<p class="x" id="FN3"><span class="notemark">*</span><a class="notebackref" href="#V5">23:5</a>
<span class="xt"><a href='NUM23.htm#V7'>Say. 23:7</a>–<a href='NUM24.htm#V9'>24:9</a></span></p>
<p class="x" id="FN4"><span class="notemark">*</span><a class="notebackref" href="#V6">23:6</a>
<span class="xt"><a href='EZR09.htm#V12'>Ezra 9:12</a></span></p>
<p class="x" id="FN5"><span class="notemark">*</span><a class="notebackref" href="#V17">23:17</a>
<span class="xt"><a href='LEV19.htm#V29'>Lev. 19:29</a></span></p>
<p class="x" id="FN6"><span class="notemark">*</span><a class="notebackref" href="#V19">23:19</a>
<span class="xt"><a href='EXO22.htm#V25'>Çıx. 22:25</a>; <a href='LEV25.htm#V36'>Lev. 25:36-37</a>; <a href='DEU15.htm#V7'>Qanun. 15:7-11</a></span></p>
<p class="x" id="FN7"><span class="notemark">*</span><a class="notebackref" href="#V21">23:21</a>
<span class="xt"><a href='NUM30.htm#V1'>Say. 30:1-16</a>; <a href='MAT05.htm#V33'>Mat. 5:33</a></span></p>
<p class="x" id="FN8"><span class="notemark">*</span><a class="notebackref" href="#V25">23:25</a>
<span class="xt"><a href='MAT12.htm#V1'>Mat. 12:1</a>; <a href='MRK02.htm#V23'>Mark 2:23</a>; <a href='LUK06.htm#V1'>Luka 6:1</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
