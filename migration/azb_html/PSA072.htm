<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 72</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA071.htm'>&lt;</a></li>
<li><a href='PSA.htm'>72</a></li>
<li><a href='PSA073.htm'>&gt;</a></li>
</ul>
<div class="main">
 
<div class='chapterlabel' id="V0"> 72</div><div class='s'>Məzmur 72 </div> <div class='d'>Süleymanın məzmuru. </div> <div class='q'> <span class="verse" id="V1">1&#160;</span>Ey Allah, padşaha ədalət ver,  </div><div class='q'>Şah oğluna salehlik ver.   </div><div class='q'> <span class="verse" id="V2">2&#160;</span>Qoy Sənin xalqına salehliklə,  </div><div class='q'>Məzlumlara ədalətlə hakimlik etsin.   </div><div class='q'> <span class="verse" id="V3">3&#160;</span>Xalqın firavanlığı dağlardan aşsın,  </div><div class='q'>Salehlər təpələri dolaşsın.   </div><div class='q'> <span class="verse" id="V4">4&#160;</span>Padşah xalq arasında olan məzlumları qorusun,  </div><div class='q'>Fəqirləri xilas etsin,  </div><div class='q'>Zalımları əzsin.   </div><div class='q'> <span class="verse" id="V5">5&#160;</span>Nə qədər günəş və ay varsa,  </div><div class='q'>Hər gələn nəsil qoy Səndən qorxsun.   </div><div class='q'> <span class="verse" id="V6">6&#160;</span>Biçilən tarlaya yağış kimi,  </div><div class='q'>Torpağı suvaran gur yağış kimi tökülsün.   </div><div class='q'> <span class="verse" id="V7">7&#160;</span>Bu padşahın ömrü boyu qoy salehlər çiçək açsın,  </div><div class='q'>Göydə ay durduqca qoy firavanlıq artsın.   </div><div class='b'> &#160; </div> <div class='q'> <span class="verse" id="V8">8&#160;</span><a href="#FN1" class="notemark">*<span class="popup">Zək. 9:10</span></a> Dənizdən-dənizə qədər,  </div><div class='q'>Fəratdan yer üzünün qurtaracağınadək hər yerdə hökmranlıq etsin.   </div><div class='q'> <span class="verse" id="V9">9&#160;</span>Onun qarşısında köçəri xalqlar diz çöksün,  </div><div class='q'>Düşmənləri isə qoy yerə vurulsun.   </div><div class='q'> <span class="verse" id="V10">10&#160;</span>Tarşişin və adaların padşahları ona xərac gətirsin,  </div><div class='q'>Səba və Seva padşahları ona bəxşiş versin.   </div><div class='q'> <span class="verse" id="V11">11&#160;</span>Qarşısında bütün padşahlar təzim etsin,  </div><div class='q'>Qoy bütün millətlər ona xidmət etsin!   </div><div class='b'> &#160; </div> <div class='q'> <span class="verse" id="V12">12&#160;</span>Çünki o imdad deyib çağıran fəqirləri,  </div><div class='q'>Məzlumları, köməksizləri qurtarır.   </div><div class='q'> <span class="verse" id="V13">13&#160;</span>Yoxsula, fəqirə rəhm edir,  </div><div class='q'>Fəqirlərin canlarını azad edir.   </div><div class='q'> <span class="verse" id="V14">14&#160;</span>Onları hədə-qorxudan, zorakılıqdan qurtarır,  </div><div class='q'>Onun gözündə bunların qanı qiymətlidir.   </div><div class='b'> &#160; </div> <div class='q'> <span class="verse" id="V15">15&#160;</span>Yaşasın padşah!  </div><div class='q'>Qoy ona Səba qızılı verilsin,  </div><div class='q'>Qoy onun üçün durmadan dua edilsin,  </div><div class='q'>Hər gün ona xeyir-dua verilsin.   </div><div class='q'> <span class="verse" id="V16">16&#160;</span>Qoy ölkənin zəmiləri bol olsun,  </div><div class='q'>Dağların başında dalğalansın.  </div><div class='q'>Bu ölkə Livan kimi məhsul versin,  </div><div class='q'>Qoy şəhərin əhalisi ot kimi bitsin.   </div><div class='q'> <span class="verse" id="V17">17&#160;</span>Qoy padşahın adı əbədi qalsın,  </div><div class='q'>Günəşin ömrü tək adı var olsun.  </div><div class='q'>Onun vasitəsilə insanlar xeyir-dua alsın,  </div><div class='q'>Onu bütün millətlər bəxtiyar adlandırsın!   </div><div class='b'> &#160; </div> <div class='q'> <span class="verse" id="V18">18&#160;</span>Alqış olsun Rəbb Allaha, İsrailin Allahına,  </div><div class='q'>Xariqələrin yeganə yaradanına!   </div><div class='q'> <span class="verse" id="V19">19&#160;</span>Onun şərəfli adına əbədi alqış olsun,  </div><div class='q'>Bütün yer üzü Onun izzətinə bürünsün!  </div><div class='p'>Amin! Amin!   </div><div class='b'> &#160; </div> <div class='q'> <span class="verse" id="V20">20&#160;</span>Yessey oğlu Davudun duaları burada sona çatır.   </div><ul class='tnav'>
<li><a href='index.htm'>ZƏBUR</a></li>
<li><a href='PSA071.htm'>&lt;</a></li>
<li><a href='PSA.htm'>72</a></li>
<li><a href='PSA073.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V8">72:8</a>
<span class="xt"><a href='ZEC09.htm#V10'>Zək. 9:10</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
