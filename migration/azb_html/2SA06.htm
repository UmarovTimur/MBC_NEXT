<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ ŞAMUEL 6</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ ŞAMUEL</a></li>
<li><a href='2SA05.htm'>&lt;</a></li>
<li><a href='2SA.htm'>6</a></li>
<li><a href='2SA07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Əhd sandığının Yerusəlimə gətirilməsi </div> <div class='r'>(1Saln. 13:1-14; 15:25–16:6,43)  </div><div class='p'> <span class="verse" id="V1">1&#160;</span>Davud İsraildə yenidən bütün seçmə adamları topladı. Onlar otuz min nəfər idi.   <span class="verse" id="V2">2&#160;</span><a href="#FN1" class="notemark">*<span class="popup">Çıx. 25:22</span></a> Davud durub yanındakı xalqla birgə Yəhudanın Baale şəhərinə getdi ki, keruvlar üstündə taxt quran Ordular Rəbbinə aid olan Allahın sandığını oradan çıxartsın.   <span class="verse" id="V3">3&#160;</span><a href="#FN2" class="notemark">*<span class="popup">1Şam. 7:1-2</span></a> Allahın sandığını bir təzə arabaya qoyub Avinadavın təpədəki evindən çıxartdılar. Təzə arabanı Avinadavın oğulları Uzza və Axyo sürürdü.   <span class="verse" id="V4">4&#160;</span>Onlar Allahın sandığını Avinadavın təpədəki evindən arabaya qoyub çıxartdılar. Axyo sandığın qabağında gedirdi.   <span class="verse" id="V5">5&#160;</span>Davudla bütün İsrail nəsli Rəbbin hüzurunda həvəslə ilahi oxuyur, liralarla, çənglərlə, dəflərlə, şaxşaxlarla və sinclərlə çalıb oynayırdılar.   </div><div class='p'> <span class="verse" id="V6">6&#160;</span>Nakonun xırman yerindən keçəndə öküzlər büdrədi. Buna görə də Uzza əl uzadıb Allahın sandığından tutdu.   <span class="verse" id="V7">7&#160;</span>Uzzaya qarşı Rəbbin qəzəbi alovlandı və Allah onu hörmətsizlik etdiyinə görə oradaca vurdu. Uzza yerindəcə – Allahın sandığı yanında öldü.   <span class="verse" id="V8">8&#160;</span>Davud Rəbbin Uzzanı vurmasından çox məyus oldu. O yerə bu günə qədər Peres-Uzza<a href="#FN3" class="notemark">*<span class="popup">Peres-Uzza – ibrani dilində Uzzanın cəzası.</span></a> deyilir.   <span class="verse" id="V9">9&#160;</span>Həmin gün Davud Rəbdən qorxub dedi: «Rəbbin sandığı mənim yanımda necə qala bilər?»   <span class="verse" id="V10">10&#160;</span>Davud Rəbbin sandığını öz yanına – Davudun şəhərinə aparmaq istəmədi və sandığı yolundan döndərib Qatlı Oved-Edomun evinə qoydu.   <span class="verse" id="V11">11&#160;</span><a href="#FN4" class="notemark">*<span class="popup">1Saln. 26:4-5</span></a> Rəbbin sandığı üç ay Qatlı Oved-Edomun evində qaldı. Rəbb Oved-Edoma və onun bütün külfətinə bərəkət verdi.   </div><div class='p'> <span class="verse" id="V12">12&#160;</span>Padşah Davuda «Rəbb Oved-Edomun nəslinə və ona məxsus hər şeyə Allahın sandığına görə bərəkət verdi» deyə xəbər verildi. Davud gedib Oved-Edomun evindən Allahın sandığını sevinclə Davudun adı verilən şəhərə çıxardı.   <span class="verse" id="V13">13&#160;</span>Rəbbin sandığını daşıyanlar altı addım gedəndən sonra Davud bir öküzü və kökəldilmiş buğanı qurban kəsdi.   <span class="verse" id="V14">14&#160;</span>O, kətan efod geyib Rəbbin önündə var gücü ilə rəqs edirdi.   <span class="verse" id="V15">15&#160;</span>Davudla bütün İsrail nəsli Rəbbin sandığını hay-küylə, şeypur səsi ilə çıxartdılar.   </div><div class='p'> <span class="verse" id="V16">16&#160;</span>Rəbbin sandığı Davudun şəhərinə gətiriləndə Şaulun qızı Mikal pəncərədən baxıb padşah Davudu Rəbbin önündə atılıb rəqs edərkən gördü və ürəyində ona kinayə etdi.   </div><div class='p'> <span class="verse" id="V17">17&#160;</span>Rəbbin sandığını gətirib Davudun bu məqsədlə qurduğu çadırın içərisində onun üçün ayrılan yerə qoydular. Davud Rəbbin önündə yandırma və ünsiyyət qurbanları kəsdi.   <span class="verse" id="V18">18&#160;</span>Davud yandırma və ünsiyyət qurbanlarını təqdim edib qurtarandan sonra Ordular Rəbbinin adı ilə xalqa xeyir-dua verdi.   <span class="verse" id="V19">19&#160;</span><a href="#FN5" class="notemark">*<span class="popup">1Saln. 16:43</span></a> İstər qadın, istərsə də kişi olsun, xalqın hamısına – İsrail camaatından hərəyə bir kömbə çörək, bir parça ət və bir üzüm lavaşanası payladı. Sonra xalqın hamısı öz evinə qayıtdı.   </div><div class='p'> <span class="verse" id="V20">20&#160;</span>Davud öz külfətinə xeyir-dua vermək üçün qayıdanda Şaulun qızı Mikal Davudun qarşısına çıxıb belə dedi: «Gör bu gün İsrailin padşahı necə də şərəf qazanıb! Adi bir təlxək kimi utanmadan bu gün əyanlarının və qarabaşlarının qarşısında soyundu!»   <span class="verse" id="V21">21&#160;</span>Davud Mikala dedi: «Mən bunu atanın və onun bütün nəslinin yerinə məni seçib Öz xalqı İsraillilərə hökmdar qoyan Rəbbin qarşısında etmişəm. Bəli, Rəbbin hüzurunda şənlik edəcəyəm.   <span class="verse" id="V22">22&#160;</span>Bundan sonra bundan betər alçalıb öz mənliyimi heç edəcəyəm, yalnız sən dediyin qarabaşların qarşısında şərəflənəcəyəm».   <span class="verse" id="V23">23&#160;</span>Buna görə də Şaul qızı Mikalın ölənə qədər övladı olmadı.   </div><ul class='tnav'>
<li><a href='index.htm'>İKİNCİ ŞAMUEL</a></li>
<li><a href='2SA05.htm'>&lt;</a></li>
<li><a href='2SA.htm'>6</a></li>
<li><a href='2SA07.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">6:2</a>
<span class="xt"><a href='EXO25.htm#V22'>Çıx. 25:22</a></span></p>
<p class="x" id="FN2"><span class="notemark">*</span><a class="notebackref" href="#V3">6:3</a>
<span class="xt"><a href='1SA07.htm#V1'>1Şam. 7:1-2</a></span></p>
<p class="f" id="FN3"><span class="notemark">*</span><a class="notebackref" href="#V8">6:8</a>
<span class="fq">Peres-Uzza </span><span class="ft">– ibrani dilində </span><span class="fq">Uzzanın cəzası.</span></p>
<p class="x" id="FN4"><span class="notemark">*</span><a class="notebackref" href="#V11">6:11</a>
<span class="xt"><a href='1CH26.htm#V4'>1Saln. 26:4-5</a></span></p>
<p class="x" id="FN5"><span class="notemark">*</span><a class="notebackref" href="#V19">6:19</a>
<span class="xt"><a href='1CH16.htm#V43'>1Saln. 16:43</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
