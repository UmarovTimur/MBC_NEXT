<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 1 TİMOTEYƏ 6</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 TİMOTEYƏ</a></li>
<li><a href='1TI05.htm'>&lt;</a></li>
<li><a href='1TI.htm'>6</a></li>
<li><a href='2TI01.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='p'> <span class="verse" id="V1">1&#160;</span>Qul boyunduruğu altında olanların hamısı öz ağalarını tam hörmətə layiq saysınlar ki, Allahın adına və təliminə küfr söylənməsin.   <span class="verse" id="V2">2&#160;</span>Ağaları iman etmiş olanlarsa qardaş olduğu üçün ağalarına xor baxmasınlar. Əksinə, onlara daha yaxşı qulluq etsinlər. Çünki bu qulluqdan faydalananlar sevdikləri imanlılardır.  </div><div class='p'>Bu şeyləri öyrət və nəsihət ver.   </div><div class='s'>Allah yoluna bağlılıq </div> <div class='p'> <span class="verse" id="V3">3&#160;</span>Kim yad təlimlər yayıb Rəbbimiz İsa Məsihin sağlam sözləri ilə və möminliyə uyğun təlimlə razı deyilsə,   <span class="verse" id="V4">4&#160;</span>o adam qürurlanıb heç bir şey dərk etmir, lakin mübahisə və sözlərin mənası barədə dava yaratmaq xəstəliyinə tutulub. Bunların nəticəsi paxıllıq, münaqişə, böhtançılıq və bədgümanlıqdır;   <span class="verse" id="V5">5&#160;</span>pozğun düşüncəli, həqiqətdən məhrum, möminliyi qazanc mənbəyi kimi zənn edən adamların fasiləsiz mübahisələridir.<a href="#FN1" class="notemark">*<span class="popup">Mübahisələridir – bəzi əlyazmalarda mübahisələridir. Belə adamlardan uzaq ol.</span></a>   </div><div class='p'> <span class="verse" id="V6">6&#160;</span>Əlindəki ilə kifayətlənərək mömin olmaqsa böyük qazanc mənbəyidir.   <span class="verse" id="V7">7&#160;</span>Çünki dünyaya heç bir şey gətirməmişik və oradan heç bir şey də götürə bilmərik.   <span class="verse" id="V8">8&#160;</span>Yeməyimiz və paltarımız varsa, bunlarla kifayətlənirik.   <span class="verse" id="V9">9&#160;</span>Zəngin olmaq istəyənlərsə sınağa və tora düşərlər; insanı məhvə və həlaka aparan bir çox axmaq və ziyanverici ehtiraslara batırlar.   <span class="verse" id="V10">10&#160;</span>Çünki hər cür pisliyin kökü pulpərəstlikdir. Kimlərsə bu həvəslə imandan azıb öz-özlərinə sanki bıçaq soxmuş kimi çox əzab verdilər.   </div><div class='p'> <span class="verse" id="V11">11&#160;</span>Amma sən, ey Allah adamı, bu şeylərdən qaç. Salehliyin, möminliyin, imanın, məhəbbətin, dözümün, həlimliyin ardınca get.   <span class="verse" id="V12">12&#160;</span>İman uğrunda yaxşı mübarizə apar. Əbədi həyatı bərk tut; bunun üçün çağırıldın və yaxşı əqidəni bir çox şahid qarşısında iqrar etdin.   <span class="verse" id="V13">13&#160;</span><a href="#FN2" class="notemark">*<span class="popup">Yəh. 18:37</span></a>Hər şeyə həyat verən Allahın və Ponti Pilatın önündə öz yaxşı əqidəsinə şəhadət edən Məsih İsanın hüzurunda sənə tapşırıram ki,   <span class="verse" id="V14">14&#160;</span>Rəbbimiz İsa Məsihin zühurunadək Allahın əmrinə ləkəsiz və nöqsansız riayət et.   <span class="verse" id="V15">15&#160;</span>Allah Onu Öz vaxtında zahir edəcək. O, bəxtiyarlıq mənbəyi olan tək Hökmdar, şahların Şahı və ağaların Ağasıdır.   <span class="verse" id="V16">16&#160;</span>Yeganə ölməzliyə malik olan, əlçatmaz nurda yaşayan Odur. Onu insanlardan heç kəs görməyib və görə də bilməz. Ona izzət və əbədi qüdrət olsun. Amin.   </div><div class='p'> <span class="verse" id="V17">17&#160;</span>Bu dövrdə varlı olanlara buyur ki, təkəbbürlü olmasınlar və gəldi-gedər var-dövlətə yox, zövq almağımız üçün bizə hər şeyi bol-bol verən Allaha ümid bəsləsinlər.   <span class="verse" id="V18">18&#160;</span>Xeyirxahlıq göstərsinlər, yaxşı işlərlə zəngin, əliaçıq olub öz malını başqaları ilə bölüşsünlər.   <span class="verse" id="V19">19&#160;</span>Beləliklə, gələcək üçün özlərinə sağlam təməl olacaq bir xəzinə toplasınlar. Yəni həqiqi həyatı<a href="#FN3" class="notemark">†<span class="popup">Həqiqi həyatı – bəzi əlyazmalarda əbədi həyatı.</span></a> bərk tutsunlar.   </div><div class='p'> <span class="verse" id="V20">20&#160;</span>Ey Timotey, sənə verilən əmanəti qoru! Allahsız boşboğazlıqdan və yalan yerə «bilik» adlanan şeyin zidd fikirlərindən uzaq dur.   <span class="verse" id="V21">21&#160;</span>Bəziləri bu biliyə sahib olduqlarını iddia edərək imandan azdılar.  </div><div class='p'>Sizə lütf olsun!   </div><ul class='tnav'>
<li><a href='index.htm'>1 TİMOTEYƏ</a></li>
<li><a href='1TI05.htm'>&lt;</a></li>
<li><a href='1TI.htm'>6</a></li>
<li><a href='2TI01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">6:5</a>
<span class="fq">Mübahisələridir </span><span class="ft">– bəzi əlyazmalarda </span><span class="fq">mübahisələridir. Belə adamlardan uzaq ol.</span></p>
<p class="x" id="FN2"><span class="notemark">*</span><a class="notebackref" href="#V13">6:13</a>
<span class="xt"><a href='JHN18.htm#V37'>Yəh. 18:37</a></span></p>
<p class="f" id="FN3"><span class="notemark">†</span><a class="notebackref" href="#V19">6:19</a>
<span class="fq">Həqiqi həyatı </span><span class="ft">– bəzi əlyazmalarda </span><span class="fq">əbədi həyatı.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
