<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ PADŞAHLAR 17</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ PADŞAHLAR</a></li>
<li><a href='1KI16.htm'>&lt;</a></li>
<li><a href='1KI.htm'>17</a></li>
<li><a href='1KI18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>İlyasın quraqlıq barədə xəbərdarlığı </div> <div class='p'> <span class="verse" id="V1">1&#160;</span><a href="#FN1" class="notemark">*<span class="popup">Yaq. 5:17 </span></a> Gilead sakinlərindən olan Tişbeli İlyas Axava dedi: «Önündə durduğum İsrailin Allahı var olan Rəbbə and olsun ki, mənim bir sözüm olmayınca bu illərdə şeh və yağış olmayacaq».   </div><div class='p'> <span class="verse" id="V2">2&#160;</span>Ona Rəbbin bu sözü nazil oldu:   <span class="verse" id="V3">3&#160;</span>«Buradan get və şərqə tərəf yollan, İordan çayının şərqində olan Kerit vadisində gizlən.   <span class="verse" id="V4">4&#160;</span>Orada vadidən su içəcəksən, səni yedirməyi də qarğalara əmr etdim».   <span class="verse" id="V5">5&#160;</span>O, Rəbbin sözünə əməl etdi və İordan çayının şərqində olan Kerit vadisinə gedib orada qaldı.   <span class="verse" id="V6">6&#160;</span>Qarğalar ona hər səhər-axşam çörək və ət gətirərdilər, vadidən də su içərdi.   <span class="verse" id="V7">7&#160;</span>Bir müddət sonra vadi qurudu, çünki ölkədə yağış yağmırdı.   </div><div class='s'>İlyas və Sarfatlı qadın </div> <div class='p'> <span class="verse" id="V8">8&#160;</span>İlyasa Rəbbin bu sözü nazil oldu:   <span class="verse" id="V9">9&#160;</span><a href="#FN2" class="notemark">*<span class="popup">Luka 4:25-26 </span></a> «Qalx Sidonun Sarfat şəhərinə get və orada qal. Orada bir dul qadına sənə yemək verməyi əmr etdim».   <span class="verse" id="V10">10&#160;</span>O qalxıb Sarfata getdi. Şəhərin darvazasına çatanda bir dul qadının odun yığdığını gördü və onu çağırıb dedi: «Mənə bir qabda azca su gətir, içim».   <span class="verse" id="V11">11&#160;</span>Qadın gətirməyə gedəndə onu çağırıb dedi: «Mənim üçün əlinə bir tikə çörək də al».   <span class="verse" id="V12">12&#160;</span>Qadın dedi: «Allahın var olan Rəbbə and olsun ki, bişmiş heç nəyim yoxdur, ancaq küpdə bir ovuc un və qabda bir az yağ var. Bax mən iki parça odun yığıram və içəri girib özümlə oğlum üçün bunlardan yemək hazırlayacağam. Biz onu yeyəcəyik və sonra öləcəyik».   <span class="verse" id="V13">13&#160;</span>İlyas ona dedi: «Qorxma, get söylədiyin kimi et. Amma əvvəlcə mənim üçün ondan kiçik bir kökə düzəlt və mənə gətir, özünlə oğlun üçün sonra hazırlayarsan.   <span class="verse" id="V14">14&#160;</span>Çünki İsrailin Allahı Rəbb belə deyir: “Rəbb torpaq üzərinə yağış verəcəyi günə qədər nə küpdə un tükənəcək, nə də qabda yağ qurtaracaq”».   <span class="verse" id="V15">15&#160;</span>Qadın gedib İlyasın sözünə əməl etdi. Qadın və onun ailəsi İlyasla birgə uzun müddət ərzində yemək yedilər.   <span class="verse" id="V16">16&#160;</span>İlyas vasitəsilə Rəbbin söylədiyi sözə görə nə küpdə un tükəndi, nə də qabda yağ qurtardı.   </div><div class='p'> <span class="verse" id="V17">17&#160;</span>Bundan sonra ev sahibi qadının oğlu xəstələndi, xəstəliyi də çox ağır oldu, belə ki onun heç nəfəsi gəlmirdi.   <span class="verse" id="V18">18&#160;</span>Qadın İlyasa dedi: «Mən sənə nə etdim, ey Allah adamı? Günahımı xatırlatmaq və oğlumu öldürmək üçün yanıma gəlmisən?»   <span class="verse" id="V19">19&#160;</span>İlyas ona dedi: «Oğlunu mənə ver». Uşağı qadının qucağından götürüb özünün qaldığı yuxarı otağa çıxartdı və onu öz yatağının üstünə uzandırdı.   <span class="verse" id="V20">20&#160;</span>O, Rəbbi çağırıb dedi: «Ey Allahım Rəbb, yanında qaldığım dul qadının oğlunu öldürməklə onun başına bəla gətirirsən?»   <span class="verse" id="V21">21&#160;</span>Sonra uşağın üstünə üç dəfə uzandı və Rəbbi çağırıb dedi: «Ey Allahım Rəbb, Sənə yalvarıram, qoy bu uşağın canı özünə qayıtsın».   <span class="verse" id="V22">22&#160;</span>Rəbb İlyasın səsini eşitdi: uşağın canı özünə qayıtdı və o dirildi.   <span class="verse" id="V23">23&#160;</span>İlyas uşağı götürüb yuxarı otaqdan evə düşürtdü və onu anasına verib dedi: «Bax oğlun sağdır».   <span class="verse" id="V24">24&#160;</span>Qadın İlyasa dedi: «İndi bildim ki, sən Allah adamısan və sənin ağzında Rəbbin sözü haqdır».   </div><ul class='tnav'>
<li><a href='index.htm'>BİRİNCİ PADŞAHLAR</a></li>
<li><a href='1KI16.htm'>&lt;</a></li>
<li><a href='1KI.htm'>17</a></li>
<li><a href='1KI18.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">17:1</a>
<span class="xt"><a href='JAS05.htm#V17'>Yaq. 5:17</a> </span></p>
<p class="x" id="FN2"><span class="notemark">*</span><a class="notebackref" href="#V9">17:9</a>
<span class="xt"><a href='LUK04.htm#V25'>Luka 4:25-26</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
