<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEZEKEL 17</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEZEKEL</a></li>
<li><a href='EZK16.htm'>&lt;</a></li>
<li><a href='EZK.htm'>17</a></li>
<li><a href='EZK18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>İsrailin qartal və tənəklə müqayisəsi </div> <div class='p'> <span class="verse" id="V1">1&#160;</span>Mənə Rəbbin bu sözü nazil oldu:   <span class="verse" id="V2">2&#160;</span>«Ey bəşər oğlu, İsrail nəslinə bir tapmaca de və bir məsəl danışıb   <span class="verse" id="V3">3&#160;</span>söylə ki, Xudavənd Rəbb belə deyir: “Qanadları böyük, lələkləri uzun, üstü rəngbərəng tüklərlə dolu iri bir qartal Livana uçdu və sidr ağacının başından bir zoğ götürdü.   <span class="verse" id="V4">4&#160;</span>Onun körpə budaqlarının başını qoparıb ticarət ölkəsinə apardı və onu tacirlər şəhərinə qoydu.   <span class="verse" id="V5">5&#160;</span>O torpağın toxumunu götürüb bərəkətli torpaqda əkdi. Söyüd ağacı əkilən kimi onu gur axan suların kənarında yerləşdirdi.   <span class="verse" id="V6">6&#160;</span>O da böyüyüb enli, balacaboy bir üzüm meynəsi oldu. Budaqları qartala doğru əyilirdi, kökləri isə altında qalırdı. Beləcə şaxə verən, budaq salan bir üzüm tənəyi oldu.   </div><div class='p'> <span class="verse" id="V7">7&#160;</span>Böyük qanadları, çoxlu tükləri olan başqa iri qartal da var idi. Üzüm tənəyi köklərini ona tərəf döndərdi, budaqlarını əkildiyi ləklərdən ona doğru uzatdı ki, sulansın.   <span class="verse" id="V8">8&#160;</span>O, gur axan suların kənarında, bərəkətli torpaqda əkildi ki, qol-budaq atsın, meyvə yetirsin və möhtəşəm bir üzüm tənəyi olsun”.   </div><div class='p'> <span class="verse" id="V9">9&#160;</span>Sən söylə ki, Xudavənd Rəbb belə deyir: “Bu üzüm tənəyi bəhərli olacaqmı? Əvvəlki qartal onun köklərini qırıb meyvələrini qurumaq üçün qoparmayacaqmı? Onun təzə bitən bütün pöhrələri quruyacaq. Kökündən qırıb atmaq üçün böyük qüvvəyə yaxud çoxlu adama ehtiyac olmayacaq.   <span class="verse" id="V10">10&#160;</span>O əkilsə də, bəhrəsi olacaqmı? Şərq küləyi ona toxunan kimi tamamilə qurumayacaqmı? Bəli, bitdiyi ləklərdə quruyacaq”».   </div><div class='p'> <span class="verse" id="V11">11&#160;</span>Mənə Rəbbin bu sözü nazil oldu:   <span class="verse" id="V12">12&#160;</span><a href="#FN1" class="notemark">*<span class="popup">2Pad. 24:15-20; 2Saln. 36:10-13 </span></a> «İndi o üsyankar nəslə söylə: “Bu şeylərin mənasını bilmirsinizmi?” Onlara de: “Budur, Babil padşahı Yerusəlimə gəldi, oranın padşahını və başçılarını götürüb Babilə, öz yanına apardı.   <span class="verse" id="V13">13&#160;</span>Padşah nəslindən olan bir nəfəri götürərək onunla əhd kəsib and içdirdi. Ölkənin igid adamlarını da götürüb apardı ki,   <span class="verse" id="V14">14&#160;</span>padşahlıq alçaldılıb daha qalxa bilməsin və əhdinə sadiq olub yerində qalsın.   <span class="verse" id="V15">15&#160;</span>Ancaq Yəhuda padşahı atlar və çoxlu əsgər versinlər deyə elçilərini Misirə göndərərək Babil padşahına qarşı üsyan qaldırdı. O uğur qazanacaqmı? Bu işləri görən salamat qalacaqmı? Əhdi pozan salamat qalacaqmı?”   <span class="verse" id="V16">16&#160;</span>Xudavənd Rəbb bəyan edir: “Varlığıma and olsun ki, hökmən onu taxta oturdan padşahın ölkəsində – Babildə öləcək, çünki içdiyi anda xor baxdı, bağladığı əhdi pozdu.   <span class="verse" id="V17">17&#160;</span>Babillilər çoxlu adam qırmaq üçün torpaq qalağı və mühasirə divarları düzəldəndə firon güclü ordusu, böyük qoşunu ilə müharibədə ona kömək edə bilməyəcək.   <span class="verse" id="V18">18&#160;</span>Çünki o, əhdi pozaraq içdiyi anda xor baxdı, söz verdiyi halda bütün bu işləri etdiyinə görə özü də qaçıb qurtara bilməyəcək”.   </div><div class='p'> <span class="verse" id="V19">19&#160;</span>Buna görə də Xudavənd Rəbb belə deyir: “Varlığıma and olsun ki, önümdə içdiyi anda xor baxdığına görə, əhdimi pozduğu üçün onu cəzalandıracağam.   <span class="verse" id="V20">20&#160;</span>Onun üstünə Öz torumu sərəcəyəm, onu Öz tələmə salıb Babilə gətirəcəyəm. Mənə xəyanət etdiyinə görə orada onu mühakimə edəcəyəm.   <span class="verse" id="V21">21&#160;</span>Onun bütün fərari əsgərləri qılıncla həlak olacaq, yerdə qalanlar küləyin əsdiyi dörd tərəfə dağılacaq. Onda biləcəksiniz ki, Mən Rəbb bunu söylədim”.   </div><div class='p'> <span class="verse" id="V22">22&#160;</span>Xudavənd Rəbb belə deyir:  </div><div class='q'>“Mən hündür sidr ağacının başından  </div><div class='q'>Bir zoğ götürüb əkəcəyəm.  </div><div class='q'>Onun budaqlarının başından  </div><div class='q'>Zərif bir budaq qoparacağam,  </div><div class='q'>Onu hündür, dik bir dağın zirvəsində əkəcəyəm.   </div><div class='q'> <span class="verse" id="V23">23&#160;</span>Onu İsrailin uca dağına əkəcəyəm.  </div><div class='q'>O, qol-budaq atıb meyvə verəcək,  </div><div class='q'>Möhtəşəm bir sidr ağacı olacaq.  </div><div class='q'>Hər cür quş onun altına sığınacaq,  </div><div class='q'>Budaqlarının kölgəsində yuva quracaq.   </div><div class='q'> <span class="verse" id="V24">24&#160;</span>Bütün çöl ağacları biləcək ki,  </div><div class='q'>Hündür ağacı Mən Rəbb alçaltdım,  </div><div class='q'>Alçaq ağacı yüksəltdim,  </div><div class='q'>Yaşıl ağacı qurutdum,  </div><div class='q'>Quru ağacı yaşıllaşdırdım.  </div><div class='q'>Mən Rəbb bunu söylədim və  </div><div class='q'>Hökmən yerinə yetirəcəyəm”».   </div><ul class='tnav'>
<li><a href='index.htm'>YEZEKEL</a></li>
<li><a href='EZK16.htm'>&lt;</a></li>
<li><a href='EZK.htm'>17</a></li>
<li><a href='EZK18.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V12">17:12</a>
<span class="xt"><a href='2KI24.htm#V15'>2Pad. 24:15-20</a>; <a href='2CH36.htm#V10'>2Saln. 36:10-13</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
