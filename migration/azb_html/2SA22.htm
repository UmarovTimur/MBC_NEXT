<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ ŞAMUEL 22</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ ŞAMUEL</a></li>
<li><a href='2SA21.htm'>&lt;</a></li>
<li><a href='2SA.htm'>22</a></li>
<li><a href='2SA23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Davudun qələbə məzmuru </div> <div class='r'>(Zəb. 18)  </div><div class='p'> <span class="verse" id="V1">1&#160;</span>Rəbb Davudu bütün düşmənlərinin və Şaulun əlindən qurtaranda Davud bu ilahinin <a href="#FN1" class="notemark">*<span class="popup">İlahi – ruhani nəğmə.</span></a> sözlərini Rəbbə söylədi;   </div><div class='p'> <span class="verse" id="V2">2&#160;</span>O belə oxudu:  </div><div class='q'>Rəbb qayam, qalamdır, xilaskarımdır,   </div><div class='q'> <span class="verse" id="V3">3&#160;</span>Allahım qayamdır, Ona pənah gətirəcəyəm,  </div><div class='q'>Odur qalxanım, qüvvətli qurtarıcım, qülləm,  </div><div class='q'>Sığınacaq yerim, xilaskarım!  </div><div class='q'>Sən məni zalımların əlindən qurtarırsan!   </div><div class='b'> &#160; </div> <div class='q'> <span class="verse" id="V4">4&#160;</span>Həmdə layiq olan Rəbbi çağıracağam,  </div><div class='q'>Düşmənlərimin əlindən qurtulacağam.   </div><div class='q'> <span class="verse" id="V5">5&#160;</span>Çünki ətrafımı ölüm dalğaları bürümüşdü,  </div><div class='q'>Məni əcəl selləri ürkütmüşdü,   </div><div class='q'> <span class="verse" id="V6">6&#160;</span>Ölülər diyarının ipləri mənə sarılmışdı,  </div><div class='q'>Ölüm kəməndləri məni qarşılamışdı.   </div><div class='q'> <span class="verse" id="V7">7&#160;</span>Əzab içində Rəbbə yalvardım,  </div><div class='q'>Allahımı köməyə çağırdım.  </div><div class='q'>O, məbədindən səsimi eşitdi,  </div><div class='q'>Fəryadımsa Onun qulağına yetdi.   </div><div class='b'> &#160; </div> <div class='q'> <span class="verse" id="V8">8&#160;</span>O zaman sarsılıb dünya titrədi,  </div><div class='q'>Göylər təməllərindən sarsılıb lərzəyə gəldi.  </div><div class='q'>Çünki O qəzəbləndi.   </div><div class='q'> <span class="verse" id="V9">9&#160;</span>Burnundan tüstü çıxıb yüksəldi,  </div><div class='q'>Ağzından yandırıb-yaxan alov püskürdü,  </div><div class='q'>Bundan közlər tutuşdu.   </div><div class='q'> <span class="verse" id="V10">10&#160;</span>O, göyləri yarıb yerədək endi.  </div><div class='q'>Qatı zülmət ayaqları altında idi.   </div><div class='q'> <span class="verse" id="V11">11&#160;</span>Bir keruva minib uçdu,  </div><div class='q'>Yel qanadları üstündə şığıdı.   </div><div class='q'> <span class="verse" id="V12">12&#160;</span>Ətrafını zülmətə bürüdü,  </div><div class='q'>Tufan qoparan qara buludlardan Özünə çardaqlar qurdu.   </div><div class='q'> <span class="verse" id="V13">13&#160;</span>Hüzurunun nuru şəfəq saçdı,  </div><div class='q'>Oradan odlu közlər düşüb alovlandı.   </div><div class='q'> <span class="verse" id="V14">14&#160;</span>Rəbb göylərdən gurladı,  </div><div class='q'>Haqq-Taala səs saldı.   </div><div class='q'> <span class="verse" id="V15">15&#160;</span>Oxlar atıb düşmənləri darmadağın etdi,  </div><div class='q'>Şimşəyini çaxdırıb onları dağıtdı.   </div><div class='q'> <span class="verse" id="V16">16&#160;</span>Rəbbin məzəmmətindən,  </div><div class='q'>Burnundakı nəfəsinin şiddətindən  </div><div class='q'>Dənizin dərinlikləri göründü,  </div><div class='q'>Dünyanın bünövrələri açıq qaldı.   </div><div class='b'> &#160; </div> <div class='q'> <span class="verse" id="V17">17&#160;</span>O, ucalardan əl uzadıb məni tutdu,  </div><div class='q'>Məni dərin suların içindən çıxartdı.   </div><div class='q'> <span class="verse" id="V18">18&#160;</span>Məni qüvvətli düşmənimdən azad etdi,  </div><div class='q'>Çünki yağılarım məndən güclü idi.   </div><div class='q'> <span class="verse" id="V19">19&#160;</span>Fəlakətli günümdə qarşıma çıxdılar,  </div><div class='q'>Lakin Rəbb mənə dayaq oldu.   </div><div class='q'> <span class="verse" id="V20">20&#160;</span>O məni geniş yerə çıxartdı,  </div><div class='q'>Məndən razı qalıb məni qurtardı.   </div><div class='b'> &#160; </div> <div class='q'> <span class="verse" id="V21">21&#160;</span>Rəbb mənə salehliyim naminə ənam verdi,  </div><div class='q'>Mənə əlitəmizliyimin əvəzini verdi.   </div><div class='q'> <span class="verse" id="V22">22&#160;</span>Çünki Rəbbin yolunu tutmuşam,  </div><div class='q'>Pis olub Allahımın yolundan azmamışam.   </div><div class='q'> <span class="verse" id="V23">23&#160;</span>Onun bütün hökmləri önümdədir,  </div><div class='q'>Qaydalarından imtina etməmişəm.   </div><div class='q'> <span class="verse" id="V24">24&#160;</span>Onun önündə kamilliyə çatmışam,  </div><div class='q'>Özümü günahdan qorumuşam.   </div><div class='q'> <span class="verse" id="V25">25&#160;</span>Rəbb mənə salehliyimin əvəzini verdi,  </div><div class='q'>Gözünün önündə təmizliyimin əvəzini verdi.   </div><div class='b'> &#160; </div> <div class='q'> <span class="verse" id="V26">26&#160;</span>Sədaqətlilərlə sədaqətlisən,  </div><div class='q'>Kamillərlə kamilsən.   </div><div class='q'> <span class="verse" id="V27">27&#160;</span>Təmizlərlə təmizsən,  </div><div class='q'>Əyrilərlə əyriliklərinə görə davranırsan.   </div><div class='q'> <span class="verse" id="V28">28&#160;</span>İtaətkar insanları qurtarırsan,  </div><div class='q'>Lovğalara göz qoyursan, onları alçaldırsan.   </div><div class='b'> &#160; </div> <div class='q'> <span class="verse" id="V29">29&#160;</span>Ya Rəbb, Sən mənim çırağımsan,  </div><div class='q'>Rəbb zülmətimi nura çevirir.   </div><div class='q'> <span class="verse" id="V30">30&#160;</span>Səninlə qoşun üstünə hücum çəkirəm,  </div><div class='q'>Allahımla sədlər keçirəm.   </div><div class='q'> <span class="verse" id="V31">31&#160;</span>Allahın yolu kamildir,  </div><div class='q'>Rəbbin kəlamı safdır,  </div><div class='q'>Rəbb ona sığınanların sipəridir.   </div><div class='q'> <span class="verse" id="V32">32&#160;</span>Rəbdən başqa Allah kimdir ki?  </div><div class='q'>Allahımızdan başqa qaya kimdir ki?   </div><div class='q'> <span class="verse" id="V33">33&#160;</span>Allah qalamdır, mənə qüvvət verər,  </div><div class='q'>Yolumu kamil edər.   </div><div class='q'> <span class="verse" id="V34">34&#160;</span><a href="#FN2" class="notemark">*<span class="popup">Hab. 3:19 </span></a> Ayaqlarımı maral ayaqları kimi çevik edər,  </div><div class='q'>Məni zirvələrdə saxlar.   </div><div class='q'> <span class="verse" id="V35">35&#160;</span>Əllərimə döyüş təlimi verər,  </div><div class='q'>Qollarım tunc kamanı dartar.   </div><div class='b'> &#160; </div> <div class='q'> <span class="verse" id="V36">36&#160;</span>Sən mənə qurtuluş qalxanını verdin,  </div><div class='q'>Etdiyin köməklə Sən məni yüksəltdin.   </div><div class='q'> <span class="verse" id="V37">37&#160;</span>Geniş yer açdın ki, addımlayım,  </div><div class='q'>Büdrəməsin ayaqlarım.   </div><div class='q'> <span class="verse" id="V38">38&#160;</span>Düşmənlərimi qovdum, onları qırdım,  </div><div class='q'>Onlar məhv olanadək geriyə qayıtmadım.   </div><div class='q'> <span class="verse" id="V39">39&#160;</span>Onları əzib qurtardım, qalxa bilmədilər,  </div><div class='q'>Ayaqlarımın altına sərildilər.   </div><div class='q'> <span class="verse" id="V40">40&#160;</span>Döyüş üçün məni qüvvə ilə bürüdün,  </div><div class='q'>Əleyhdarlarımı ayağımın altına saldın,   </div><div class='q'> <span class="verse" id="V41">41&#160;</span>Düşmənlərimin kürəyini mənə sarı çevirdin,  </div><div class='q'>Mənə nifrət edən yağıları məhv etdim.   </div><div class='q'> <span class="verse" id="V42">42&#160;</span>Gözləsələr də, onları qurtaran olmadı,  </div><div class='q'>Rəbbə baxsalar da, Ondan cavab gəlmədi.   </div><div class='q'> <span class="verse" id="V43">43&#160;</span>Onları yerdəki toz kimi əzdim,  </div><div class='q'>Küçələrin palçığı kimi tapdaladım.   </div><div class='b'> &#160; </div> <div class='q'> <span class="verse" id="V44">44&#160;</span>Sən məni xalqımın çəkişmələrindən qurtardın,  </div><div class='q'>Məni millətlərə başçı qoydun,  </div><div class='q'>Tanımadığım xalqları mənə tabe etdirdin.   </div><div class='q'> <span class="verse" id="V45">45&#160;</span>Yadellilər mənə boyun əyirlər.  </div><div class='q'>Səsimi eşidəndə mənə itaət edirlər.   </div><div class='q'> <span class="verse" id="V46">46&#160;</span>Yadellilərin cəsarəti qırıldı,  </div><div class='q'>Titrəyərək sığınacaqlarından çıxdılar.   </div><div class='b'> &#160; </div> <div class='q'> <span class="verse" id="V47">47&#160;</span>Rəbb əbədi yaşayır, Qayama alqış olsun!  </div><div class='q'>Məni qurtaran Qayam, Allahım ucalsın!   </div><div class='q'> <span class="verse" id="V48">48&#160;</span>O Allahdır, mənə görə qisas alır,  </div><div class='q'>Xalqları mənə tabe etdirir.   </div><div class='q'> <span class="verse" id="V49">49&#160;</span>O məni düşmən içindən çıxarır,  </div><div class='q'>Məni yağılar üstündə ucaldır,  </div><div class='q'>Məni zalımların əlindən qurtarır.   </div><div class='b'> &#160; </div> <div class='q'> <span class="verse" id="V50">50&#160;</span><a href="#FN3" class="notemark">*<span class="popup">Rom. 15:8-9 </span></a> Buna görə, ya Rəbb,  </div><div class='q'>Millətlər arasında Sənə şükür edəcəyəm,  </div><div class='q'>İsminə tərənnüm söyləyəcəyəm!   </div><div class='q'> <span class="verse" id="V51">51&#160;</span>Rəbb padşahına böyük zəfərlər verər,  </div><div class='q'>Məsh etdiyi Davuda və nəslinə əbədi məhəbbət göstərər.   </div><ul class='tnav'>
<li><a href='index.htm'>İKİNCİ ŞAMUEL</a></li>
<li><a href='2SA21.htm'>&lt;</a></li>
<li><a href='2SA.htm'>22</a></li>
<li><a href='2SA23.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">22:1</a>
<span class="fq">İlahi </span><span class="ft">– ruhani nəğmə.</span></p>
<p class="x" id="FN2"><span class="notemark">*</span><a class="notebackref" href="#V34">22:34</a>
<span class="xt"><a href='HAB03.htm#V19'>Hab. 3:19</a> </span></p>
<p class="x" id="FN3"><span class="notemark">*</span><a class="notebackref" href="#V50">22:50</a>
<span class="xt"><a href='ROM15.htm#V8'>Rom. 15:8-9</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
