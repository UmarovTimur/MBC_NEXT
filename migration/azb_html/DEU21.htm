<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab QANUNUN TƏKRARI 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU20.htm'>&lt;</a></li>
<li><a href='DEU.htm'>21</a></li>
<li><a href='DEU22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Naməlum şəxs tərəfindən öldürülənlər </div> <div class='p'> <span class="verse" id="V1">1&#160;</span>Allahınız Rəbbin mülk olaraq almaq üçün sizə verəcəyi torpaqda, çöldə yerə sərilmiş və kim tərəfindən öldürüldüyü bilinməyən meyit görsəniz,   <span class="verse" id="V2">2&#160;</span>ağsaqqallarınız və hakimləriniz gedib meyitin olduğu yerlə ətraf şəhərlər arasındakı məsafəni ölçsünlər.   <span class="verse" id="V3">3&#160;</span>Meyitə ən yaxın şəhər hansıdırsa, oranın ağsaqqalları işə qoşulmamış, boyunduruq taxılmayan bir düyə götürsünlər.   <span class="verse" id="V4">4&#160;</span>Düyəni şumlanmamış, əkilməmiş torpaqdakı axar sulu dərəyə gətirsinlər və orada düyənin boynunu qırsınlar.   <span class="verse" id="V5">5&#160;</span>Levili kahinlər də oraya getsin. Çünki Allahınız Rəbb onları Özünə xidmətçi seçib. Qoy onlar Rəbbin adı ilə xeyir-dua versinlər, aranızdakı münaqişə və zorakılıq hallarına baxsınlar.   <span class="verse" id="V6">6&#160;</span>Meyitə ən yaxın şəhərin ağsaqqalları dərədə boynu qırılmış düyənin üzərində əllərini yuyub   <span class="verse" id="V7">7&#160;</span>belə bəyan etsinlər: “Bu qan bizim əllərimizlə tökülməyib. Kimin etdiyini də gözümüzlə görməmişik.   <span class="verse" id="V8">8&#160;</span>Ya Rəbb, qurtardığın xalqı – İsrailliləri kəffarə et. Xalqını nahaq tökülən qana cavabdeh etmə”. Beləliklə, qan tökmək günahı kəffarə olunacaq.   <span class="verse" id="V9">9&#160;</span>Rəbbin gözündə doğru olanı etdiyiniz üçün nahaq qan boynunuzdan götürüləcək.   </div><div class='s'>Əsirlərdən arvad almaq </div> <div class='p'> <span class="verse" id="V10">10&#160;</span>Düşmənlərinizlə döyüşə çıxanda, Allahınız Rəbb onları sizə təslim edəndə və siz onları əsir götürəndə   <span class="verse" id="V11">11&#160;</span>aralarında gözəl qadın görüb ona vurulsanız, onu arvad olaraq ala bilərsiniz.   <span class="verse" id="V12">12&#160;</span>Qoy o qadın kişinin evinə aparılsın. O, başını qırxdıraraq dırnaqlarını kəssin,   <span class="verse" id="V13">13&#160;</span>əynindəki əsirlik geyimlərini çıxarsın və evinizdə qalıb ata-anası üçün bir ay yas tutsun. Bundan sonra qadını alan kişi onun yanına girib öz arvadı edə bilər.   <span class="verse" id="V14">14&#160;</span>Əgər o sənin sonradan xoşuna gəlməzsə, könlü istədiyi kimi onu azad burax. Qadını pula satma və qul kimi rəftar etmə, çünki onu zəlil etmisən.   </div><div class='s'>İlk oğulluq haqqı </div> <div class='p'> <span class="verse" id="V15">15&#160;</span>Əgər bir kişinin iki arvadı varsa, birini sevib digərini sevmirsə və hər iki qadın ona oğul doğmuşsa, sevmədiyi qadından doğulan oğul ilk oğludursa,   <span class="verse" id="V16">16&#160;</span>bu kişi əmlakını irs olaraq oğulları arasında böləndə ilk oğulluq haqqını sevdiyi qadının oğluna verə bilməz.   <span class="verse" id="V17">17&#160;</span>Sevmədiyi qadının oğlunu ilk oğul olaraq tanısın və bölünən malın ikiqat payını ona versin, çünki gücünün ilk yadigarıdır. Ona görə də ilk oğulluq haqqı onundur.   </div><div class='s'>Sözə baxmayan oğul </div> <div class='p'> <span class="verse" id="V18">18&#160;</span>Əgər bir adamın dikbaş, itaətsiz, valideynlərinə qulaq asmayan, ata-ana tərbiyəsinə məhəl qoymayan bir oğlu varsa,   <span class="verse" id="V19">19&#160;</span>valideynləri onu götürüb şəhərin darvazasına, şəhərin ağsaqqallarının yanına gətirsinlər.   <span class="verse" id="V20">20&#160;</span>Şəhər ağsaqqallarına belə desinlər: “Bizim oğlumuz dikbaş və itaətsizdir. Heç sözümüzə baxmır, qarınqulu və əyyaşdır.   <span class="verse" id="V21">21&#160;</span>Onda şəhərin əhalisi onu daşqalaq edib öldürəcək. Beləliklə, aranızdan pisliyi atın. Qoy bütün İsraillilər bu xəbəri eşidib qorxsunlar”.   </div><div class='s'>Digər qanunlar </div> <div class='p'> <span class="verse" id="V22">22&#160;</span><a href="#FN1" class="notemark">*<span class="popup">Qal. 3:13-14 </span></a> Əgər bir adam bir günahdan ötrü ölüm cəzasına məhkum olunub ağacdan asılırsa,   <span class="verse" id="V23">23&#160;</span>meyiti gecə ağacda asılı qoymayın, mütləq onu həmin gün basdırın, çünki asılan adam Allahın lənətinə düçar olub. Allahınız Rəbbin irs olaraq sizə verəcəyi torpağı murdarlamayın.   </div><ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU20.htm'>&lt;</a></li>
<li><a href='DEU.htm'>21</a></li>
<li><a href='DEU22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V22">21:22</a>
<span class="xt"><a href='GAL03.htm#V13'>Qal. 3:13-14</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
