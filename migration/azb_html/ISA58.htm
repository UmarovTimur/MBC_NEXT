<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 58</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA57.htm'>&lt;</a></li>
<li><a href='ISA.htm'>58</a></li>
<li><a href='ISA59.htm'>&gt;</a></li>
</ul>
<div class="main">
 
<div class='chapterlabel' id="V0"> 58</div><div class='s'>Düzgün oruc </div> <div class='q'> <span class="verse" id="V1">1&#160;</span>«Avazla çığırın, çəkinməyin,  </div><div class='q'>Səsinizi şeypur səsi kimi ucaldın,  </div><div class='q'>Xalqıma üsyankarlığını,  </div><div class='q'>Yaqub nəslinə günahlarını bildirin!   </div><div class='q'> <span class="verse" id="V2">2&#160;</span>Onlar hər gün Məni axtarır,  </div><div class='q'>Mənim yolumu öyrənməkdən zövq alır.  </div><div class='q'>Sanki bu əməlisaleh,  </div><div class='q'>Allahının hökmündən ayrılmayan millət imiş.  </div><div class='q'>Onlar Məndən düzgün hökmlər diləyirdi,  </div><div class='q'>Allaha yaxınlaşmaqdan zövq alırdı.   </div><div class='b'> &#160; </div> <div class='q'> <span class="verse" id="V3">3&#160;</span>Onlar belə deyir:  </div><div class='q'>“Oruc tutduğumuzu nə üçün görmürsən,  </div><div class='q'>Özümüzü aşağı tutanda,  </div><div class='q'>Sən niyə fikir vermirsən?”  </div><div class='q'>Baxın, oruc tutduğunuz gün  </div><div class='q'>Siz istədiyinizi edirsiniz,  </div><div class='q'>Bütün işçilərinizi sıxışdırırsınız.   </div><div class='q'> <span class="verse" id="V4">4&#160;</span>Baxın, orucunuzu savaşma ilə,  </div><div class='q'>Dava ilə, yumruqla, döyməklə keçirirsiniz.  </div><div class='q'>Səsinizi ucalara çatdırmaq üçün  </div><div class='q'>Bugünkü kimi sizə oruc tutmaq olmaz.   </div><div class='q'> <span class="verse" id="V5">5&#160;</span>İstədiyim oruc, insanın özünü aşağı tutduğu gün belə olmalı idimi?  </div><div class='q'>Bu, qamış kimi başınızı əyib,  </div><div class='q'>Əyninizə çul geyib, kül üstündə oturmağınızdırmı?  </div><div class='q'>Bunamı oruc və Rəbbə məqbul olan gün deyirsiniz?   </div><div class='b'> &#160; </div> <div class='q'> <span class="verse" id="V6">6&#160;</span>Mənim istədiyim orucsa  </div><div class='q'>Haqsızlığın buxovlarını qırmaq,  </div><div class='q'>Boyunduruğun iplərini açmaq,  </div><div class='q'>Sıxıntı içində olanları azad etmək,  </div><div class='q'>Hər cür boyunduruğu məhv etmək deyilmi?   </div><div class='q'> <span class="verse" id="V7">7&#160;</span>Yediyiniz çörəyi acla bölüşdürmək,  </div><div class='q'>Yurdsuz kasıbları evinizə gətirmək deyilmi?  </div><div class='q'>Mənim istədiyim oruc bu deyilmi?  </div><div class='q'>Çılpaq görəndə geyindirmək,  </div><div class='q'>Yaxınlarınızdan köməyinizi əsirgəməmək deyilmi?   </div><div class='q'> <span class="verse" id="V8">8&#160;</span>Onda nurunuz şəfəq kimi saçacaq,  </div><div class='q'>Tezliklə şəfa tapacaqsınız,  </div><div class='q'>Qarşınızda salehliyiniz gedəcək,  </div><div class='q'>Rəbbin izzəti sizə arxa olacaq.   </div><div class='q'> <span class="verse" id="V9">9&#160;</span>O vaxt Rəbbi köməyə çağıracaqsınız, Rəbb cavab verəcək.  </div><div class='q'>Fəryad edəcəksiniz, O sizə “buradayam” deyəcək.  </div><div class='b'> &#160; </div> <div class='q'>Əgər siz boyunduruğu,  </div><div class='q'>Yəni başqalarına zülm etməyinizi  </div><div class='q'>Aranızdan rədd etsəniz,  </div><div class='q'>Barmaq uzadıb şər sözlər söyləməyə yol verməsəniz,   </div><div class='q'> <span class="verse" id="V10">10&#160;</span>Can-dildən acların qayğısına qalsanız,  </div><div class='q'>Fəqirlərin ehtiyaclarını ödəsəniz,  </div><div class='q'>Nurunuz qaranlıqda parlayacaq,  </div><div class='q'>Qaranlığınız günorta işığı kimi nur saçacaq.   </div><div class='q'> <span class="verse" id="V11">11&#160;</span>Rəbb həmişə sizə yol göstərəcək,  </div><div class='q'>Quru torpaqlarda sizi doyuzduracaq, güc verəcək.  </div><div class='q'>Siz də sulanmış bağça kimi,  </div><div class='q'>Suları heç vaxtı əskilməyən  </div><div class='q'>Bulaq kimi olacaqsınız.   </div><div class='q'> <span class="verse" id="V12">12&#160;</span>Sizdən törənənlər qədim dağıntıları tikəcək,  </div><div class='q'>Nəsillərdən qalma təməllərin üstünü  </div><div class='q'>Siz bərpa edəcəksiniz.  </div><div class='q'>Sizə xarabalıqları bərpa edənlər,  </div><div class='q'>Camaatın yaşaması üçün  </div><div class='q'>Küçələri yenidən quranlar deyiləcək.   </div><div class='s'>Şənbə gününə riayət edənlər üçün mükafat </div> <div class='q'> <span class="verse" id="V13">13&#160;</span>Şənbə günündə büdrəməsəniz,  </div><div class='q'>Müqəddəs günümdə istədiyinizi etməsəniz,  </div><div class='q'>Şənbə gününü “şən gün”,  </div><div class='q'>Rəbbin müqəddəs gününü  </div><div class='q'>“Şərəfli gün” adlandırsanız,  </div><div class='q'>Öz yolunuzla getməməklə,  </div><div class='q'>İstədiyinizi əldə etməməklə,  </div><div class='q'>Boşboğazlıqla məşğul olmamaqla,  </div><div class='q'>O günü əziz tutsanız,   </div><div class='q'> <span class="verse" id="V14">14&#160;</span>Rəblə ünsiyyətdən zövq alacaqsınız.  </div><div class='q'>O zaman Mən sizi yer üzünün  </div><div class='q'>Yüksək yerlərinə çıxaracağam,  </div><div class='q'>Atanız Yaqubun payından dadacaqsınız».  </div><div class='q'>Bu sözlər Rəbbin ağzından çıxıb.   </div><ul class='tnav'>
<li><a href='index.htm'>YEŞAYA</a></li>
<li><a href='ISA57.htm'>&lt;</a></li>
<li><a href='ISA.htm'>58</a></li>
<li><a href='ISA59.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
