<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab RUT 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>RUT</a></li>
<li><a href='RUT02.htm'>&lt;</a></li>
<li><a href='RUT.htm'>3</a></li>
<li><a href='RUT04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Rut Boazın xırmanında </div> <div class='p'> <span class="verse" id="V1">1&#160;</span>Bir gün qayınanası Naomi Ruta dedi: «Qızım, sənin ailə xoşbəxtliyin üçün rahat bir yer axtarmayımmı?   <span class="verse" id="V2">2&#160;</span>Bax qulluqçu qızları ilə sahəsində işlədiyin Boaz bizim qohumumuzdur. O bu gecə xırmanda arpa sovurur.   <span class="verse" id="V3">3&#160;</span>Sən də yuyun, ətirlən və ən gözəl paltarını geyinib xırmana en. Amma o yeyib-içməyini qurtarmayınca özünü ona göstərmə.   <span class="verse" id="V4">4&#160;</span>Elə ki yatmağa getdi, yerini tapıb onun ayaqlarının üstünü açaraq ayaq tərəfində yatarsan. Sonra nə etmək lazımdırsa, o özü sənə deyəcək».<a href="#FN1" class="notemark">*<span class="popup">Bu, qədim Yəhudilərdə ərə getməyə bir işarədir.</span></a>   <span class="verse" id="V5">5&#160;</span>Rut ona «dediklərinin hamısına əməl edərəm» dedi.   </div><div class='p'> <span class="verse" id="V6">6&#160;</span>Rut xırmana endi və qayınanasının bütün tapşırıqlarına əməl etdi.   <span class="verse" id="V7">7&#160;</span>Boaz yeyib-içib kefi kökələndən sonra yatmaq üçün məhsul tayasının kənarına getdi. Rut da sakitcə gəldi və ayaqlarının üstünü açıb ayaq tərəfində uzandı.   <span class="verse" id="V8">8&#160;</span>Gecə yarısı birdən Boaz səksəndi və çevrilib baxanda gördü ki, ayaqlarının yanında bir qadın uzanıb.   <span class="verse" id="V9">9&#160;</span>O, qadına dedi: «Sən kimsən?» Qadın cavab verdi: «Mən qarabaşın Rutam. Ətəyinlə bu qarabaşının da üstünü ört, çünki sən qəyyumumsan».   <span class="verse" id="V10">10&#160;</span>Boaz dedi: «Qoy Rəbb sənə xeyir-dua versin, qızım! Sonuncu xeyirxahlığın əvvəlkindən də yaxşıdır. Çünki nə kasıb, nə də varlı bir cavanın ardınca düşdün.   <span class="verse" id="V11">11&#160;</span>Qızım, daha qorxma! Dediyin hər şeyi sənin üçün edəcəyəm. Şəhərimizin bütün əhalisi yaxşı bilir ki, sən xeyirxah qadınsan.   <span class="verse" id="V12">12&#160;</span><a href="#FN2" class="notemark">*<span class="popup">Rut 2:20</span></a> Düzdür, sənin qəyyumun mənəm, amma məndən də yaxın qəyyumun var.   <span class="verse" id="V13">13&#160;</span>Bu gecəni qal, sabah əgər o adam sənə qəyyum olmaq istəsə, çox yaxşı, qoy olsun. Yox, əgər bundan imtina etsə, var olan Rəbb haqqı, sənin qəyyumun mən özüm olacağam. Hələlik sabaha qədər yat».   </div><div class='p'> <span class="verse" id="V14">14&#160;</span>Rut onun ayaqlarının yanında sübhədək yatdı və səhərin alaqaranlığında – hələ gözün yaxşı seçmədiyi vaxtda ayağa qalxdı, çünki Boaz demişdi: «Qoy heç kəs bilməsin ki, xırmana bu qadın gəlib».   <span class="verse" id="V15">15&#160;</span>Sonra Boaz Ruta dedi: «Üst örtüyünü götür, burada tut». Rut örtüyünü götürüb kənarından tutdu. Boaz altı ölçü arpanı örtüyün üstünə töküb ona verdi. Rut şəhərə qayıtdı.   </div><div class='p'> <span class="verse" id="V16">16&#160;</span>O, qayınanasının yanına gələndə qayınanası ona dedi: «Necə oldu, qızım?» Rut Boazla olan hər şeyi Naomiyə danışdı,   <span class="verse" id="V17">17&#160;</span>sonra dedi: «O mənə altı ölçü arpa verib dedi ki, qayınananın yanına əliboş qayıtma».   <span class="verse" id="V18">18&#160;</span>Naomi Ruta dedi: «Qızım, gözlə, gör bu işin sonu necə qurtarır, çünki o adam bu işi bu gün axıra çatdırmayınca sakit olmayacaq».   </div><ul class='tnav'>
<li><a href='index.htm'>RUT</a></li>
<li><a href='RUT02.htm'>&lt;</a></li>
<li><a href='RUT.htm'>3</a></li>
<li><a href='RUT04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V4">3:4</a>
<span class="ft">Bu, qədim Yəhudilərdə ərə getməyə bir işarədir.</span></p>
<p class="x" id="FN2"><span class="notemark">*</span><a class="notebackref" href="#V12">3:12</a>
<span class="xt"><a href='RUT02.htm#V20'>Rut 2:20</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
