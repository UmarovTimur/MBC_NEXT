<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEZEKEL 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEZEKEL</a></li>
<li><a href='EZK07.htm'>&lt;</a></li>
<li><a href='EZK.htm'>8</a></li>
<li><a href='EZK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Rəbbin məbədində bütpərəstlik </div> <div class='p'> <span class="verse" id="V1">1&#160;</span>Sürgünlüyümüzün altıncı ilində, altıncı ayın beşinci günü mən evdə oturmuşdum və Yəhuda ağsaqqalları da qarşımda əyləşmişdi. O zaman orada üstümə Xudavənd Rəbbin əli endi.   <span class="verse" id="V2">2&#160;</span><a href="#FN1" class="notemark">*<span class="popup">Yez. 1:27 </span></a> Mən baxıb insana <a href="#FN2" class="notemark">*<span class="popup">İnsana – qədim yunan tərcüməsində belədir, ibrani mətnində isə oda.</span></a> oxşar bir surət gördüm: belindən aşağı oda bənzəyir, belindən yuxarı isə metal kimi parıldayırdı.   <span class="verse" id="V3">3&#160;</span>O, ələ bənzər bir şey uzatdı və məni saçımdan tutdu. Onda Ruh məni yerlə göy arasına qaldırdı və Allahın görüntülərində Yerusəlimə, içəri həyətin şimal qapısının giriş yerinə gətirdi. Orada Allahda qısqanclıq oyadan qısqanclıq bütü qurulmuşdu.   <span class="verse" id="V4">4&#160;</span><a href="#FN3" class="notemark">*<span class="popup">Yez. 1:28 </span></a> Düzənlikdə gördüyümə bənzər İsrail Allahının izzəti də orada idi.   </div><div class='p'> <span class="verse" id="V5">5&#160;</span>O mənə dedi: «Ey bəşər oğlu, indi başını şimal tərəfə qaldır». Mən başımı şimal tərəfə qaldırıb gördüm ki, həmin qısqanclıq bütü qurbangah qapısının şimalında – giriş yerindədir.   <span class="verse" id="V6">6&#160;</span>O mənə dedi: «Ey bəşər oğlu, görürsənmi nə edirlər? İsrail nəsli burada çoxlu iyrənc işlər edir ki, Mən Müqəddəs məkanımdan uzaqlaşım. Hələ bundan da iyrənc şeylər görəcəksən».   </div><div class='p'> <span class="verse" id="V7">7&#160;</span>O məni həyətin giriş yerinə gətirdi. Mən baxıb gördüm ki, divarda bir dəlik var.   <span class="verse" id="V8">8&#160;</span>O mənə dedi: «Ey bəşər oğlu, gəl divarı dəl». Mən divarı dəlib gördüm ki, bir qapı var.   <span class="verse" id="V9">9&#160;</span>O mənə dedi: «İçəri gir, onların orada pis və iyrənc işlərini gör».   <span class="verse" id="V10">10&#160;</span>Mən içəri girib gördüm ki, hər cür sürünənlərin, mənfur heyvanların surəti və İsrail nəslinin bütlərinin hamısının təsviri hər tərəfdən divara çəkilib.   <span class="verse" id="V11">11&#160;</span>İsrail nəslinin ağsaqqallarından yetmiş nəfər onların önündə durmuşdu. Şafan oğlu Yaazanya da onların arasında dayanmışdı. Hər birinin əlində buxurdan var idi və buxurun ətri bulud kimi göyə qalxırdı.   <span class="verse" id="V12">12&#160;</span>O mənə dedi: «Ey bəşər oğlu, görürsənmi İsrail nəslinin ağsaqqalları öz bütlərinin otaqlarında, qaranlıq yerlərdə nə edir? Ona görə ki onlar “Rəbb bizi görmür, Rəbb ölkəni tərk etdi” deyir».   <span class="verse" id="V13">13&#160;</span>O yenə mənə dedi: «Hələ onların bundan da iyrənc işlərini görəcəksən».   </div><div class='p'> <span class="verse" id="V14">14&#160;</span>O məni Rəbbin məbədinin şimal tərəfdəki qapısının giriş yerinə gətirdi. Mən gördüm ki, Tammuz bütü üçün ağlayan qadınlar orada oturub.   <span class="verse" id="V15">15&#160;</span>O mənə dedi: «Görürsənmi, bəşər oğlu? Hələ bundan da iyrənc şeylər görəcəksən».   </div><div class='p'> <span class="verse" id="V16">16&#160;</span>O məni Rəbbin məbədinin içəri həyətinə gətirdi. Gördüm ki, Rəbbin məbədinin giriş yerində eyvanla qurbangah arasında arxaları Rəbbin məbədinə, üzləri isə şərqə çevrilmiş təxminən iyirmi beş kişi var. Onlar şərqə üz tutaraq günəşə sitayiş edirdi.   <span class="verse" id="V17">17&#160;</span>O mənə dedi: «Görürsənmi, bəşər oğlu? Məgər Yəhuda nəsli üçün burada etdikləri iyrənc işlər az idi ki, üstəlik ölkəni zorakılıqla doldurur və bununla Məni daha da qəzəbləndirirlər? Bax indi onlar budağı burnuma soxaraq Məni təhqir edir.   <span class="verse" id="V18">18&#160;</span>Buna görə Mən də qəzəblə rəftar edəcəyəm, onlara yazığım gəlməyəcək və rəhm etməyəcəyəm. Məni ucadan çağırsalar da, onlara qulaq asmayacağam».   </div><ul class='tnav'>
<li><a href='index.htm'>YEZEKEL</a></li>
<li><a href='EZK07.htm'>&lt;</a></li>
<li><a href='EZK.htm'>8</a></li>
<li><a href='EZK09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">8:2</a>
<span class="xt"><a href='EZK01.htm#V27'>Yez. 1:27</a> </span></p>
<p class="f" id="FN2"><span class="notemark">*</span><a class="notebackref" href="#V2">8:2</a>
<span class="fq">İnsana </span><span class="ft">– qədim yunan tərcüməsində belədir, ibrani mətnində isə </span><span class="fq">oda.</span></p>
<p class="x" id="FN3"><span class="notemark">*</span><a class="notebackref" href="#V4">8:4</a>
<span class="xt"><a href='EZK01.htm#V28'>Yez. 1:28</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
