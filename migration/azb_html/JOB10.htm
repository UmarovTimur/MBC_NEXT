<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 10</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB09.htm'>&lt;</a></li>
<li><a href='JOB.htm'>10</a></li>
<li><a href='JOB11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='q'> <span class="verse" id="V1">1&#160;</span>Canım həyatımdan bezib.  </div><div class='q'>Şikayətimə məhdudiyyət qoymayacağam,  </div><div class='q'>Acı həyatımdan danışacağam.   </div><div class='q'> <span class="verse" id="V2">2&#160;</span>Qoy Allaha deyim: “Məni günahlandırma,  </div><div class='q'>Bir mənə söylə, niyə mənimlə çəkişirsən?   </div><div class='q'> <span class="verse" id="V3">3&#160;</span>Məni incitmək,  </div><div class='q'>Əllərinin işini xor görmək,  </div><div class='q'>Pislərin niyyətlərinə işıq vermək Sənə xoşdurmu?   </div><div class='q'> <span class="verse" id="V4">4&#160;</span>Səndə insan gözümü var?  </div><div class='q'>İnsan necə görürsə, Sən də elə görürsənmi?   </div><div class='q'> <span class="verse" id="V5">5&#160;</span>Günlərin insan ömrü kimidirmi?  </div><div class='q'>İllərin insanın yaşadığı illər kimidirmi?   </div><div class='q'> <span class="verse" id="V6">6&#160;</span>Çünki məndə təqsir axtarırsan,  </div><div class='q'>Günahlarımı araşdırırsan.   </div><div class='q'> <span class="verse" id="V7">7&#160;</span>Özün də bilirsən mən şər adam deyiləm,  </div><div class='q'>Məni Sənin əlindən qurtaran yoxdur.   </div><div class='b'> &#160; </div> <div class='q'> <span class="verse" id="V8">8&#160;</span>Əllərin mənə quruluş verdi, məni yaratdı.  </div><div class='q'>İndi dönüb məni yox edəcəksənmi?   </div><div class='q'> <span class="verse" id="V9">9&#160;</span>Məni palçıqdan düzəltdin, bunu xatırla.  </div><div class='q'>Yenidən məni torpağa çevirəcəksənmi?   </div><div class='q'> <span class="verse" id="V10">10&#160;</span>Məni süd kimi tökmədinmi,  </div><div class='q'>Pendir kimi bərkitmədinmi?   </div><div class='q'> <span class="verse" id="V11">11&#160;</span>Ət və dərini əynimə geyindirdin,  </div><div class='q'>Məni sümük və vətərlərlə hördün,   </div><div class='q'> <span class="verse" id="V12">12&#160;</span>Mənə həyat verdin, sevgi göstərdin,  </div><div class='q'>Qayğıma qalmağınla ruhumu hifz etdin.   </div><div class='q'> <span class="verse" id="V13">13&#160;</span>Amma bunları qəlbində gizlətdin.  </div><div class='q'>Mən isə bilirəm, fikrində bu şeylər var:   </div><div class='q'> <span class="verse" id="V14">14&#160;</span>Günah işlətsəydim, mənə nəzarət edərdin,  </div><div class='q'>Təqsirlərimi cəzasız qoymazdın.   </div><div class='q'> <span class="verse" id="V15">15&#160;</span>Əgər günahkar olsaydım, vay halıma!  </div><div class='q'>Günahsız olsam belə, yenə başımı qaldıra bilmərəm,  </div><div class='q'>Çünki xəcalət içindəyəm, necə də biçarəyəm.   </div><div class='q'> <span class="verse" id="V16">16&#160;</span>Əgər başımı qaldırsam, məni aslan kimi ovlarsan,  </div><div class='q'>Yenə heyrətamiz qüvvəni mənə göstərərsən.   </div><div class='q'> <span class="verse" id="V17">17&#160;</span>Əleyhimə yeni şahidlər çıxararsan,  </div><div class='q'>Mənə qarşı qəzəbini artırarsan,  </div><div class='q'>Orduların üstümə dayanmadan hücum çəkər.   </div><div class='b'> &#160; </div> <div class='q'> <span class="verse" id="V18">18&#160;</span>Niyə məni doğulmağa qoydun?  </div><div class='q'>Kimsənin gözü məni görmədən kaş öləydim.   </div><div class='q'> <span class="verse" id="V19">19&#160;</span>Kaş ki heç yaranmayaydım,  </div><div class='q'>Bətndən məzara düşəydim.   </div><div class='q'> <span class="verse" id="V20">20&#160;</span>Məgər ömrümə bir neçə gün qalmayıbmı?  </div><div class='q'>Mənə bir qədər sərbəstlik ver ki, bir az ürəyim açılsın   </div><div class='q'> <span class="verse" id="V21">21&#160;</span>Gedər-gəlməz yerə,  </div><div class='q'>Zülmət və ölüm kölgəsi diyarına,   </div><div class='q'> <span class="verse" id="V22">22&#160;</span>Qatı qaranlıq diyarına,  </div><div class='q'>Ölüm kölgəsi, qarışıqlıq diyarına,  </div><div class='q'>İşığı qaranlıq olan diyara getməzdən əvvəl”».   </div><ul class='tnav'>
<li><a href='index.htm'>ƏYYUB</a></li>
<li><a href='JOB09.htm'>&lt;</a></li>
<li><a href='JOB.htm'>10</a></li>
<li><a href='JOB11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
