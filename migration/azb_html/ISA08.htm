<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA07.htm'>&lt;</a></li>
<li><a href='ISA.htm'>8</a></li>
<li><a href='ISA09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>İşarə: Maher-Şalal-Xaş-Baz </div> <div class='p'> <span class="verse" id="V1">1&#160;</span>Rəbb mənə belə dedi: «Böyük tumar götür və üstündə aydın hərflərlə Maher-Şalal-Xaş-Baz <a href="#FN1" class="notemark">*<span class="popup">Maher-Şalal-Xaş-Baz – ibrani dilində tez qarət elə, cəld talan et.</span></a> yaz.   <span class="verse" id="V2">2&#160;</span>Kahin Uriya ilə Yeverekya oğlu Zəkəriyyəni özümə etibarlı şahid seçdim».   </div><div class='p'> <span class="verse" id="V3">3&#160;</span>Sonra mən peyğəmbər olan arvadımla yaxınlıq etdim və o hamilə olub bir oğlan doğdu. Rəbb mənə dedi: «Onun adını Maher-Şalal-Xaş-Baz qoy.   <span class="verse" id="V4">4&#160;</span>Çünki körpə “anam, atam” deməyi öyrənməzdən əvvəl Dəməşqin sərvəti və Samariyanın qəniməti Aşşur padşahına aparılacaq».   </div><div class='p'> <span class="verse" id="V5">5&#160;</span>Rəbb mənimlə yenə danışıb belə dedi:   </div><div class='q'> <span class="verse" id="V6">6&#160;</span>«Bu xalq sakit axan Şiloah sularını rədd edib  </div><div class='q'>Resinlə Remalyanın oğluna meyl saldıqlarına görə   </div><div class='q'> <span class="verse" id="V7">7&#160;</span>Mən Xudavənd, Fəratın coşan qüdrətli sularını –  </div><div class='q'>Aşşur padşahı və onun qüvvətini bu xalqın üstünə gətirəcəyəm.  </div><div class='q'>Bu sular öz yataqlarından yuxarı qalxaraq aşıb-daşacaq.   </div><div class='q'> <span class="verse" id="V8">8&#160;</span>Bu sular Yəhudanı basacaq, daşıb içindən keçəcək,  </div><div class='q'>Boğaza qədər çatacaq.  </div><div class='q'>Ordular qanadlarını açıb bütün ölkəyə dolacaq, ey İmmanuel!»   </div><div class='b'> &#160; </div> <div class='q'> <span class="verse" id="V9">9&#160;</span>Ey xalqlar, pis işlər görün və qırılın!  </div><div class='q'>Ey yer üzünün bütün uzaq ölkələri, eşidin!  </div><div class='q'>Döyüşə hazırlaşın və qırılın!  </div><div class='q'>Bəli, döyüşə hazırlaşın və qırılın!   </div><div class='q'> <span class="verse" id="V10">10&#160;</span>Birlikdə məsləhətləşin, o boşa çıxacaq.  </div><div class='q'>İstədiyiniz qədər danışın, heç bir söz gerçək olmayacaq,  </div><div class='q'>Çünki Allah bizimlədir.   </div><div class='s'>Rəbbin Öz xalqına xəbərdarlığı </div> <div class='p'> <span class="verse" id="V11">11&#160;</span>Rəbb bu xalqın tutduğu yol ilə getməməyi söyləyərək məni qüdrətli əli ilə saxladı və belə xəbərdarlıq etdi:   </div><div class='q'> <span class="verse" id="V12">12&#160;</span><a href="#FN2" class="notemark">*<span class="popup">1Pet. 3:14-15</span></a> «Bu xalqın sui-qəsd dediyi hər şeyə siz sui-qəsd deməyin,  </div><div class='q'>Onların qorxduqlarından qorxmayın, lərzəyə gəlməyin.   </div><div class='q'> <span class="verse" id="V13">13&#160;</span>Ordular Rəbbini müqəddəs sayın,  </div><div class='q'>Ondan qorxun və lərzəyə gəlin!   </div><div class='q'> <span class="verse" id="V14">14&#160;</span><a href="#FN3" class="notemark">*<span class="popup">Rom. 8:32; 1Pet. 2:7-8</span></a> O, Müqəddəs məkan olacaq,  </div><div class='q'>Amma İsrailin iki padşahlığına büdrəmə daşı və yıxma qayası,  </div><div class='q'>Yerusəlim sakinlərinə tələ və tor olacaq.   </div><div class='q'> <span class="verse" id="V15">15&#160;</span>Bir çoxları büdrəyib yıxılacaq və qırılacaq,  </div><div class='q'>Tələyə düşüb əsir aparılacaq».   </div><div class='b'> &#160; </div> <div class='q'> <span class="verse" id="V16">16&#160;</span>Ya Rəbb, şagirdlərimin arasında  </div><div class='q'>Şəhadətini qoruyub saxla, təlimini möhürlə!   </div><div class='q'> <span class="verse" id="V17">17&#160;</span><a href="#FN4" class="notemark">*<span class="popup">İbr. 2:13</span></a> Yaqub nəslindən üzünü gizlədən Rəbbi gözləyəcəyəm,  </div><div class='q'>Ona ümid edəcəyəm.   </div><div class='q'> <span class="verse" id="V18">18&#160;</span>Mən və Rəbbin mənə verdiyi övladlar  </div><div class='q'>Sion dağında məskunlaşan Ordular Rəbbinin  </div><div class='q'>İsraildəki rəmzləri və nişanələriyik.   </div><div class='p'> <span class="verse" id="V19">19&#160;</span>Sizə bəzi adamlar deyəndə ki, «pıçıldayıb-mırtıldayan cindarlarla, ruhçağıranlarla danışın», onlara belə cavab verin: «Xalq öz Allahından məsləhət almamalıdırmı? Heç dirilər barəsində ölülərlə danışarlarmı?   <span class="verse" id="V20">20&#160;</span>Allahın təliminə, şəhadətinə sarı dönün! Əgər onlar Allahın kəlamı ilə danışmasa, onlar üçün nur şəfəqi saçmayacaq.   <span class="verse" id="V21">21&#160;</span>Onlar çarəsiz və ac qalaraq oradan keçəcəklər. Ac qalanda qəzəblənəcəklər, padşahlarını və özlərinin Allahını lənətləyəcəklər.   <span class="verse" id="V22">22&#160;</span>Göyə də, yerə də baxsalar, əzabdan, qaranlıqdan, zülmətdən savayı heç bir şey görməyəcəklər. Qatı zülmətə atılacaqlar».   </div><ul class='tnav'>
<li><a href='index.htm'>YEŞAYA</a></li>
<li><a href='ISA07.htm'>&lt;</a></li>
<li><a href='ISA.htm'>8</a></li>
<li><a href='ISA09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">8:1</a>
<span class="fq">Maher-Şalal-Xaş-Baz </span><span class="ft">– ibrani dilində </span><span class="fq">tez qarət elə, cəld talan et.</span></p>
<p class="x" id="FN2"><span class="notemark">*</span><a class="notebackref" href="#V12">8:12</a>
<span class="xt"><a href='1PE03.htm#V14'>1Pet. 3:14-15</a></span></p>
<p class="x" id="FN3"><span class="notemark">*</span><a class="notebackref" href="#V14">8:14</a>
<span class="xt"><a href='ROM08.htm#V32'>Rom. 8:32</a>; <a href='1PE02.htm#V7'>1Pet. 2:7-8</a></span></p>
<p class="x" id="FN4"><span class="notemark">*</span><a class="notebackref" href="#V17">8:17</a>
<span class="xt"><a href='HEB02.htm#V13'>İbr. 2:13</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
