<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ÇIXIŞ 7</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ÇIXIŞ</a></li>
<li><a href='EXO06.htm'>&lt;</a></li>
<li><a href='EXO.htm'>7</a></li>
<li><a href='EXO08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='p'> <span class="verse" id="V1">1&#160;</span>Rəbb Musaya dedi: «Səni firon üçün Allah kimi qoydum, qardaşın Harun isə sənin peyğəmbərin olacaq.   <span class="verse" id="V2">2&#160;</span>Mənim sənə verdiyim əmri qardaşın Haruna söylə. Qoy o da firona söyləsin ki, İsrail övladlarını ölkəsindən buraxsın!   <span class="verse" id="V3">3&#160;</span><a href="#FN1" class="notemark">*<span class="popup">Həv. 7:36</span></a> Lakin Mən fironun ürəyini inadkar edəcəyəm ki, Misir torpağında göstərəcəyim çoxlu əlamətlər və möcüzələrə baxmayaraq,   <span class="verse" id="V4">4&#160;</span>firon sizə qulaq asmasın. Onda Mən əlimi Misir torpağına uzadıb böyük cəzalar göndərərək ordularımı – xalqım İsrail övladlarını onların arasından dəstələrlə çıxaracağam.   <span class="verse" id="V5">5&#160;</span>Əlimi Misir torpağına uzadaraq İsrail övladlarını onların arasından çıxardığım vaxt Misirlilər biləcəklər ki, Rəbb Mənəm!»   </div><div class='p'> <span class="verse" id="V6">6&#160;</span>Rəbb Musa və Haruna necə əmr etmişdisə, onlar da elə etdilər.   <span class="verse" id="V7">7&#160;</span>Fironla danışdıqları vaxt Musanın səksən, Harunun isə səksən üç yaşı var idi.   </div><div class='s'>Harunun əsası </div> <div class='p'> <span class="verse" id="V8">8&#160;</span>Rəbb Musaya və Haruna dedi:   <span class="verse" id="V9">9&#160;</span>«Firon sizə “məni inandırmaq üçün bir möcüzə göstərin” deyəndə Musa Haruna desin: “Öz əsanı götürüb fironun önündə yerə at ki, ilana dönsün”».   </div><div class='p'> <span class="verse" id="V10">10&#160;</span>Musa və Harun fironun yanına gəlib Rəbb necə əmr etmişdisə, elə də etdilər. Harun öz əsasını fironun və onun əyanlarının qarşısında yerə atdı və əsa ilana döndü.   <span class="verse" id="V11">11&#160;</span><a href="#FN2" class="notemark">*<span class="popup">2Tim. 3:8</span></a> Firon isə müdrik adamları və cadugərləri çağırdı. Misir sehrbazları da öz sehrləri ilə belə etdilər.   <span class="verse" id="V12">12&#160;</span>Hər biri öz əsasını yerə atıb ilana döndərdi, ancaq Harunun əsası onların əsalarını uddu.   <span class="verse" id="V13">13&#160;</span>Lakin Rəbbin söylədiyi kimi fironun ürəyi inadkar oldu və onlara qulaq asmadı.   </div><div class='s'>Birinci cəza: suyun qana dönməsi </div> <div class='p'> <span class="verse" id="V14">14&#160;</span>Rəbb Musaya dedi: «Fironun inadkar ürəyi var, xalqı buraxmaqdan boyun qaçırır.   <span class="verse" id="V15">15&#160;</span>Sən sabah səhər firon suya tərəf gedəndə qarşısına çıx. İlana dönən əsanı əlinə götürüb, onu Nil çayının sahilində gözlə.   <span class="verse" id="V16">16&#160;</span>Sonra firona de: “İbranilərin Allahı Rəbb məni yanına göndərdi ki, sənə deyim: ‹Xalqımı burax ki, səhrada Mənə ibadət etsin!› Ancaq sən indiyə qədər qulaq asmadın,   <span class="verse" id="V17">17&#160;</span><a href="#FN3" class="notemark">*<span class="popup">Zəb. 78:44; Vəhy 11:6; 16:4</span></a> buna görə də Rəbb belə deyir: ‹Bundan biləcəksən ki, Rəbb Mənəm. Bax mən əlimdəki əsanı Nil çayının suyuna vuracağam, onda su qana dönəcək.   <span class="verse" id="V18">18&#160;</span>Çayda olan balıqlar öləcək və çay iylənəcək, Misirlilər çaydan su içməyə iyrənəcəklər›”».   </div><div class='p'> <span class="verse" id="V19">19&#160;</span>Rəbb Musaya dedi: «Haruna belə söylə: “Əsanı götür və əlini bütün Misir çayları, arxları, gölləri, hovuzları üzərinə uzat”. Onlar qana dönsün, bundan başqa bütün Misir torpağında həm taxta, həm də daş qablarda qan olacaq».   </div><div class='p'> <span class="verse" id="V20">20&#160;</span>Rəbb Musa və Haruna necə əmr etmişdisə, onlar da elə etdilər: fironun və onun əyanlarının qarşısında Harun əsasını qaldırdı və çaydakı suya vurdu. Nil çayındakı bütün su qana döndü;   <span class="verse" id="V21">21&#160;</span>çaydakı balıqlar öldü və çay iyləndi. Misirlilər buradan su içə bilmədilər. Misir torpağı qan içində idi.   <span class="verse" id="V22">22&#160;</span>Amma Misir sehrbazları da öz sehrləri ilə belə etdilər. Rəbbin söylədiyi kimi fironun ürəyi inadkar oldu və onlara qulaq asmadı.   <span class="verse" id="V23">23&#160;</span>Firon qayıdıb öz sarayına gəldi; bu işi də ürəyinə salmadı.   <span class="verse" id="V24">24&#160;</span>Bütün Misirlilər Nil çayı sahilində yer qazmağa başladılar ki, içməli su tapsınlar. Çünki çayın suyundan içə bilmirdilər.   <span class="verse" id="V25">25&#160;</span>Rəbb çaya bəla göndərəndən sonra yeddi gün keçdi.   </div><ul class='tnav'>
<li><a href='index.htm'>ÇIXIŞ</a></li>
<li><a href='EXO06.htm'>&lt;</a></li>
<li><a href='EXO.htm'>7</a></li>
<li><a href='EXO08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V3">7:3</a>
<span class="xt"><a href='ACT07.htm#V36'>Həv. 7:36</a></span></p>
<p class="x" id="FN2"><span class="notemark">*</span><a class="notebackref" href="#V11">7:11</a>
<span class="xt"><a href='2TI03.htm#V8'>2Tim. 3:8</a></span></p>
<p class="x" id="FN3"><span class="notemark">*</span><a class="notebackref" href="#V17">7:17</a>
<span class="xt"><a href='PSA078.htm#V44'>Zəb. 78:44</a>; <a href='REV11.htm#V6'>Vəhy 11:6</a>; <a href='REV16.htm#V4'>16:4</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
