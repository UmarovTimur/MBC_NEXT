<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 6</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT05.htm'>&lt;</a></li>
<li><a href='ACT.htm'>6</a></li>
<li><a href='ACT07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Yeddi köməkçi </div> <div class='p'> <span class="verse" id="V1">1&#160;</span>O günlərdə – şagirdlərin çoxaldığı vaxtda yunanca danışan Yəhudilər ibranicə danışan Yəhudilərdən şikayət etməyə başladılar. Çünki gündəlik yardım paylananda onların dul qadınlarını nəzərə almamışdılar.   <span class="verse" id="V2">2&#160;</span>Ona görə On İki həvari bütün şagirdləri bir yerə yığıb belə dedi: «Allahın kəlamını vəz etmək işini atıb maddi işlərlə məşğul olmağımız düzgün deyil.   <span class="verse" id="V3">3&#160;</span>Ey qardaşlar, aranızda etibar qazanmış, Ruh və hikmətlə dolu olan yeddi kişi seçin ki, onları bu işə təyin edək.   <span class="verse" id="V4">4&#160;</span>Biz isə özümüzü duaya və Allahın kəlamını yaymağa həsr edək».   <span class="verse" id="V5">5&#160;</span>Bu sözlər bütün toplantının xoşuna gəldi. Stefanı, Filipi, Proxoru, Nikanoru, Timonu, Parmenanı və Yəhudi dinini qəbul edən Antakyalı Nikolanı seçdilər. Stefan iman və Müqəddəs Ruhla dolu bir kişi idi.   <span class="verse" id="V6">6&#160;</span>Bunları həvarilərin qarşısına çıxardılar. Həvarilər də dua edib onların üzərinə əl qoydular.   </div><div class='p'> <span class="verse" id="V7">7&#160;</span>Allahın kəlamı yayılır, Yerusəlimdə şagirdlərin sayı xeyli artır və bir çox kahinlər də bu imana tabe olurdu.   </div><div class='s'>Stefanın tutulması </div> <div class='p'> <span class="verse" id="V8">8&#160;</span>Lütf və qüdrətlə dolu olan Stefan xalq arasında böyük xariqə və əlamətlər göstərirdi.   <span class="verse" id="V9">9&#160;</span>Belə olanda Azadlar Sinaqoqu adlanan sinaqoqun bəzi üzvləri, Kirenalılardan, İsgəndəriyyəlilərdən, Kilikiyadan və Asiya vilayətindən bəzi insanlar Stefana qarşı çıxıb onunla mübahisəyə başladılar.   <span class="verse" id="V10">10&#160;</span>Amma Stefanın sözündəki hikmətin və Ruhun qarşısında dayana bilmədilər.   <span class="verse" id="V11">11&#160;</span>Onda bir neçə nəfəri şirnikləndirdilər ki, belə desinlər: «Bu adamın həm Musaya, həm də Allaha qarşı küfr dolu sözlər dediyini eşitmişik».   <span class="verse" id="V12">12&#160;</span>Beləliklə, xalqı, ağsaqqalları və ilahiyyatçıları da təşvişə saldılar. Stefanın üstünə gəlib onu tutdular və Ali Şuranın qarşısına gətirdilər.   <span class="verse" id="V13">13&#160;</span>Gətirdikləri yalançı şahidlər onun üzünə durub dedilər: «Bu adam dayanmadan bu Müqəddəs məkana və Qanuna qarşı danışır.   <span class="verse" id="V14">14&#160;</span>“Nazaretli İsa bu məkanı darmadağın edəcək və Musadan bizə əmanət qalan adətləri dəyişəcək” dediyini özümüz eşitmişik».   <span class="verse" id="V15">15&#160;</span>Ali Şurada oturanların hamısı Stefana diqqətlə baxanda gördü ki, onun üzü bir mələyin üzünə bənzəyir.   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT05.htm'>&lt;</a></li>
<li><a href='ACT.htm'>6</a></li>
<li><a href='ACT07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
