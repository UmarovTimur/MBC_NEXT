<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab MƏRSİYƏLƏR 2</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>MƏRSİYƏLƏR</a></li>
<li><a href='LAM01.htm'>&lt;</a></li>
<li><a href='LAM.htm'>2</a></li>
<li><a href='LAM03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Yerusəlimin cəzası </div> <div class='q'> <span class="verse" id="V1">1&#160;</span>Xudavənd Sion qızına qəzəblənərkən  </div><div class='q'>Onu hər tərəfdən qara bulud aldı.  </div><div class='q'>İsrailin əzəmətini göydən yerə tulladı,  </div><div class='q'>Qəzəbləndiyi gün kətilini <a href="#FN1" class="notemark">*<span class="popup">Kətil – burada Əhd sandığı ya da Sion dağı mənasında işlənir.</span></a> xatirindən çıxardı.   </div><div class='b'> &#160; </div> <div class='q'> <span class="verse" id="V2">2&#160;</span>Xudavənd aman vermədən  </div><div class='q'>Yaqub nəslinin bütün məskənlərini dağıtdı,  </div><div class='q'>Qəzəbi ilə Yəhuda qızının qalalarını yıxdı,  </div><div class='q'>Padşahlığı, başçıları yerlə yeksan etdi.   </div><div class='b'> &#160; </div> <div class='q'> <span class="verse" id="V3">3&#160;</span>Qızğın qəzəbi ilə İsrailin qüvvəsini kökündən kəsdi,  </div><div class='q'>Düşmən önündə onun üstündən sağ əlini götürdü.  </div><div class='q'>Sanki Yaqub nəslini hər tərəfdən oda saldı  </div><div class='q'>Göndərdiyi atəşlə yandırıb-yaxdı.   </div><div class='b'> &#160; </div> <div class='q'> <span class="verse" id="V4">4&#160;</span>Düşmən kimi kamanının yayını dartdı,  </div><div class='q'>Yağı kimi sağ əlini qaldırdı,  </div><div class='q'>Gözə xoş görünənləri tamamilə öldürdü.  </div><div class='q'>Qəzəbini Sion qızının çadırına alov kimi tökdü.   </div><div class='b'> &#160; </div> <div class='q'> <span class="verse" id="V5">5&#160;</span>Xudavənd İsraili uddu,  </div><div class='q'>Onunla düşmən kimi rəftar etdi.  </div><div class='q'>Bütün saraylarını yerlə yeksan etdi,  </div><div class='q'>Qalalarını viran qoydu,  </div><div class='q'>Yəhudanın fəryadını, fəğanını daha da artırdı.   </div><div class='b'> &#160; </div> <div class='q'> <span class="verse" id="V6">6&#160;</span>Çardağını viranə bağlar tək qırıb tökdü,  </div><div class='q'>Görüş yerlərini xarabalığa çevirdi,  </div><div class='q'>Rəbb Siona bayram və Şənbə günlərini unutdurdu,  </div><div class='q'>Qəzəbi ilə padşahını, kahinini atdı.   </div><div class='b'> &#160; </div> <div class='q'> <span class="verse" id="V7">7&#160;</span>Xudavənd qurbangahını rədd etdi,  </div><div class='q'>Müqəddəs məkanını tərk etdi.  </div><div class='q'>Saraylarının sədlərini düşmən əlinə keçirtdi,  </div><div class='q'>Onlar bayram günlərində olduğu kimi  </div><div class='q'>Rəbbin məbədində haray qopardı.   </div><div class='b'> &#160; </div> <div class='q'> <span class="verse" id="V8">8&#160;</span>Rəbb niyyət etdi ki,  </div><div class='q'>Sion qızının divarlarını dağıtsın.  </div><div class='q'>Ölçü ipini dartıb, dağıtmaq üçün ondan əl çəkməyəcək.  </div><div class='q'>Qala divarını, səddini, matəmə bürüyüb,  </div><div class='q'>Hamısı qüvvələrini itirib.   </div><div class='b'> &#160; </div> <div class='q'> <span class="verse" id="V9">9&#160;</span>Onun darvazalarını yerə batırdı,  </div><div class='q'>Cəftələrini qırıb atdı,  </div><div class='q'>Padşahlarını, başçılarını  </div><div class='q'>Yad millətlərin arasına saldı,  </div><div class='q'>Qanuna əməl edilmir,  </div><div class='q'>Artıq peyğəmbərlərinə Rəbdən görüntü gəlmir.   </div><div class='b'> &#160; </div> <div class='q'> <span class="verse" id="V10">10&#160;</span>Sion qızının ağsaqqalları susub-dinmir,  </div><div class='q'>Onlar toz-torpaq içində əyləşib,  </div><div class='q'>Başlarına toz töküb, çul geyib,  </div><div class='q'>Yerusəlimin bakirə qızları başlarını yerə dikib.   </div><div class='b'> &#160; </div> <div class='q'> <span class="verse" id="V11">11&#160;</span>Ağlamaqdan gözlərimin nuru gedir,  </div><div class='q'>Canım əzabdan yanır.  </div><div class='q'>Əziz xalqım qırıldığına görə ürəyimdən qan axır.  </div><div class='q'>Çünki şəhər meydanlarındakı  </div><div class='q'>Körpələrin, uşaqların huşu başından çıxır.   </div><div class='b'> &#160; </div> <div class='q'> <span class="verse" id="V12">12&#160;</span>Şəhər meydanlarında yaralılar kimi huşunu itirirlər,  </div><div class='q'>Ana qucağında can verirlər.  </div><div class='q'>Analarından soruşurlar:  </div><div class='q'>«Hanı çörək, hanı şərab?»   </div><div class='b'> &#160; </div> <div class='q'> <span class="verse" id="V13">13&#160;</span>Ey Yerusəlim qızı, sənə nə deyim?  </div><div class='q'>Səni kimlə müqayisə edim?  </div><div class='q'>Ey bakirə Sion qızı, səni kimə bənzədim?  </div><div class='q'>Bununla mən sənə təsəlli verə bilim?  </div><div class='q'>Çünki yaran dəniz qədər dərindir,  </div><div class='q'>Sənə kim şəfa verə bilər?   </div><div class='b'> &#160; </div> <div class='q'> <span class="verse" id="V14">14&#160;</span>Sənin üçün görülən görüntülər yalan oldu,  </div><div class='q'>Peyğəmbərlərin səni aldatdı.  </div><div class='q'>Firavanlığını sənə qaytarmaq üçün  </div><div class='q'>Təqsirlərini üzə çıxartmadılar,  </div><div class='q'>Amma bu peyğəmbərlər səni azdırdı,  </div><div class='q'>Sənin üçün yalandan görüntülər gördü.   </div><div class='b'> &#160; </div> <div class='q'> <span class="verse" id="V15">15&#160;</span>Yoldan keçən bütün insanlar  </div><div class='q'>Qarşında əl çalırlar,  </div><div class='q'>Başlarını yelləyib səni fitə basırlar.  </div><div class='q'>Yerusəlim qızına belə deyirlər:  </div><div class='q'>«Bütün dünyanın gözəllik və sevinc rəmzi olan şəhər budurmu?»   </div><div class='b'> &#160; </div> <div class='q'> <span class="verse" id="V16">16&#160;</span>Bütün düşmənlərin səni ələ salır,  </div><div class='q'>Fitə basır, diş qıcıdır,  </div><div class='q'>«Onu udduq,  </div><div class='q'>Bu günün həsrətini çəkdik, axır ki bunu gördük» deyirlər.   </div><div class='b'> &#160; </div> <div class='q'> <span class="verse" id="V17">17&#160;</span>Rəbb Öz iradəsini yerinə yetirdi,  </div><div class='q'>Qədim zamanlarda əmr etdiyi sözü həyata keçirtdi.  </div><div class='q'>Səni viran qoydu, aman vermədi,  </div><div class='q'>Düşmənlərini sənin halına sevindirdi,  </div><div class='q'>Yağılarını gücləndirdi.   </div><div class='b'> &#160; </div> <div class='q'> <span class="verse" id="V18">18&#160;</span>Xalq Xudavəndə ürəkdən fəryad etdi,  </div><div class='q'>Ey Sion qızının divarı!  </div><div class='q'>Qoy gecə-gündüz sənin gözlərindən sel kimi yaş axsın,  </div><div class='q'>Dincəlmə, aç gözlərini, yumulmasın.   </div><div class='b'> &#160; </div> <div class='q'> <span class="verse" id="V19">19&#160;</span>Qalx, gecə fəryad etməyə,  </div><div class='q'>Gecə növbələri başlayarkən  </div><div class='q'>Xudavəndin hüzurunda qəlbini sular kimi açıb tök.  </div><div class='q'>Əllərini Ona aç, övladlarının sağ qalmasını dilə,  </div><div class='q'>Onlar hər tin başında acından huşunu itirir.   </div><div class='b'> &#160; </div> <div class='q'> <span class="verse" id="V20">20&#160;</span>Ya Rəbb, indi bax, xalqının halını gör!  </div><div class='q'>Kiminlə belə rəftar etmisən?  </div><div class='q'>Analar uşaqlarını, əziz balalarınımı yesin?  </div><div class='q'>Kahinlər, peyğəmbərlər Xudavəndin Müqəddəs məkanındamı qətlə yetirilsin?   </div><div class='b'> &#160; </div> <div class='q'> <span class="verse" id="V21">21&#160;</span>Gənclər, qocalar toz-torpaqda, küçələrdə yatır.  </div><div class='q'>Bakirə qızlarım, igidlərim qılıncdan keçirilir.  </div><div class='q'>Qəzəbləndiyin gün onları qətlə çatdırmısan,  </div><div class='q'>Aman vermədən qırmısan.   </div><div class='b'> &#160; </div> <div class='q'> <span class="verse" id="V22">22&#160;</span>Qorxduqlarımı hər yandan çağırmısan,  </div><div class='q'>Elə bil bayrama dəvət etmisən.  </div><div class='q'>Rəbbin qəzəb günündə qaçıb-qurtulan olmadı,  </div><div class='q'>Onların arasından sağ qalan olmadı,  </div><div class='q'>Sevə-sevə övlad böyütmüşdüm,  </div><div class='q'>Onları düşmənim həlak etdi.   </div><ul class='tnav'>
<li><a href='index.htm'>MƏRSİYƏLƏR</a></li>
<li><a href='LAM01.htm'>&lt;</a></li>
<li><a href='LAM.htm'>2</a></li>
<li><a href='LAM03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">2:1</a>
<span class="fq">Kətil </span><span class="ft">– burada </span><span class="fq">Əhd sandığı </span><span class="ft">ya da </span><span class="fq">Sion dağı </span><span class="ft">mənasında işlənir.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
