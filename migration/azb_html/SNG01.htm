<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab NƏĞMƏLƏR NƏĞMƏSİ 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>NƏĞMƏLƏR NƏĞMƏSİ</a></li>
<li><a href='ECC12.htm'>&lt;</a></li>
<li><a href='SNG.htm'>1</a></li>
<li><a href='SNG02.htm'>&gt;</a></li>
</ul>
<div class="main">
 <div class='mt'>NƏĞMƏLƏR NƏĞMƏSİ  </div><div class='mt2'>KİTABI  </div><div class='imt'>GİRİŞ  </div><div class='ip'><span class='bk'>«Nəğmələr Nəğməsi»</span> poetik kitab olub məhəbbət şeirlərindən ibarətdir. Kitabın baş qəhrəmanı qızdır. Burada əsasən qız oğlanla, oğlan qızla şeirlərlə deyişir. Bu şeirlərdə insan məhəbbətinin ecazkar qüvvəsindən bəhs edilir.  </div><div class='ip'>Məhəbbət insana Allah tərəfindən verilmişdir. Buna görə də Müqəddəs Kitaba <span class='bk'>«Nəğmələr Nəğməsi»</span>nin daxil olması heç də təəccüblü deyil. Bu şeirlərin şərhi məcazi məna daşıyır. Bu məhəbbət nəğmələri yəhudilər tərəfindən Allahla xalqının münasibətlərinin əyani təsviri kimi şərh edilir. Məsihçilər isə bunu İsa Məsihlə imanlılar arasında olan münasibətlərin əksi kimi şərh edirlər.  </div><div class='iot'>Kitabın məzmunu:  </div><div class='io2'>1:1–2:7 Birinci nəğmə  </div><div class='io2'>2:8–3:5 İkinci nəğmə  </div><div class='io2'>3:6–5:1 Üçüncü nəğmə  </div><div class='io2'>5:2–6:3 Dördüncü nəğmə  </div><div class='io2'>6:4–8:4 Beşinci nəğmə  </div><div class='io2'>8:5-14 Altıncı nəğmə   
</div><div class='chapterlabel' id="V0"> 1</div><div class='q'> <span class="verse" id="V1">1&#160;</span><a href="#FN1" class="notemark">*<span class="popup">1Pad. 4:32</span></a> Bu nəğmələr nəğməsi Süleymanındır.   </div><div class='sp'>Qız:  </div><div class='q'> <span class="verse" id="V2">2&#160;</span>Qoy dodaqların məni öpdükcə öpsün,  </div><div class='q'>Çünki eşqin şərabdan da yaxşıdır.   </div><div class='q'> <span class="verse" id="V3">3&#160;</span>Vurduğun ətrin qoxusu nə gözəldir,  </div><div class='q'>Adın belə, ətirqabıdan tökülən ətri xatırladır,  </div><div class='q'>Ona görə qızların sevimlisi olmusan.   </div><div class='q'> <span class="verse" id="V4">4&#160;</span>Bağrına bas məni, səninlə qaçaq,  </div><div class='q'>Qoy padşah məni otağına aparsın.  </div><div class='sp'>Qızın rəfiqələri:  </div><div class='q'>Səninlə sevinib biz şadlanarıq,  </div><div class='q'>Şərabdan da artıq eşqinizi anarıq.  </div><div class='sp'>Qız:  </div><div class='q'>Sənə heyran olanlar haqlıdır.   </div><div class='q'> <span class="verse" id="V5">5&#160;</span>Ey Yerusəlimdəki qızlar,  </div><div class='q'>Qedar çadırları tək,  </div><div class='q'>Süleymanın pərdələri tək  </div><div class='q'>Qaralsam da mən,  </div><div class='q'>Yenə gözələm.   </div><div class='q'> <span class="verse" id="V6">6&#160;</span>Baxmayın ki, mən qarayanızam,  </div><div class='q'>Günəşdən qaralmışam,  </div><div class='q'>Qardaşlarımın mənə qəzəbi tutarkən  </div><div class='q'>Məni üzümlüklərinə qarovulçu qoydular.  </div><div class='q'>Mən də öz üzümlüyümə baxa bilmədim.   </div><div class='q'> <span class="verse" id="V7">7&#160;</span>Ey könlümün sevgilisi, söylə mənə:  </div><div class='q'>Sürünü harada otarırsan?  </div><div class='q'>Günorta sürünü harada yatırırsan?  </div><div class='q'>Niyə sənin dostlarının sürülərinin yanında gedən,  </div><div class='q'>Üz-gözünü bürüyən bir qadına bənzəyim?   </div><div class='sp'>Qızın rəfiqələri:  </div><div class='q'> <span class="verse" id="V8">8&#160;</span>Ey gözəllər gözəli, əgər yerini tapa bilməsən,  </div><div class='q'>Sürülərin izi ilə get,  </div><div class='q'>Oğlaqlarını çoban çadırlarının yanında otar.   </div><div class='sp'>Oğlan:  </div><div class='q'> <span class="verse" id="V9">9&#160;</span>Ey yarım, sən  </div><div class='q'>Fironun arabalarını çəkən  </div><div class='q'>Gözəl madyana bənzəyirsən.   </div><div class='q'> <span class="verse" id="V10">10&#160;</span>Yanağına düşən bəzəklərlə,  </div><div class='q'>Boynundakı daş-qaşdan olan boyunbağı ilə  </div><div class='q'>Bax nə qədər gözəlsən.   </div><div class='q'> <span class="verse" id="V11">11&#160;</span>Sənə düymələri gümüşdən  </div><div class='q'>Qızıl silsilə düzəldəcəyik.   </div><div class='sp'>Qız:  </div><div class='q'> <span class="verse" id="V12">12&#160;</span>Padşah süfrəsində oturarkən  </div><div class='q'>Hər yanı nard çiçəyimin ətri bürüyür.   </div><div class='q'> <span class="verse" id="V13">13&#160;</span>Mənim üçün sevgilim  </div><div class='q'>Döşlərimin arasında yatan mirra kisəsidir.   </div><div class='q'> <span class="verse" id="V14">14&#160;</span>Mənim üçün sevgilim  </div><div class='q'>En-Gedinin üzüm bağlarındakı bir dəstə xınagülüdür.   </div><div class='sp'>Oğlan:  </div><div class='q'> <span class="verse" id="V15">15&#160;</span>Ey yarım, nə gözəlsən, nə gözəlsən!  </div><div class='q'>Göyərçin gözlüsən!   </div><div class='sp'>Qız:  </div><div class='q'> <span class="verse" id="V16">16&#160;</span>Ey sevgilim, nə gözəlsən,  </div><div class='q'>Sən nə qədər şirinsən!  </div><div class='q'>Yaşıldır yatağımız.   </div><div class='sp'>Oğlan:  </div><div class='q'> <span class="verse" id="V17">17&#160;</span>Evlərimizin dirəkləri sidr ağacındandır,  </div><div class='q'>Tavanımızın oymaları şam ağacındandır.   </div><ul class='tnav'>
<li><a href='index.htm'>NƏĞMƏLƏR NƏĞMƏSİ</a></li>
<li><a href='ECC12.htm'>&lt;</a></li>
<li><a href='SNG.htm'>1</a></li>
<li><a href='SNG02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">1:1</a>
<span class="xt"><a href='1KI04.htm#V32'>1Pad. 4:32</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
