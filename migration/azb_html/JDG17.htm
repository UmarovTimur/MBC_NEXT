<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HAKİMLƏR 17</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HAKİMLƏR</a></li>
<li><a href='JDG16.htm'>&lt;</a></li>
<li><a href='JDG.htm'>17</a></li>
<li><a href='JDG18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Mikeyanın ev bütləri </div> <div class='p'> <span class="verse" id="V1">1&#160;</span>Efrayimin dağlıq bölgəsindən olan Mikeya adlı bir adam var idi.   <span class="verse" id="V2">2&#160;</span>O, anasına belə dedi: «Səndən oğurlanan min yüz şekel gümüşdən ötrü lənət etdin və bunu mənə eşitdirdin. Budur, o gümüş məndədir, onu mən götürmüşəm». Anası ona dedi: «Oğlum, qoy Rəbb sənə xeyir-dua versin».   <span class="verse" id="V3">3&#160;</span>O, min yüz şekel gümüşü anasına qaytardı. Anası ona dedi: «Bu gümüşün hamısını Rəbb üçün təqdis edirəm. Qoy oğlum ondan bir oyma və bir tökmə büt düzəltsin. İndi bu gümüşü sənə qaytarıram».   <span class="verse" id="V4">4&#160;</span>Gümüşü anasına geri qaytararkən anası iki yüz şekel gümüş götürüb zərgərə verdi. Ondan bir oyma və bir tökmə büt düzəltdirdi. Bu bütləri Mikeyanın evinə qoydular.   <span class="verse" id="V5">5&#160;</span>Mikeyanın ibadətgahı var idi. O, bir efod və ev bütləri düzəldib oğullarından birini özünə kahin təyin etdi.   <span class="verse" id="V6">6&#160;</span><a href="#FN1" class="notemark">*<span class="popup">Hak. 21:25 </span></a> O dövrdə İsraildə padşah yox idi, hərə öz gözündə doğru görünən işi edirdi.   </div><div class='p'> <span class="verse" id="V7">7&#160;</span>Yəhudanın Bet-Lexem şəhərindən olan bir Yəhudalının ailəsində yaşayan gənc Levili var idi.   <span class="verse" id="V8">8&#160;</span>Həmin adam yaşamağa bir yer tapmaq üçün Yəhudanın Bet-Lexem şəhərindən çıxdı. Səfərə çıxarkən Efrayimin dağlıq bölgəsinə – Mikeyanın evinə gəldi.   <span class="verse" id="V9">9&#160;</span>Mikeya ona dedi: «Haradan gəlirsən?» O, Mikeyaya dedi: «Mən Yəhudanın Bet-Lexem şəhərindən gələn bir Leviliyəm, bir yer tapıb yaşamaq istəyirəm».   <span class="verse" id="V10">10&#160;</span>Mikeya ona dedi: «Mənimlə qal, mənə ata və kahin ol. Mən də sənə ildə on şekel gümüş, bir dəst paltar və yeməyini verərəm». Levili onunla getdi.   <span class="verse" id="V11">11&#160;</span>O, Mikeya ilə qalmağa razı oldu və bu gənc ona bir oğul kimi oldu.   <span class="verse" id="V12">12&#160;</span>Mikeya Levilini özünə kahin təyin etdi və bu gənc onun evində yaşadı.   <span class="verse" id="V13">13&#160;</span>Mikeya dedi: «İndi bilirəm ki, Rəbb mənə yaxşılıq edəcək, çünki bir Levili kahinim var».   </div><ul class='tnav'>
<li><a href='index.htm'>HAKİMLƏR</a></li>
<li><a href='JDG16.htm'>&lt;</a></li>
<li><a href='JDG.htm'>17</a></li>
<li><a href='JDG18.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">17:6</a>
<span class="xt"><a href='JDG21.htm#V25'>Hak. 21:25</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
