<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 59</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA058.htm'>&lt;</a></li>
<li><a href='PSA.htm'>59</a></li>
<li><a href='PSA060.htm'>&gt;</a></li>
</ul>
<div class="main">
 
<div class='chapterlabel' id="V0"> 59</div><div class='s'>Məzmur 59 </div> <div class='d'>Musiqi rəhbəri üçün. Davudun «Al-taşxet» üstə oxunan miktamı. </div> <div class='d'><a href="#FN1" class="notemark">*<span class="popup">1Şam. 19:11 </span></a> Şaul onu öldürmək üçün evinə adam göndərib pusqu qoyanda. </div> <div class='q'> <span class="verse" id="V1">1&#160;</span>Ey Allahım, məni düşmənlərimdən qurtar,  </div><div class='q'>Əleyhdarlarımın əlindən hifz et.   </div><div class='q'> <span class="verse" id="V2">2&#160;</span>Məni şər iş görənlərdən xilas et,  </div><div class='q'>Məni qaniçənlərdən azad et.   </div><div class='b'> &#160; </div> <div class='q'> <span class="verse" id="V3">3&#160;</span>Canımı almaq üçün məni güdürlər,  </div><div class='q'>Güclülər əleyhimə birləşiblər.  </div><div class='q'>Ya Rəbb, üsyankar, günahkar,   </div><div class='q'> <span class="verse" id="V4">4&#160;</span>Təqsirkar olmadığım halda  </div><div class='q'>Onlar mənə qarşı qəti tədbir görürlər.  </div><div class='q'>Bir oyan, halımı gör, yardım et,   </div><div class='q'> <span class="verse" id="V5">5&#160;</span>Ya Rəbb, Ordular Rəbbi, İsrailin Allahı!  </div><div class='q'>Bütün millətlərə cəza vermək üçün oyan,  </div><div class='q'>Xəyanətkar pislərin heç birinə rəhm etmə. </div><div class='qs'>Sela</div>   <div class='b'> &#160; </div> <div class='q'> <span class="verse" id="V6">6&#160;</span>Bu pis adamlar axşamüstü qayıdırlar,  </div><div class='q'>Köpək kimi mırıldayırlar,  </div><div class='q'>Şəhərdə sülənib-dolaşırlar.   </div><div class='q'> <span class="verse" id="V7">7&#160;</span>Gör dodaqlarından nələr tökülür,  </div><div class='q'>Ağızlarından qılınclar çıxır.  </div><div class='q'>Onlar zənn edirlər ki, eşidən yoxdur.   </div><div class='q'> <span class="verse" id="V8">8&#160;</span>Lakin, ya Rəbb, Sən onlara gülürsən,  </div><div class='q'>Bütün millətlərə rişxənd edirsən.   </div><div class='q'> <span class="verse" id="V9">9&#160;</span>Ey mənə qüvvət verən,  </div><div class='q'>Səni gözləyirəm!  </div><div class='q'>Ey Allahım, qalamsan,   </div><div class='q'> <span class="verse" id="V10">10&#160;</span>Mənə məhəbbətini göstərirsən!  </div><div class='b'> &#160; </div> <div class='q'>Ey Allah, imdad etmək üçün çıxacaqsan,  </div><div class='q'>Düşmənlərimin qırılmasını mənə göstərəcəksən.   </div><div class='b'> &#160; </div> <div class='q'> <span class="verse" id="V11">11&#160;</span>Ey Xudavənd, Sənsən sipərimiz!  </div><div class='q'>Xalqımın yadında qalsın deyə  </div><div class='q'>Düşmənləri qırma, lakin gücünlə  </div><div class='q'>Onları dağıdaraq məğlub et.   </div><div class='q'> <span class="verse" id="V12">12&#160;</span>Günahkar dillərinə görə,  </div><div class='q'>Ağızlarının sözlərinə görə  </div><div class='q'>Təkəbbürlülərin tələsinə özləri düşsünlər.  </div><div class='q'>Yağdırdıqları lənətlərə görə,  </div><div class='q'>Dedikləri yalanlara görə   </div><div class='q'> <span class="verse" id="V13">13&#160;</span>Onları qəzəbinlə məhv et,  </div><div class='q'>Məhv et, qoy bir nişanə qalmasın.  </div><div class='q'>Qoy insanlar bilsinlər:  </div><div class='q'>Allah səltənət sürür  </div><div class='q'>Yaqub nəslinin üzərində,  </div><div class='q'>Ta ucqarlara qədər yer üzərində. </div><div class='qs'>Sela</div>   <div class='b'> &#160; </div> <div class='q'> <span class="verse" id="V14">14&#160;</span>Bu pis adamlar axşamüstü qayıdırlar,  </div><div class='q'>Köpək kimi mırıldayırlar,  </div><div class='q'>Şəhərdə sülənib-dolaşırlar.   </div><div class='q'> <span class="verse" id="V15">15&#160;</span>Avara-avara gəzib yem axtarırlar,  </div><div class='q'>Doyunca tapmasalar, gecə boyu ulayırlar.   </div><div class='b'> &#160; </div> <div class='q'> <span class="verse" id="V16">16&#160;</span>Mən isə Sənin qüdrətini tərənnüm edəcəyəm,  </div><div class='q'>Sübh tezdən məhəbbətini mədh edəcəyəm.  </div><div class='q'>Çünki Sən mənə qala olmusan,  </div><div class='q'>Dar günümdə mənim pənahımsan.   </div><div class='q'> <span class="verse" id="V17">17&#160;</span>Ey mənə qüvvət verən,  </div><div class='q'>Səni tərənnüm edəcəyəm!  </div><div class='q'>Ey Allahım, qalamsan,  </div><div class='q'>Mənə məhəbbətini göstərirsən!   </div><ul class='tnav'>
<li><a href='index.htm'>ZƏBUR</a></li>
<li><a href='PSA058.htm'>&lt;</a></li>
<li><a href='PSA.htm'>59</a></li>
<li><a href='PSA060.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">^</a>
<span class="xt"><a href='1SA19.htm#V11'>1Şam. 19:11</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
