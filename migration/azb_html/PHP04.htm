<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab FİLİPİLİLƏRƏ 4</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>FİLİPİLİLƏRƏ</a></li>
<li><a href='PHP03.htm'>&lt;</a></li>
<li><a href='PHP.htm'>4</a></li>
<li><a href='COL01.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Son öyüdlər </div> <div class='p'> <span class="verse" id="V1">1&#160;</span>Beləliklə, ey həsrətini çəkdiyim sevimli qardaşlarım, sevincim və başımın tacı, Rəbdə olaraq bu cür dönməz durun, ey sevimlilər!   </div><div class='p'> <span class="verse" id="V2">2&#160;</span>Evodiyaya yalvarıram, Sintixiyə yalvarıram ki, Rəbdə həmfikir olsunlar.   <span class="verse" id="V3">3&#160;</span>Bəli, ey əsl əməkdaşım, səndən də xahişim var, bu qadınlara kömək et. Çünki onlar mənimlə, Klementlə və adları həyat kitabında olan digər əməkdaşlarımla bərabər Müjdəni yaymaq üçün səy göstəriblər.   </div><div class='p'> <span class="verse" id="V4">4&#160;</span>Rəbdə həmişə sevinin! Bir də deyirəm: sevinin!   <span class="verse" id="V5">5&#160;</span>Qoy sizin mülayimliyiniz bütün insanlara məlum olsun. Rəbb yaxındır.   <span class="verse" id="V6">6&#160;</span>Heç nəyin qayğısını çəkməyin, amma hər barədə xahişlərinizi Allaha dualarla, yalvarışlarla, şükür edə-edə bildirin.   <span class="verse" id="V7">7&#160;</span>Onda Allahın ağlagəlməz sülhü ürəklərinizi və düşüncələrinizi Məsih İsada qoruyacaq.   </div><div class='p'> <span class="verse" id="V8">8&#160;</span>Nəhayət, qardaşlar, doğru, ləyaqətli, saleh, pak, cazibəli, etibarlı nə varsa, əgər əla və tərifə layiq nə varsa, bunları düşünün.   <span class="verse" id="V9">9&#160;</span>Məndən öyrəndiyiniz, qəbul etdiyiniz, eşitdiyiniz və məndə gördüyünüz nə varsa, bunları həyata keçirin. Onda sülh qaynağı olan Allah sizinlə olacaq.   </div><div class='s'>Paulun təşəkkürü </div> <div class='p'> <span class="verse" id="V10">10&#160;</span>Mən Rəbdə bol-bol sevinirəm ki, nəhayət indi mənim barəmdəki qayğınızı yenidən canlandırdınız. Əslində qayğınız vardı, amma bunu göstərməyə fürsət tapa bilmirdiniz.   <span class="verse" id="V11">11&#160;</span>Ehtiyaca düşdüyüm üçün bunları söyləmirəm, çünki hansı şəraitdə yaşasam, ondan razı qalmağa alışmışam.   <span class="verse" id="V12">12&#160;</span>Mən məzlumluğun da, bolluğun da nə olduğunu bilirəm. İstər tox, istər ac, istər bolluq, istər ehtiyac içində olum, hər şəraitdə, hər vəziyyətdə razı qalmağın sirrini öyrənmişəm.   <span class="verse" id="V13">13&#160;</span>Mənə qüvvət verən Məsihin köməyi ilə hər işə gücüm çatır.   <span class="verse" id="V14">14&#160;</span>Buna baxmayaraq nə yaxşı ki əziyyətimə şərik oldunuz.   </div><div class='p'> <span class="verse" id="V15">15&#160;</span><a href="#FN1" class="notemark">*<span class="popup">2Kor. 11:9</span></a>Ey Filipililər, özünüz də bilirsiniz ki, aranızda Müjdə yayımının başlanğıcında, mən Makedoniyanı tərk edən zaman sizdən başqa heç bir cəmiyyət nəzir vermək və toplamaq üçün mənimlə şərik iş görmədi.   <span class="verse" id="V16">16&#160;</span><a href="#FN2" class="notemark">*<span class="popup">Həv. 17:1</span></a>Mən Salonikdə olanda belə, ehtiyacım üçün dəfələrlə siz mənə yardım göndərdiniz.   <span class="verse" id="V17">17&#160;</span>Bu o demək deyil ki, mən bəxşiş axtarıram. Mən ancaq sizin hesabınıza yazıla bilən səmərəni axtarıram.   <span class="verse" id="V18">18&#160;</span><a href="#FN3" class="notemark">*<span class="popup">Çıx. 29:18</span></a>Mənsə tamamilə təmin olunmuşam və bolluq içindəyəm. Epafroditin əli ilə göndərdiyiniz hədiyyələri alandan sonra ehtiyacım qalmadı. Bu, Allahın xoşuna gələn ətirli təqdim, Ona məqbul olan və razı salan qurbandır.   <span class="verse" id="V19">19&#160;</span>Sizin hər ehtiyacınızı isə Allahım Məsih İsada olan Öz izzətli zənginliyinə görə ödəyəcək.   <span class="verse" id="V20">20&#160;</span>Qoy Atamız Allaha əbədi izzət olsun! Amin.   </div><div class='s'>Salam göndərmə </div> <div class='p'> <span class="verse" id="V21">21&#160;</span>Məsih İsada müqəddəs olan hər kəsi salamlayın.  </div><div class='p'>Mənimlə olan qardaşlar sizə salam göndərir.   <span class="verse" id="V22">22&#160;</span>Sizi bütün müqəddəslər, xüsusən qeysərin sarayında işləyənlər salamlayır.   </div><div class='p'> <span class="verse" id="V23">23&#160;</span>Rəbb İsa Məsihin lütfü ruhunuza<a href="#FN4" class="notemark">*<span class="popup">Ruhunuza – bəzi əlyazmalarda hər birinizə.</span></a> yar olsun!   </div><ul class='tnav'>
<li><a href='index.htm'>FİLİPİLİLƏRƏ</a></li>
<li><a href='PHP03.htm'>&lt;</a></li>
<li><a href='PHP.htm'>4</a></li>
<li><a href='COL01.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V15">4:15</a>
<span class="xt"><a href='2CO11.htm#V9'>2Kor. 11:9</a></span></p>
<p class="x" id="FN2"><span class="notemark">*</span><a class="notebackref" href="#V16">4:16</a>
<span class="xt"><a href='ACT17.htm#V1'>Həv. 17:1</a></span></p>
<p class="x" id="FN3"><span class="notemark">*</span><a class="notebackref" href="#V18">4:18</a>
<span class="xt"><a href='EXO29.htm#V18'>Çıx. 29:18</a></span></p>
<p class="f" id="FN4"><span class="notemark">*</span><a class="notebackref" href="#V23">4:23</a>
<span class="fq">Ruhunuza </span><span class="ft">– bəzi əlyazmalarda </span><span class="fq">hər birinizə.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
