<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 26</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT25.htm'>&lt;</a></li>
<li><a href='ACT.htm'>26</a></li>
<li><a href='ACT27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='p'> <span class="verse" id="V1">1&#160;</span>Aqrippa Paula dedi: «Özünü müdafiə edə bilərsən». Onda Paul əl hərəkəti ilə özünü müdafiəyə başladı:   <span class="verse" id="V2">2&#160;</span>«Padşah Aqrippa, Yəhudilərin məni ittihamlandırdığı hər şeyə görə bu gün sənin hüzurunda özümü müdafiə edəcəyim üçün özümü xoşbəxt sayıram.   <span class="verse" id="V3">3&#160;</span>Çünki bütün Yəhudi adət-ənənələrinə və mübahisələrinə yaxşı bələdsən. Ona görə rica edirəm, mənə səbirlə qulaq as.   </div><div class='p'> <span class="verse" id="V4">4&#160;</span>Bütün Yəhudilər bilir ki, əzəldən, lap cavanlığımdan bəri həm öz elimdə, həm də Yerusəlimdə necə həyat sürmüşəm.   <span class="verse" id="V5">5&#160;</span><a href="#FN1" class="notemark">*<span class="popup">Həv. 23:6; Fil. 3:5</span></a>Məni əvvəldən tanıyırlar, bilirlər ki, keçmişdə dinimizin ən ciddi təriqəti olan farisey təriqətinə necə bağlı yaşayırdım. İstəsələr, bu barədə şəhadət edə bilərlər.   <span class="verse" id="V6">6&#160;</span>İndi isə Allahın ata-babalarımıza verdiyi vədin həyata keçməsinə ümid bağladığım üçün burada dayanıb mühakimə olunuram.   <span class="verse" id="V7">7&#160;</span>Xalqımızın on iki qəbiləsi də gecə-gündüz Allaha sidq ürəkdən ibadət edə-edə həmin şeyə ümid bəsləyir. Ey padşah, Yəhudilər məni bu ümidə görə ittiham edirlər.   <span class="verse" id="V8">8&#160;</span>Niyə Allahın ölüləri diriltməsi aranızda inanılmaz bir şey sayılır?   </div><div class='p'> <span class="verse" id="V9">9&#160;</span><a href="#FN2" class="notemark">*<span class="popup">Həv. 8:3; 22:4-5</span></a>Doğrusu, mən buna əmin olmuşdum ki, Nazaretli İsanın adı əleyhinə əlimdən gələni etməliyəm.   <span class="verse" id="V10">10&#160;</span>Yerusəlimdə də bunu edirdim. Başçı kahinlərdən aldığım səlahiyyətə əsasən nə qədər müqəddəsi zindanlara saldırdım və edam olunanda onların əleyhinə səs verdim.   <span class="verse" id="V11">11&#160;</span>Bütün sinaqoqları gəzib-dolaşaraq onları tez-tez cəzalandırır və öz etiqadlarına küfr etməyə məcbur edirdim. Mən elə dəli olmuşdum ki, onları ölkə xaricində olan şəhərlərdə belə, təqib edirdim.   </div><div class='p'> <span class="verse" id="V12">12&#160;</span>Bu iş üçün başçı kahinlərdən aldığım səlahiyyət və tapşırıqla Dəməşqə tərəf yola çıxdım.   <span class="verse" id="V13">13&#160;</span>Ey padşah, günorta vaxtı yol gedirdim ki, göydən məni və yoldaşlarımı hər tərəfdən nurlandıran günəşdən daha parlaq bir işıq gördüm.   <span class="verse" id="V14">14&#160;</span>Hamımız yerə yıxıldıq. Bir səsin mənə İbrani dilində dediyini eşitdim: “Şaul, Şaul, niyə Məni təqib edirsən? Bizin ucuna təpik vurmaq sənə zərər verər”.   <span class="verse" id="V15">15&#160;</span>Mən dedim: “Ey Ağam, Sən kimsən?” Rəbb cavab verdi: “Mən sənin təqib etdiyin İsayam.   <span class="verse" id="V16">16&#160;</span>Qalx ayağa və dur. Mən ona görə sənə göründüm ki, səni xidmətçi və haqqımda gördüyün, sənə göstərəcəyim şeylərin şahidi olmağa təyin edim.   <span class="verse" id="V17">17&#160;</span>Səni öz xalqından, həm də başqa millətlərin əlindən qurtaracağam. Səni o millətlərin yanına göndərirəm ki,   <span class="verse" id="V18">18&#160;</span>onların gözlərini açıb qaranlıqdan işığa, Şeytanın hakimiyyətindən Allaha tərəf döndərəsən. Belə ki onlar günahlarının bağışlanmasına və Mənə iman etməklə təqdis olunanlar arasında irsə nail olsunlar”.   </div><div class='p'> <span class="verse" id="V19">19&#160;</span>Buna görə mən, ey padşah Aqrippa, bu səmavi görüntüyə itaətsizlik etmədim.   <span class="verse" id="V20">20&#160;</span><a href="#FN3" class="notemark">*<span class="popup">Həv. 9:18-20,28-29</span></a>Əvvəlcə Dəməşqin, sonra Yerusəlimin və bütün Yəhudeya bölgəsinin əhalisini, başqa millətləri də tövbə edib Allaha tərəf dönməyə və bu tövbəyə uyğun tərzdə iş görməyə çağırdım.   <span class="verse" id="V21">21&#160;</span>Yəhudilər buna görə məni məbəddə tutub öldürməyə cəhd göstərirdilər.   <span class="verse" id="V22">22&#160;</span>Amma bu günə qədər Allah mənim dayağımda durdu və bunun sayəsində burada durub böyükdən kiçiyə qədər hamıya şəhadət edirəm. Mənim dediklərim peyğəmbərlərin və Musanın əvvəlcədən xəbər verdiyi hadisələrdən başqa bir şey deyil.   <span class="verse" id="V23">23&#160;</span><a href="#FN4" class="notemark">*<span class="popup">Yeş. 42:6; 49:6; 1Kor. 15:20</span></a>Onlar bildirib ki, Məsih əzab çəkəcək və ölümdən dirilənlərin birincisi olacaq, həm Öz xalqına, həm də başqa millətlərə nur doğduğunu elan edəcək».   </div><div class='p'> <span class="verse" id="V24">24&#160;</span>Paul özünü bu cür müdafiə edəndə Fest bərkdən dedi: «Paul, dəlilik edirsən, çox oxumaqdan başın xarab olub».   <span class="verse" id="V25">25&#160;</span>Paul dedi: «Hörmətli Fest, mən dəlilik etmirəm, həqiqəti və ağla batan sözləri danışıram.   <span class="verse" id="V26">26&#160;</span>Padşahın bu barədə məlumatı olduğu üçün onunla cəsarətlə danışıram. Əminəm ki, olanların heç biri padşahın nəzərindən qaçmayıb. Çünki bu işlər künc-bucaqda görülən işlər deyil.   <span class="verse" id="V27">27&#160;</span>Padşah Aqrippa, sən peyğəmbərlərə inanırsanmı? Bilirəm ki, inanırsan».   <span class="verse" id="V28">28&#160;</span>Aqrippa Paula dedi: «Bu az müddətdə məni də inandıraraq məsihçi edəcəksən?»   <span class="verse" id="V29">29&#160;</span>Paul dedi: «İstər az, istər çox müddət olsun, Allahdan istəyirəm ki, təkcə sən yox, bu gün mənə qulaq asan hər bir adam bu zəncirlərdən başqa mənim kimi olsun!»   </div><div class='p'> <span class="verse" id="V30">30&#160;</span>Sonra padşah, vali, Berniki və onlarla birlikdə oturanlar qalxdılar.   <span class="verse" id="V31">31&#160;</span>Bayıra çıxanda aralarında belə danışdılar: «Bu adam ölümə yaxud həbsə layiq bir şey etmir».   <span class="verse" id="V32">32&#160;</span>Aqrippa da Festə dedi: «Bu adam qeysərin məhkəməsinə müraciət etmək istəməsəydi, azad edilə bilərdi».   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT25.htm'>&lt;</a></li>
<li><a href='ACT.htm'>26</a></li>
<li><a href='ACT27.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">26:5</a>
<span class="xt"><a href='ACT23.htm#V6'>Həv. 23:6</a>; <a href='PHP03.htm#V5'>Fil. 3:5</a></span></p>
<p class="x" id="FN2"><span class="notemark">*</span><a class="notebackref" href="#V9">26:9</a>
<span class="xt"><a href='ACT08.htm#V3'>Həv. 8:3</a>; <a href='ACT22.htm#V4'>22:4-5</a></span></p>
<p class="x" id="FN3"><span class="notemark">*</span><a class="notebackref" href="#V20">26:20</a>
<span class="xt"><a href='ACT09.htm#V18'>Həv. 9:18-20,28-29</a></span></p>
<p class="x" id="FN4"><span class="notemark">*</span><a class="notebackref" href="#V23">26:23</a>
<span class="xt"><a href='ISA42.htm#V6'>Yeş. 42:6</a>; <a href='ISA49.htm#V6'>49:6</a>; <a href='1CO15.htm#V20'>1Kor. 15:20</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
