<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 14</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT13.htm'>&lt;</a></li>
<li><a href='ACT.htm'>14</a></li>
<li><a href='ACT15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Konyada </div> <div class='p'> <span class="verse" id="V1">1&#160;</span>Konyada Paulla Barnaba Yəhudilərin sinaqoquna birlikdə daxil olub elə danışdılar ki, həm Yəhudilərdən, həm də Yunanlardan ibarət böyük kütləni imana gətirdilər.   <span class="verse" id="V2">2&#160;</span>Amma inanmayan Yəhudilər başqa millətlərdən olanları qızışdıraraq onları imanlıların əleyhinə qaldırdılar.   <span class="verse" id="V3">3&#160;</span>Xeyli vaxt orada qalan Paulla Barnaba cəsarətlə Rəbb haqqında danışırdı. Rəbb isə onlara əlamət və xariqə göstərmək gücünü verməklə Öz lütfü barədə kəlamı təsdiqlədi.   <span class="verse" id="V4">4&#160;</span>Amma şəhər əhalisi iki hissəyə bölündü. Bəziləri Yəhudilərin, bəziləri isə həvarilərin tərəfini saxladı.   <span class="verse" id="V5">5&#160;</span>Yəhudilərlə başqa millətlərdən olanlar və onların rəhbərləri həvariləri təhqir edərək daşqalaq etmək üçün bir sui-qəsd hazırladı.   <span class="verse" id="V6">6&#160;</span>Bundan xəbər tutan bu həvarilər Likaoniyanın Listra ilə Derbe şəhərlərinə və oranın ətraf yerlərinə qaçdılar.   <span class="verse" id="V7">7&#160;</span>Orada da Müjdəni yaydılar.   </div><div class='s'>Listra və Derbedə </div> <div class='p'> <span class="verse" id="V8">8&#160;</span>Listrada ayaqlarından şikəst olan bir kişi var idi. Bu adam anadangəlmə əlil idi, heç vaxt yeriməmişdi.   <span class="verse" id="V9">9&#160;</span>O, Paulun dediklərinə qulaq asırdı. Ona göz qoyan Paul gördü ki, sağalacağına imanı var.   <span class="verse" id="V10">10&#160;</span>Ona görə bərkdən dedi: «Qalx, ayaq üstə dur!» Bu adam yerindən atılıb yeriməyə başladı.   <span class="verse" id="V11">11&#160;</span>Camaat Paulun etdiyini görəndə haray salıb Likaoniya dilində dedi: «Tanrılar insan şəklində yanımıza gəlib!»   <span class="verse" id="V12">12&#160;</span>Barnabaya Zevs, Paula isə aparıcı natiq olduğuna görə Hermes dedilər.   <span class="verse" id="V13">13&#160;</span>Şəhərin qarşısında yerləşən Zevs məbədinin kahini şəhər darvazalarına buğalar və çələnglər gətirdi. O, camaatla birgə qurban kəsmək istədi.   <span class="verse" id="V14">14&#160;</span>Amma həvarilər – Barnaba ilə Paul bunu eşidən kimi paltarlarını cırdılar və izdihamın içinə girib haray çəkdilər:   <span class="verse" id="V15">15&#160;</span>«Ay ağalar, niyə belə edirsiniz? Biz də sizin kimi insanıq, eyni varlığıq. Sizə Müjdə gətirmişik. Əl çəkin bu boş şeylərdən. Yeri, göyü, dənizi və bunların içindəki hər şeyi yaradan, var olan Allaha tərəf dönün.   <span class="verse" id="V16">16&#160;</span>O, əvvəlki nəsillərin dövründə yaşayan bütün millətlərə öz yolları ilə getməyə izin verdi.   <span class="verse" id="V17">17&#160;</span>Lakin yenə də Özünü şahidsiz qoymadı. Sizə yaxşılıq edərək göydən yağışlar yağdırır, cürbəcür məhsullar yetişdirən fəsillər bəxş edir, sizi yeməklə doydurur və ürəyinizi sevincə qərq edir».   <span class="verse" id="V18">18&#160;</span>Bu sözlərlə camaatın onlara qurban kəsməsinin qarşısını bir çətinliklə aldılar.   </div><div class='p'> <span class="verse" id="V19">19&#160;</span>Antakya<a href="#FN1" class="notemark">*<span class="popup">Antakya – yəni Pisidiyada olan Antakya.</span></a> və Konyadan bəzi Yəhudilər gəlib xalqı öz tərəfinə çəkərək Paulu daşqalaq etdilər. Elə bildilər ki, Paul ölüb, onu şəhərdən kənara sürüdülər.   <span class="verse" id="V20">20&#160;</span>Şagirdlər ətrafına yığılanda isə Paul ayağa qalxıb şəhərə qayıtdı. Ertəsi gün isə Barnaba ilə birlikdə Derbeyə getdi.   <span class="verse" id="V21">21&#160;</span>O şəhərdə də Müjdə yayıb xeyli şagird hazırladılar.  </div><div class='s'>Suriyada olan Antakyaya qayıtma </div> <div class='p'>Paulla Barnaba daha sonra Listraya, Konyaya və Pisidiyada olan Antakyaya qayıtdı.   <span class="verse" id="V22">22&#160;</span>Şagirdləri ruhən möhkəmləndirdilər və imanda dönməz olsunlar deyə onları həvəsləndirərək dedilər: «Allahın Padşahlığına çox əziyyətlərdən keçərək girməliyik».   <span class="verse" id="V23">23&#160;</span>İmanlılar üçün hər cəmiyyətdə ağsaqqallar seçərək dua və orucla onları inandıqları Rəbbə əmanət etdilər.   </div><div class='p'> <span class="verse" id="V24">24&#160;</span>Pisidiya bölgəsindən keçərək Pamfiliyaya gəldilər.   <span class="verse" id="V25">25&#160;</span>Pergedə kəlamı yayandan sonra Antalyaya getdilər.   <span class="verse" id="V26">26&#160;</span>Oradan gəmi ilə Suriyadakı Antakyaya qayıtdılar. Onların indi yerinə yetirdikləri xidmət üçün burada Allahın lütfünə əmanət edilmişdilər.   <span class="verse" id="V27">27&#160;</span>Oraya çatanda cəmiyyəti bir yerə yığıb Allahın onlar vasitəsilə nə etdiyini, başqa millətlərə iman qapısını necə açdığını söylədilər   <span class="verse" id="V28">28&#160;</span>və şagirdlərin yanında uzun müddət qaldılar.   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT13.htm'>&lt;</a></li>
<li><a href='ACT.htm'>14</a></li>
<li><a href='ACT15.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V19">14:19</a>
<span class="fq">Antakya </span><span class="ft">– yəni Pisidiyada olan Antakya.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
