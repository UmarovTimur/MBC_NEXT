<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 51</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER50.htm'>&lt;</a></li>
<li><a href='JER.htm'>51</a></li>
<li><a href='JER52.htm'>&gt;</a></li>
</ul>
<div class="main">
 
<div class='chapterlabel' id="V0"> 51</div><div class='p'> <span class="verse" id="V1">1&#160;</span>Rəbb belə deyir:  </div><div class='q'>«Mən Babildə və Lev-Qamayda <a href="#FN1" class="notemark">*<span class="popup">Lev-Qamay – ibrani dilində düşmənlərimin ürəyi mənasında olub Xaldey ölkəsinin rəmzi adıdır.</span></a> yaşayanlara qarşı  </div><div class='q'>Həlakedici bir külək əsdirəcəyəm.   </div><div class='q'> <span class="verse" id="V2">2&#160;</span>Babilə taxılsovuranlar <a href="#FN2" class="notemark">†<span class="popup">Taxılsovuranlar – yaxud yadellilər.</span></a> göndərəcəyəm,  </div><div class='q'>Onu sovurub ölkəsini boş qoyacaqlar,  </div><div class='q'>Qara gündə hər yandan ona hücum edəcəklər.   </div><div class='q'> <span class="verse" id="V3">3&#160;</span>Oxçu kamanını çəkməsin,  </div><div class='q'>Zirehini geyməsin.  </div><div class='q'>Onun cavanlarına rəhm etməyin,  </div><div class='q'>Ordusunu tamamilə məhv edin.   </div><div class='q'> <span class="verse" id="V4">4&#160;</span>Öldürülənlər Xaldey ölkəsində,  </div><div class='q'>Yaralılar Babil küçələrində  </div><div class='q'>Yerə səriləcək.   </div><div class='b'> &#160; </div> <div class='q'> <span class="verse" id="V5">5&#160;</span>Ancaq İsrailin Müqəddəsinə qarşı  </div><div class='q'>Ölkələri təqsirlə dolduğu halda  </div><div class='q'>Özlərinin Allahı Ordular Rəbbi  </div><div class='q'>İsrail və Yəhuda xalqlarını tərk etmədi.   </div><div class='b'> &#160; </div> <div class='q'> <span class="verse" id="V6">6&#160;</span><a href="#FN3" class="notemark">*<span class="popup">Vəhy 18:4</span></a> Babilin içindən qaçın!  </div><div class='q'>Hər kəs canını qurtarsın!  </div><div class='q'>Onun günahına görə məhv olmayın.  </div><div class='q'>Çünki Rəbbin qisas zamanıdır,  </div><div class='q'>Ona öz əvəzini verəcək.   </div><div class='q'> <span class="verse" id="V7">7&#160;</span><a href="#FN4" class="notemark">*<span class="popup">Vəhy 17:2-4; 18:3</span></a> Babil Rəbbin əlində bir qızıl kasa idi,  </div><div class='q'>Bütün dünyanı sərxoş edirdi.  </div><div class='q'>Millətlər onun şərabını içdi,  </div><div class='q'>Ona görə də çılğınlaşdı.   </div><div class='q'> <span class="verse" id="V8">8&#160;</span><a href="#FN5" class="notemark">*<span class="popup">Yeş. 21:9; Vəhy 14:8; 18:2</span></a> Babil qəflətən düşüb parça-parça olacaq,  </div><div class='q'>Onun üçün yas tutun!  </div><div class='q'>Yarasına məlhəm sürtün,  </div><div class='q'>Bəlkə şəfa tapar.   </div><div class='q'> <span class="verse" id="V9">9&#160;</span><a href="#FN6" class="notemark">*<span class="popup">Vəhy 18:5</span></a> Babilə şəfa vermək istədik,  </div><div class='q'>Amma sağalmadı.  </div><div class='q'>Onu tərk edək,  </div><div class='q'>Hər birimiz öz ölkəmizə qayıdaq.  </div><div class='q'>Çünki Babilin hökmü göylərə çatır,  </div><div class='q'>Buludlara qədər yüksəlir.   </div><div class='q'> <span class="verse" id="V10">10&#160;</span>Rəbb bizə bəraət verdi.  </div><div class='q'>Gəlin Allahımız Rəbbin nələr etdiyini  </div><div class='q'>Sionda elan edək!   </div><div class='b'> &#160; </div> <div class='q'> <span class="verse" id="V11">11&#160;</span>Oxları itiləyin,  </div><div class='q'>Kaman qablarını doldurun!  </div><div class='q'>Rəbb Midiya padşahlarını hərəkətə gətirdi.  </div><div class='q'>Məqsədi Babili yox etməkdir,  </div><div class='q'>Rəbb Öz qisasını, məbədinin qisasını alacaq.   </div><div class='q'> <span class="verse" id="V12">12&#160;</span>Babil divarlarına qarşı  </div><div class='q'>Bayraq yüksəldin!  </div><div class='q'>Keşikçiləri çoxaldın,  </div><div class='q'>Növbətçiləri öz yerinə qoyun,  </div><div class='q'>Pusquda durun.  </div><div class='q'>Çünki Rəbb Babildə yaşayanlara qarşı  </div><div class='q'>Həm niyyət qurdu,  </div><div class='q'>Həm də söylədiyini yerinə yetirdi.   </div><div class='q'> <span class="verse" id="V13">13&#160;</span><a href="#FN7" class="notemark">*<span class="popup">Vəhy 17:1</span></a> Ey axar suların sahilində yaşayanlar,  </div><div class='q'>Çoxlu xəzinələri olanlar,  </div><div class='q'>Axırınız gəldi,  </div><div class='q'>Vaxtınız yetişdi».   </div><div class='q'> <span class="verse" id="V14">14&#160;</span>Ordular Rəbbi Öz varlığına and içdi:  </div><div class='q'>«Səni çəyirtkə sürüsü ilə dolduran kimi  </div><div class='q'>Mütləq əsgərlərlə dolduracağam,  </div><div class='q'>Sənə qarşı zəfər nərəsi çəkəcəklər».   </div><div class='s'>Rəbbin mədhi </div> <div class='q'> <span class="verse" id="V15">15&#160;</span>Rəbb qüdrəti ilə yer üzünü yaratdı,  </div><div class='q'>Hikməti ilə dünyanı qurdu,  </div><div class='q'>Dərrakəsi ilə göyləri yaydı.   </div><div class='q'> <span class="verse" id="V16">16&#160;</span><a href="#FN8" class="notemark">*<span class="popup">Zəb. 135:7; Yer. 10:13</span></a> O gurlayanda göydəki sular çağlayır,  </div><div class='q'>Yerin ucqarlarından buludları yüksəldir,  </div><div class='q'>Yağış üçün şimşək çaxdırır,  </div><div class='q'>Anbarlarından külək çıxarır.   </div><div class='q'> <span class="verse" id="V17">17&#160;</span>Hər kəs ağılsız oldu,  </div><div class='q'>Bilikləri qalmadı.  </div><div class='q'>Hər zərgər düzəltdiyi bütdən utanacaq,  </div><div class='q'>Çünki onun tökdüyü büt puçdur,  </div><div class='q'>Onda nəfəs yoxdur.   </div><div class='q'> <span class="verse" id="V18">18&#160;</span>Onlar boş şey, masqaraçıların işidir,  </div><div class='q'>Cəza vaxtı məhv olacaqlar.   </div><div class='q'> <span class="verse" id="V19">19&#160;</span>Yaquba Nəsib Olan isə onlara bənzəməz,  </div><div class='q'>Çünki irs qəbiləsi ilə birgə  </div><div class='q'>Hər şeyi yaradan Odur.  </div><div class='q'>Onun adı Ordular Rəbbidir.   </div><div class='s'>Babilin cəzalanması </div> <div class='q'> <span class="verse" id="V20">20&#160;</span>«Sən mənim toppuzum, döyüş silahımsan,  </div><div class='q'>Səninlə millətləri qırıram,  </div><div class='q'>Səninlə padşahlıqları məhv edirəm.   </div><div class='q'> <span class="verse" id="V21">21&#160;</span>Səninlə atları və süvariləri qırıram,  </div><div class='q'>Səninlə döyüş arabaları və minicilərini qırıram,   </div><div class='q'> <span class="verse" id="V22">22&#160;</span>Səninlə kişi və qadınları qırıram,  </div><div class='q'>Səninlə qoca və cavanları qırıram,  </div><div class='q'>Səninlə gənc oğlan və qızları qırıram.   </div><div class='q'> <span class="verse" id="V23">23&#160;</span>Səninlə çoban və sürüsünü qırıram,  </div><div class='q'>Səninlə əkinçi və öküzlərini qırıram,  </div><div class='q'>Səninlə valilərlə vəkilləri qırıram.   </div><div class='q'> <span class="verse" id="V24">24&#160;</span>Amma Babildə və Xaldey ölkəsində yaşayanlara  </div><div class='q'>Sionda etdikləri bütün pis əməllərinin əvəzini  </div><div class='q'>Gözlərinizin önündə verəcəyəm»  </div><div class='q'>Rəbb belə bəyan edir.   </div><div class='b'> &#160; </div> <div class='q'> <span class="verse" id="V25">25&#160;</span>«Budur, sənə qarşıyam,  </div><div class='q'>Ey həlak edən dağ»  </div><div class='q'>Rəbb belə bəyan edir.  </div><div class='q'>«Ey bütün dünyanı həlak edən!  </div><div class='q'>Sənə əlimi qaldırıb  </div><div class='q'>Qayanın başından yuvarlayacağam,  </div><div class='q'>Səni yanmış bir dağa çevirəcəyəm.   </div><div class='q'> <span class="verse" id="V26">26&#160;</span>Səndən künc və təməl daşı götürməyəcəklər,  </div><div class='q'>Sən əbədi bir viranə olacaqsan»  </div><div class='q'>Rəbb belə bəyan edir.   </div><div class='b'> &#160; </div> <div class='q'> <span class="verse" id="V27">27&#160;</span>«Yer üzündə bayraq qaldırın!  </div><div class='q'>Millətlər arasında şeypur çalın!  </div><div class='q'>Millətləri Babilə qarşı döyüşə hazırlayın!  </div><div class='q'>Urartu, Minni və Aşkenaz padşahlıqlarını  </div><div class='q'>Ona qarşı toplayın.  </div><div class='q'>Ona qarşı bir sərkərdə təyin edin,  </div><div class='q'>Üstünə çəyirtkə sürüsü qədər atlar göndərin.   </div><div class='q'> <span class="verse" id="V28">28&#160;</span>Millətləri – Midiya padşahlarını,  </div><div class='q'>Valilərini və bütün vəkillərini,  </div><div class='q'>Başçılıqları altındakı bütün ölkələri  </div><div class='q'>Babilə qarşı döyüşə hazırlayın!   </div><div class='q'> <span class="verse" id="V29">29&#160;</span>Ölkə titrəyib lərzəyə gəlir!  </div><div class='q'>Çünki Rəbbin Babilə qarşı niyyəti –  </div><div class='q'>Oranı sakinsiz bir viranəyə çevirmə niyyəti  </div><div class='q'>Yerinə yetməlidir.   </div><div class='q'> <span class="verse" id="V30">30&#160;</span>Babil döyüşçüləri vuruşmaqdan əl çəkdi,  </div><div class='q'>Öz qalalarında oturdu.  </div><div class='q'>Gücləri tükəndi,  </div><div class='q'>Ürkək qadınlara döndülər.  </div><div class='q'>Yaşadıqları yerlər oda verildi,  </div><div class='q'>Darvaza sürgüləri qırıldı.   </div><div class='q'> <span class="verse" id="V31">31&#160;</span>Qasid qasid dalınca,  </div><div class='q'>Xəbərçi xəbərçi dalınca qaçıb  </div><div class='q'>Bu xəbəri Babil padşahına çatdırır:  </div><div class='q'>“Şəhər hər tərəfdən alındı,   </div><div class='q'> <span class="verse" id="V32">32&#160;</span>Çay keçidləri tutuldu,  </div><div class='q'>Qamışlıqlar yandırıldı,  </div><div class='q'>Döyüşçülər çaşqınlığa düşdü”».   </div><div class='b'> &#160; </div> <div class='q'> <span class="verse" id="V33">33&#160;</span>İsrailin Allahı olan Ordular Rəbbi belə deyir:  </div><div class='q'>«Vaxtı gələndə xırman yeri necə tapdalanırsa,  </div><div class='q'>Babil xalqı da elə olacaq.  </div><div class='q'>Qısa müddətdən sonra  </div><div class='q'>Onun da biçin zamanı gələcək».   </div><div class='b'> &#160; </div> <div class='q'> <span class="verse" id="V34">34&#160;</span>«Babil padşahı Navuxodonosor  </div><div class='q'>Bizi əzib yedi,  </div><div class='q'>Boş bir qaba çevirdi.  </div><div class='q'>Canavar kimi uddu,  </div><div class='q'>Gözəl yeməklərimizlə qarnını doydurdu.  </div><div class='q'>Sonra bizi qusdu.   </div><div class='q'> <span class="verse" id="V35">35&#160;</span>Bizə və əhalimizə qarşı edilən zorakılıq  </div><div class='q'>Babilin başına gəlsin»  </div><div class='q'>Deyir Sion sakini.  </div><div class='q'>«Tökülən qanımızın haqq-hesabı  </div><div class='q'>Qoy Xaldeylilərdən soruşulsun»  </div><div class='q'>Deyir Yerusəlim.   </div><div class='s'>Rəbbin İsrailə köməyi </div> <div class='q'> <span class="verse" id="V36">36&#160;</span>Buna görə Rəbb belə deyir:  </div><div class='q'>«Məhkəmədə işinizə Mən baxacağam,  </div><div class='q'>Qisasınızı Mən alacağam.  </div><div class='q'>Onun çayını qurudacaq,  </div><div class='q'>Bulağının suyunu kəsəcəyəm.   </div><div class='q'> <span class="verse" id="V37">37&#160;</span>Babil daş qalaqlarına,  </div><div class='q'>Çaqqal yuvasına dönəcək.  </div><div class='q'>Dəhşət hədəfi olacaq,  </div><div class='q'>İstehza ilə ona fit çalacaqlar.  </div><div class='q'>Orada heç kəs yaşamayacaq.   </div><div class='q'> <span class="verse" id="V38">38&#160;</span>Xalqı cavan aslanlar kimi kükrəyəcək,  </div><div class='q'>Şir balaları kimi nərildəyəcək.   </div><div class='q'> <span class="verse" id="V39">39&#160;</span>Ancaq qızışdıqları vaxt  </div><div class='q'>Ziyafət düzəldib onları sərxoş edəcəyəm.  </div><div class='q'>Qoy keflənsinlər,  </div><div class='q'>Əbədi yuxuya dalsınlar,  </div><div class='q'>Heç vaxt oyanmasınlar»  </div><div class='q'>Rəbb belə bəyan edir.   </div><div class='q'> <span class="verse" id="V40">40&#160;</span>«Onları quzu, qoç və təkə kimi  </div><div class='q'>Kəsməyə aparacağam.   </div><div class='s'>Babilin sonu </div> <div class='q'> <span class="verse" id="V41">41&#160;</span>Şeşak <a href="#FN9" class="notemark">‡<span class="popup">Şeşak – bax: 25:26.</span></a> necə alındı!  </div><div class='q'>Bütün dünyanın qürurlandığı yer  </div><div class='q'>Necə dəhşətli hala düşdü.  </div><div class='q'>Babil millətlər arasında  </div><div class='q'>Necə dəhşətli hala düşdü!   </div><div class='q'> <span class="verse" id="V42">42&#160;</span>Babili çay basacaq,  </div><div class='q'>Onu gurlayan dalğalar örtəcək.   </div><div class='q'> <span class="verse" id="V43">43&#160;</span>Qəsəbələri viran olacaq,  </div><div class='q'>Torpaqları heç kəsin yaşamadığı,  </div><div class='q'>Bəşər oğlunun keçmədiyi  </div><div class='q'>Quraq bir çölə dönəcək.   </div><div class='q'> <span class="verse" id="V44">44&#160;</span>Babildə Bel bütünü cəzalandıracağam,  </div><div class='q'>Udduğunu ona qusduracağam.  </div><div class='q'>Artıq millətlər oraya axın-axın gəlməyəcək,  </div><div class='q'>Babil divarı da yıxılacaq.   </div><div class='b'> &#160; </div> <div class='q'> <span class="verse" id="V45">45&#160;</span><a href="#FN10" class="notemark">*<span class="popup">Vəhy 18:4</span></a> Oradan çıx, ey xalqım!  </div><div class='q'>Hamınız canınızı qurtarın!  </div><div class='q'>Rəbbin qızğın qəzəbindən qaçın!   </div><div class='q'> <span class="verse" id="V46">46&#160;</span>Ölkədə eşitdiyiniz şayiələrə görə  </div><div class='q'>Cəsarətinizi itirib qorxmayın.  </div><div class='q'>Bir il bir şayiə gəlir,  </div><div class='q'>O biri il başqası.  </div><div class='q'>Ölkədə zorakılıq,  </div><div class='q'>Başçının başçıya qarşı çıxması barədə  </div><div class='q'>Şayiələr yayılır.   </div><div class='q'> <span class="verse" id="V47">47&#160;</span>Buna görə də yəqin ki  </div><div class='q'>Babilin bütlərini cəzalandıracağım günlər gəlir.  </div><div class='q'>Bütün ölkə utandırılacaq,  </div><div class='q'>Öldürülənləri onun ortasında yerə səriləcək.   </div><div class='q'> <span class="verse" id="V48">48&#160;</span><a href="#FN11" class="notemark">*<span class="popup">Vəhy 18:20</span></a> O zaman yer, göy və onlardakı hər şey  </div><div class='q'>Babilin başına gələnlərə sevinəcək.  </div><div class='q'>Çünki şimaldan gələn məhv edənlər  </div><div class='q'>Ona hücum edəcək»  </div><div class='q'>Rəbb belə bəyan edir.   </div><div class='q'> <span class="verse" id="V49">49&#160;</span><a href="#FN12" class="notemark">*<span class="popup">Vəhy 18:24</span></a> «İsrailin öldürülənlərinə görə  </div><div class='q'>Babil də məhv olmalıdır,  </div><div class='q'>Necə ki yer üzündə öldürülən hər kəs  </div><div class='q'>Babilə görə məhv oldu.   </div><div class='b'> &#160; </div> <div class='q'> <span class="verse" id="V50">50&#160;</span>Ey qılıncdan qurtulanlar,  </div><div class='q'>Qaçın, ləngiməyin!  </div><div class='q'>Rəbbi uzaqdan yada salın,  </div><div class='q'>Yerusəlim barədə düşünün!»   </div><div class='q'> <span class="verse" id="V51">51&#160;</span>Biz utandıq,  </div><div class='q'>Çünki təhqir eşitdik,  </div><div class='q'>Üzümüzü rüsvayçılıq örtdü.  </div><div class='q'>Çünki yadellilər Rəbbin məbədinin  </div><div class='q'>Müqəddəs yerlərinə girdi.   </div><div class='b'> &#160; </div> <div class='q'> <span class="verse" id="V52">52&#160;</span>«Buna görə də bütlərini  </div><div class='q'>Cəzalandıracağım günlər gəlir,  </div><div class='q'>Bütün ölkədə yaralılar inildəyəcək»  </div><div class='q'>Rəbb belə bəyan edir.   </div><div class='q'> <span class="verse" id="V53">53&#160;</span>«Babil göylərə çıxsa da,  </div><div class='q'>Ucalardakı qalasını möhkəmləndirsə də,  </div><div class='q'>Məhv edənləri üstünə göndərəcəyəm»  </div><div class='q'>Rəbb belə bəyan edir.   </div><div class='b'> &#160; </div> <div class='q'> <span class="verse" id="V54">54&#160;</span>«Babildən fəryad,  </div><div class='q'>Xaldey ölkəsindən böyük qırğın səsi eşidilir.   </div><div class='q'> <span class="verse" id="V55">55&#160;</span>Çünki Rəbb Babili məhv edir,  </div><div class='q'>Onun hay-küyünü susdurur.  </div><div class='q'>Düşmən dalğaları axar sular kimi kükrəyir,  </div><div class='q'>Səslərinin gurultusu ucalır.   </div><div class='q'> <span class="verse" id="V56">56&#160;</span>Çünki Babilə qarşı bir məhv edən çıxacaq,  </div><div class='q'>Döyüşçüləri əsir tutulacaq,  </div><div class='q'>Kamanları qırılacaq.  </div><div class='q'>Çünki Rəbb əvəz verən bir Allahdır,  </div><div class='q'>Mütləq cəzalandıracaq.   </div><div class='q'> <span class="verse" id="V57">57&#160;</span>Babil başçılarını, müdriklərini,  </div><div class='q'>Valilərini, vəkillərini, döyüşçülərini  </div><div class='q'>Elə sərxoş edəcəyəm ki,  </div><div class='q'>Əbədi yuxuya dalacaq,  </div><div class='q'>Heç vaxt oyanmayacaqlar»  </div><div class='q'>Adı Ordular Rəbbi olan Padşah belə bəyan edir.   </div><div class='b'> &#160; </div> <div class='q'> <span class="verse" id="V58">58&#160;</span>Ordular Rəbbi deyir:  </div><div class='q'>«Babilin qalın divarları yerlə yeksan ediləcək,  </div><div class='q'>Uca darvazaları oda veriləcək.  </div><div class='q'>Xalqlar boş-boşuna zəhmət çəkir,  </div><div class='q'>Ümmətlərin çəkdiyi əziyyət  </div><div class='q'>Oda təslim ediləcək».   </div><div class='s'>Yeremyanın sözünün Babilə çatması </div> <div class='p'> <span class="verse" id="V59">59&#160;</span>Yəhuda padşahı Sidqiyanın padşahlığının dördüncü ilində ordu təsərrüfatçısı Maxseya oğlu Neriya oğlu Seraya, Sidqiya ilə birgə Babilə gedərkən Yeremya peyğəmbər ona bu əmri tapşırdı.   <span class="verse" id="V60">60&#160;</span>Yeremya Babilin başına gələcək bütün fəlakətləri, Babil barədə yazılmış bütün bu sözləri bir tumara yazdı.   <span class="verse" id="V61">61&#160;</span>Yeremya Serayaya dedi: «Babilə çatanda bütün bu sözləri oxumağı unutma.   <span class="verse" id="V62">62&#160;</span>De ki: “Ya Rəbb, buranı dağıdacağını, içində insanın da, heyvanın da yaşamayacağını, ölkənin əbədi viran qalacağını söylədin”.   <span class="verse" id="V63">63&#160;</span><a href="#FN13" class="notemark">*<span class="popup">Vəhy 18:21</span></a> Bu tumarı oxuyub qurtaranda sən ona bir daş bağlayıb Fərat çayının ortasına at və   <span class="verse" id="V64">64&#160;</span>söylə: “Qoy Babil də belə batsın və Mənim onun başına gətirəcəyim fəlakətdən bir daha çıxa bilməsin, qoy onlar taqətdən düşsün”».  </div><div class='p'>Yeremyanın sözləri buraya qədərdir.   </div><ul class='tnav'>
<li><a href='index.htm'>YEREMYA</a></li>
<li><a href='JER50.htm'>&lt;</a></li>
<li><a href='JER.htm'>51</a></li>
<li><a href='JER52.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">51:1</a>
<span class="fq">Lev-Qamay </span><span class="ft">– ibrani dilində </span><span class="fq">düşmənlərimin ürəyi </span><span class="ft">mənasında olub Xaldey ölkəsinin rəmzi adıdır.</span></p>
<p class="f" id="FN2"><span class="notemark">†</span><a class="notebackref" href="#V2">51:2</a>
<span class="fq">Taxılsovuranlar </span><span class="ft">– yaxud </span><span class="fq">yadellilər.</span></p>
<p class="x" id="FN3"><span class="notemark">*</span><a class="notebackref" href="#V6">51:6</a>
<span class="xt"><a href='REV18.htm#V4'>Vəhy 18:4</a></span></p>
<p class="x" id="FN4"><span class="notemark">*</span><a class="notebackref" href="#V7">51:7</a>
<span class="xt"><a href='REV17.htm#V2'>Vəhy 17:2-4</a>; <a href='REV18.htm#V3'>18:3</a></span></p>
<p class="x" id="FN5"><span class="notemark">*</span><a class="notebackref" href="#V8">51:8</a>
<span class="xt"><a href='ISA21.htm#V9'>Yeş. 21:9</a>; <a href='REV14.htm#V8'>Vəhy 14:8</a>; <a href='REV18.htm#V2'>18:2</a></span></p>
<p class="x" id="FN6"><span class="notemark">*</span><a class="notebackref" href="#V9">51:9</a>
<span class="xt"><a href='REV18.htm#V5'>Vəhy 18:5</a></span></p>
<p class="x" id="FN7"><span class="notemark">*</span><a class="notebackref" href="#V13">51:13</a>
<span class="xt"><a href='REV17.htm#V1'>Vəhy 17:1</a></span></p>
<p class="x" id="FN8"><span class="notemark">*</span><a class="notebackref" href="#V16">51:16</a>
<span class="xt"><a href='PSA135.htm#V7'>Zəb. 135:7</a>; <a href='JER10.htm#V13'>Yer. 10:13</a></span></p>
<p class="f" id="FN9"><span class="notemark">‡</span><a class="notebackref" href="#V41">51:41</a>
<span class="fq">Şeşak </span><span class="ft">– bax: 25:26.</span></p>
<p class="x" id="FN10"><span class="notemark">*</span><a class="notebackref" href="#V45">51:45</a>
<span class="xt"><a href='REV18.htm#V4'>Vəhy 18:4</a></span></p>
<p class="x" id="FN11"><span class="notemark">*</span><a class="notebackref" href="#V48">51:48</a>
<span class="xt"><a href='REV18.htm#V20'>Vəhy 18:20</a></span></p>
<p class="x" id="FN12"><span class="notemark">*</span><a class="notebackref" href="#V49">51:49</a>
<span class="xt"><a href='REV18.htm#V24'>Vəhy 18:24</a></span></p>
<p class="x" id="FN13"><span class="notemark">*</span><a class="notebackref" href="#V63">51:63</a>
<span class="xt"><a href='REV18.htm#V21'>Vəhy 18:21</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
