<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 26</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN25.htm'>&lt;</a></li>
<li><a href='GEN.htm'>26</a></li>
<li><a href='GEN27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>İshaq və Avimelek </div> <div class='p'> <span class="verse" id="V1">1&#160;</span>İbrahimin yaşadığı dövrdə olan aclıqdan başqa, ölkədə daha bir aclıq oldu. İshaq Gerara, Filiştlilərin padşahı Avimelekin yanına getdi.   <span class="verse" id="V2">2&#160;</span>Rəbb ona görünüb dedi: «Misirə getmə, sənə söylədiyim ölkədə məskən sal,   <span class="verse" id="V3">3&#160;</span><a href="#FN1" class="notemark">*<span class="popup">Yar. 22:16-18; Həv. 3:25</span></a> bu torpaqda qal. Mən səninlə olacağam və sənə xeyir-dua verib bütün bu ölkələri sənə və nəslinə verəcəyəm; atan İbrahimə içdiyim andı yerinə yetirəcəyəm.   <span class="verse" id="V4">4&#160;</span>Nəslini göydəki ulduzlar qədər çoxaldacağam və bütün bu ölkələri nəslinə verəcəyəm. Yer üzünün bütün millətləri sənin nəslinin vasitəsilə xeyir-dua alacaq.   <span class="verse" id="V5">5&#160;</span>Çünki İbrahim sözümə qulaq asıb Mənim buyruğuma, əmrlərimə, qaydalarıma və qanunlarıma əməl etdi».   </div><div class='p'> <span class="verse" id="V6">6&#160;</span>İshaq da Gerarda yaşadı.   <span class="verse" id="V7">7&#160;</span><a href="#FN2" class="notemark">*<span class="popup">Yar. 12:13; 20:2</span></a> O ölkənin sakinləri İshaqın arvadı barədə soruşanda «bu mənim bacımdır» dedi, çünki «mənim arvadımdır» deməyə qorxdu. Öz-özünə dedi: «Yoxsa Rivqadan ötrü bu yerin adamları məni öldürərlər». Rivqa görünüşcə çox gözəl idi.   <span class="verse" id="V8">8&#160;</span>İshaq orada uzun müddət qaldı. Bir gün Filiştlilərin padşahı Avimelek pəncərədən baxıb gördü ki, İshaq arvadı Rivqanı əzizləyir.   <span class="verse" id="V9">9&#160;</span>Avimelek İshaqı çağırıb dedi: «O ki sənin arvadındır. Bəs niyə onun barəsində “bu mənim bacımdır” dedin?» İshaq ona dedi: «Çünki istəmədim ki, ondan ötrü ölüm».   <span class="verse" id="V10">10&#160;</span>Avimelek dedi: «Bu nə işdir başımıza gətirdin? Az qalmışdı ki, xalqdan biri sənin arvadınla yatsın. Beləcə bizi günaha batıracaqdın».   <span class="verse" id="V11">11&#160;</span>Sonra Avimelek «bu adama və onun arvadına toxunan mütləq öldürüləcək» deyə bütün xalqa elan etdi.   </div><div class='p'> <span class="verse" id="V12">12&#160;</span>İshaq o torpaqda toxum əkdi və o il yüz qat məhsul aldı. Beləcə Rəbb ona xeyir-dua verdi.   <span class="verse" id="V13">13&#160;</span>Bu şəxs böyük adam oldu. Çox böyük adam olana qədər get-gedə yüksəldi.   <span class="verse" id="V14">14&#160;</span>Onun çoxlu qoyun-keçisi, mal-qarası və xidmətçiləri olduğuna görə Filiştlilər ona paxıllıq etməyə başladı.   <span class="verse" id="V15">15&#160;</span>Atası İbrahimin dövründə atasının qullarının qazdığı bütün quyuları Filiştlilər qapayıb torpaqla doldurmuşdular.   <span class="verse" id="V16">16&#160;</span>Avimelek İshaqa dedi: «Yanımızdan get, çünki bizdən çox güclü oldun».   <span class="verse" id="V17">17&#160;</span>İshaq oradan getdi, Gerar vadisində məskən saldı və orada qaldı.   </div><div class='p'> <span class="verse" id="V18">18&#160;</span>İshaq atası İbrahimin dövründə qazılmış su quyularını yenə qazdı, çünki Filiştlilər İbrahimin ölümündən sonra onları qapamışdılar. O, atasının qoyduğu adları yenə onlara verdi.   <span class="verse" id="V19">19&#160;</span>İshaqın qulları vadidə torpağı qazdılar və bir içməli su quyusu tapdılar.   <span class="verse" id="V20">20&#160;</span>Gerar çobanları «su bizimdir» deyib İshaqın çobanları ilə mübahisə etdilər. O, quyunun adını Eseq <a href="#FN3" class="notemark">*<span class="popup">Eseq – ibrani dilində mübahisə.</span></a> qoydu, çünki onun üstündə mübahisə etmişdilər.   <span class="verse" id="V21">21&#160;</span>Onlar başqa bir quyu qazdılar. Onun üçün də mübahisə etdilər. İshaq bu quyunun adını Sitna <a href="#FN4" class="notemark">†<span class="popup">Sitna – ibrani dilində düşmənçilik.</span></a> qoydu.   <span class="verse" id="V22">22&#160;</span>İshaq oradan köçüb başqa bir quyu qazdı. Ancaq onun üçün mübahisə etmədilər, buna görə də İshaq onun adını Rexovot<a href="#FN5" class="notemark">‡<span class="popup">Rexovot – ibrani dilində genişlik.</span></a> qoyub dedi: «İndi Rəbb bizə genişlik verdi və biz bu torpaqda çoxalacağıq».   </div><div class='p'> <span class="verse" id="V23">23&#160;</span>İshaq oradan Beer-Şevaya getdi.   <span class="verse" id="V24">24&#160;</span>O gecə Rəbb ona görünüb dedi: «Mən atan İbrahimin Allahıyam. Qorxma, çünki Mən səninləyəm. Qulum İbrahimə görə sənə xeyir-dua verəcəyəm və nəslini çoxaldacağam».   <span class="verse" id="V25">25&#160;</span>İshaq orada bir qurbangah düzəltdi və Rəbbin adını çağırdı. O özünə çadır qurdu. İshaqın qulları orada bir quyu qazdılar.   </div><div class='p'> <span class="verse" id="V26">26&#160;</span><a href="#FN6" class="notemark">*<span class="popup">Yar. 21:22</span></a> O zaman Avimelek məsləhətçisi Axuzzat, ordu başçısı Pikol ilə birgə Gerardan İshaqın yaşadığı torpağa gəldi.   <span class="verse" id="V27">27&#160;</span>İshaq onlara dedi: «Nə üçün yanıma gəlmisiniz? Sizin ki məndən acığınız gəlirdi və məni yanınızdan qovdunuz».   <span class="verse" id="V28">28&#160;</span>Onlar dedilər: «Biz aydın gördük ki, Rəbb, doğrudan da, səninlədir. İndi istəyirik ki, səninlə bizim aramızda and olsun. Gəl səninlə əhd bağlayaq ki,   <span class="verse" id="V29">29&#160;</span>biz sənə toxunmadığımız və yalnız yaxşılıq edib sağ-salamat yola saldığımız kimi sən də bizə heç bir pislik etməyəcəksən. İndi sən Rəbbin xeyir-dua verdiyi adamsan».   <span class="verse" id="V30">30&#160;</span>İshaq onlara ziyafət verdi və onlar yeyib-içdilər.   <span class="verse" id="V31">31&#160;</span>Səhər tezdən qalxıb bir-birlərinə and içdilər. İshaq onları yola saldı və onlar sağ-salamat onun yanından getdilər.   <span class="verse" id="V32">32&#160;</span>O gün İshaqın qulları gəldilər və qazdıqları quyu barədə ona bildirərək «su tapdıq» dedilər.   <span class="verse" id="V33">33&#160;</span>İshaq bu quyunun adını Şiva <a href="#FN7" class="notemark">§<span class="popup">Şiva – ibrani dilində and.</span></a> qoydu, buna görə də şəhərin adı bu günə qədər Beer-Şevadır.   </div><div class='s'>Esavın arvadları </div> <div class='p'> <span class="verse" id="V34">34&#160;</span>Esav qırx yaşında olanda Xetli Beerinin qızı Yehuditi və Xetli Elonun qızı Basmatı arvad aldı.   <span class="verse" id="V35">35&#160;</span>Onlar İshaqın və Rivqanın ürəklərinə dərd oldu.   </div><ul class='tnav'>
<li><a href='index.htm'>YARADILIŞ</a></li>
<li><a href='GEN25.htm'>&lt;</a></li>
<li><a href='GEN.htm'>26</a></li>
<li><a href='GEN27.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V3">26:3</a>
<span class="xt"><a href='GEN22.htm#V16'>Yar. 22:16-18</a>; <a href='ACT03.htm#V25'>Həv. 3:25</a></span></p>
<p class="x" id="FN2"><span class="notemark">*</span><a class="notebackref" href="#V7">26:7</a>
<span class="xt"><a href='GEN12.htm#V13'>Yar. 12:13</a>; <a href='GEN20.htm#V2'>20:2</a></span></p>
<p class="f" id="FN3"><span class="notemark">*</span><a class="notebackref" href="#V20">26:20</a>
<span class="fq">Eseq </span><span class="ft">– ibrani dilində </span><span class="fq">mübahisə.</span></p>
<p class="f" id="FN4"><span class="notemark">†</span><a class="notebackref" href="#V21">26:21</a>
<span class="fq">Sitna </span><span class="ft">– ibrani dilində </span><span class="fq">düşmənçilik.</span></p>
<p class="f" id="FN5"><span class="notemark">‡</span><a class="notebackref" href="#V22">26:22</a>
<span class="fq">Rexovot </span><span class="ft">– ibrani dilində </span><span class="fq">genişlik.</span></p>
<p class="x" id="FN6"><span class="notemark">*</span><a class="notebackref" href="#V26">26:26</a>
<span class="xt"><a href='GEN21.htm#V22'>Yar. 21:22</a></span></p>
<p class="f" id="FN7"><span class="notemark">§</span><a class="notebackref" href="#V33">26:33</a>
<span class="fq">Şiva </span><span class="ft">– ibrani dilində </span><span class="fq">and.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
