<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YƏHYA 16</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YƏHYA</a></li>
<li><a href='JHN15.htm'>&lt;</a></li>
<li><a href='JHN.htm'>16</a></li>
<li><a href='JHN17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='p'> <span class="verse" id="V1">1&#160;</span>Büdrəməyəsiniz deyə bunları sizə söylədim.   <span class="verse" id="V2">2&#160;</span>Sizi sinaqoqlardan qovacaqlar. Hətta o zaman gəlir ki, sizi öldürən hər kəs Allaha xidmət etdiyini zənn edəcək.   <span class="verse" id="V3">3&#160;</span>Onlar bunları edəcəklər, çünki nə Atanı, nə də Məni tanıdılar.   <span class="verse" id="V4">4&#160;</span>İndi bu şeyləri sizə bildirdim ki, vaxtı gələndə sizə söylədiyimi yada salasınız.  </div><div class='s'>Müqəddəs Ruhun işi </div> <div class='p'>Əvvəldən bunları sizə söyləmədim, çünki sizinlə birlikdə idim.   <span class="verse" id="V5">5&#160;</span>İndi isə Məni Göndərənin yanına gedirəm və heç biriniz Məndən “Hara gedirsən?” deyə soruşmur.   <span class="verse" id="V6">6&#160;</span>Amma sizə bu şeyləri söylədiyim üçün ürəyiniz kədərlə doldu.   <span class="verse" id="V7">7&#160;</span>Bununla belə, Mən sizə həqiqəti söyləyirəm: Mənim getməyim sizin xeyrinizədir. Çünki getməsəm, Vəsatətçi yanınıza gəlməz, amma getsəm, Onu sizə göndərəcəyəm.   <span class="verse" id="V8">8&#160;</span>O gələndə günah, salehlik və mühakimə barədə dünyanı ifşa edəcək:   <span class="verse" id="V9">9&#160;</span>günah barədə, çünki Mənə iman etmirlər;   <span class="verse" id="V10">10&#160;</span>salehlik barədə, çünki Atanın yanına gedirəm və daha Məni görməyəcəksiniz;   <span class="verse" id="V11">11&#160;</span>mühakimə barədə, çünki bu dünyanın hökmdarı mühakimə olunub.   </div><div class='p'> <span class="verse" id="V12">12&#160;</span>Hələ sizə söylənəcək çoxlu sözüm var, amma indi bunlar ağlınıza sığmaz.   <span class="verse" id="V13">13&#160;</span>Lakin O – həqiqət Ruhu gələndə sizə hər həqiqətə yol göstərəcək. Çünki heç nəyi Özündən söyləməyəcək, nə eşidirsə, onu söyləyəcək və gələcəyi sizə bildirəcək.   <span class="verse" id="V14">14&#160;</span>O Məni izzətləndirəcək, çünki Mənim olandan götürüb sizə bildirəcək.   <span class="verse" id="V15">15&#160;</span>Atanın hər nəyi varsa, Mənimdir. Buna görə də “Mənim olandan götürüb sizə bildirəcək” söylədim.   <span class="verse" id="V16">16&#160;</span>Az bir müddətdən sonra Məni artıq görməyəcəksiniz, az bir müddətdən də sonra Məni yenə görəcəksiniz».<a href="#FN1" class="notemark">*<span class="popup">Görəcəksiniz – bəzi əlyazmalarda görəcəksiniz. Çünki Atanın yanına gedirəm.</span></a>   </div><div class='s'>Kədəriniz sevincə dönəcək </div> <div class='p'> <span class="verse" id="V17">17&#160;</span>O vaxt İsanın bəzi şagirdləri bir-birinə dedilər: «“Az bir müddətdən sonra Məni görməyəcəksiniz, az bir müddətdən də sonra yenə görəcəksiniz” və “çünki Atanın yanına gedirəm” sözlərinin mənası nədir?»   <span class="verse" id="V18">18&#160;</span>Öz aralarında soruşurdular: «Söylədiyi “az bir müddət” nə deməkdir? Nə dediyini anlamırıq».   <span class="verse" id="V19">19&#160;</span>İsa Ondan soruşmaq istədiklərini bilib onlara dedi: «“Az bir müddətdən sonra Məni görməyəcəksiniz, az bir müddətdən də sonra yenə görəcəksiniz” sözüm barədəmi bir-birinizdən soruşursunuz?   <span class="verse" id="V20">20&#160;</span>Doğrusunu, doğrusunu sizə deyirəm: siz ağlayıb nalə çəkəcəksiniz, dünya isə sevinəcək; siz kədərlənəcəksiniz, amma kədəriniz sevincə dönəcək.   <span class="verse" id="V21">21&#160;</span>Qadın doğuş zamanı kədərlənər, çünki vaxtı çatıb. Amma uşağı doğandan sonra dünyaya bir insan gətirməyinin sevincinə görə çəkdiyi ağrını yaddan çıxarar.   <span class="verse" id="V22">22&#160;</span>Beləcə siz də indi kədərlisiniz. Lakin Mən sizi yenə görəcəyəm, onda ürəyiniz sevinəcək və heç kəs sevincinizi sizdən ala bilməyəcək.   <span class="verse" id="V23">23&#160;</span>O gün Məndən heç nə soruşmayacaqsınız. Doğrusunu, doğrusunu sizə deyirəm: Mənim adımla Atadan nə diləyirsinizsə, O sizə verəcək.   <span class="verse" id="V24">24&#160;</span>İndiyə qədər Mənim adımla heç nə diləmədiniz. Diləyin, alacaqsınız, ta ki sevinciniz kamil olsun.   </div><div class='p'> <span class="verse" id="V25">25&#160;</span>Sizə bu şeyləri məsəllərlə söylədim. İndi elə bir zaman gəlir ki, daha məsəllərlə sizinlə danışmayacağam, amma Ata barədə sizə açıq danışacağam.   <span class="verse" id="V26">26&#160;</span>O gün siz Mənim adımla diləyəcəksiniz. Mən sizin barənizdə Atadan bir şey xahiş edəcəyimi söyləmirəm.   <span class="verse" id="V27">27&#160;</span>Axı Ata Özü sizi sevir, çünki siz Məni sevdiniz və Mənim Allahın yanından gəldiyimə inandınız.   <span class="verse" id="V28">28&#160;</span>Atanın yanından dünyaya gəldim, yenə dünyanı tərk edib Atanın yanına gedirəm».   </div><div class='p'> <span class="verse" id="V29">29&#160;</span>Şagirdləri dedi: «Budur, indi açıq danışırsan, heç bir məsəl söyləmirsən.   <span class="verse" id="V30">30&#160;</span>İndi anlayırıq ki, Sən hər şeyi bilirsən və heç kəsin Səndən soruşmasına ehtiyacın yoxdur. Buna görə də Allahdan gəldiyinə inanırıq».   <span class="verse" id="V31">31&#160;</span>İsa onlara dedi: «İndi inanırsınızmı?   <span class="verse" id="V32">32&#160;</span>Budur, hər birinizin dağılıb öz evinə gedəcəyiniz və Məni tək qoyacağınız vaxt gəlir və artıq gəlib. Amma Mən tək deyiləm, çünki Ata Mənimlədir.   <span class="verse" id="V33">33&#160;</span>Məndə sülhünüz olsun deyə bunları sizə söylədim. Dünyada əziyyətiniz var, amma cəsarətli olun! Mən dünyaya qalib gəldim».   </div><ul class='tnav'>
<li><a href='index.htm'>YƏHYA</a></li>
<li><a href='JHN15.htm'>&lt;</a></li>
<li><a href='JHN.htm'>16</a></li>
<li><a href='JHN17.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V16">16:16</a>
<span class="fq">Görəcəksiniz </span><span class="ft">– bəzi əlyazmalarda </span><span class="fq">görəcəksiniz. Çünki Atanın yanına gedirəm.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
