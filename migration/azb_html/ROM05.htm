<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ROMALILARA 5</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ROMALILARA</a></li>
<li><a href='ROM04.htm'>&lt;</a></li>
<li><a href='ROM.htm'>5</a></li>
<li><a href='ROM06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Allahla barışmaq </div> <div class='p'> <span class="verse" id="V1">1&#160;</span>Beləliklə, imanla saleh sayıldığımız üçün Rəbbimiz İsa Məsih vasitəsilə Allahla barışmış oluruq.   <span class="verse" id="V2">2&#160;</span>Elə Məsihin vasitəsilə də daxilində qaldığımız lütfə imanla nail olduq və Allahın izzətinə ümid bağlamağımızla fəxr edirik.   <span class="verse" id="V3">3&#160;</span>Yalnız bununla deyil, çəkdiyimiz əziyyətlərlə də fəxr edirik, çünki bilirik ki, əziyyətdən dözüm,   <span class="verse" id="V4">4&#160;</span>dözümdən Allaha xoş gəlmə, Allaha xoş gəlmədən ümid yaranır.   <span class="verse" id="V5">5&#160;</span>Ümidimiz də boşa çıxmır, çünki Allah məhəbbəti bizə verilən Müqəddəs Ruh vasitəsilə ürəklərimizə tökülüb.   </div><div class='p'> <span class="verse" id="V6">6&#160;</span>Biz hələ gücsüz ikən Məsih müəyyən zamanda allahsız adamların uğrunda öldü.   <span class="verse" id="V7">7&#160;</span>Saleh bir adam uğrunda kiminsə ölməsi çətin işdir; bəlkə də yaxşı bir adam uğrunda kimsə ölməyə cəsarət edər.   <span class="verse" id="V8">8&#160;</span>Lakin Allah bizə olan məhəbbətini bununla sübut edir ki, biz hələ günahkar ola-ola Məsih bizim uğrumuzda öldü.   <span class="verse" id="V9">9&#160;</span>Beləcə Onun qanı ilə indi saleh sayıldığımıza görə Onun vasitəsilə də Allahın qəzəbindən mütləq xilas olacağıq.   <span class="verse" id="V10">10&#160;</span>Əgər biz Allahın düşməni olduğumuz vaxt Onun Oğlunun ölməsi ilə Allahla barışdıqsa, barışdıqdan sonra Onun həyatı vasitəsilə daha qəti olaraq xilas olacağıq.   <span class="verse" id="V11">11&#160;</span>Yalnız bununla deyil, Rəbbimiz İsa Məsih vasitəsilə Allahla da fəxr edirik ki, indi Onun vasitəsilə Allahla barışığa nail olmuşuq.   </div><div class='s'>Adəm və Məsih </div> <div class='p'> <span class="verse" id="V12">12&#160;</span><a href="#FN1" class="notemark">*<span class="popup">Yar. 3:6</span></a>Beləliklə, günah bir insan vasitəsilə, ölüm də günah vasitəsilə bu dünyaya gəldi. Beləcə ölüm bütün insanlara yayıldı, çünki hamı günah etdi.   <span class="verse" id="V13">13&#160;</span>Qanundan əvvəl də dünyada günah var idi. Amma qanun olmayanda günah hesaba alınmır.   <span class="verse" id="V14">14&#160;</span>Lakin Adəmdən Musaya qədər ölüm hamıya, hətta Adəmin əmri pozmasına bənzər bir günah etməyənlərə də hökmranlıq etdi. Adəm o gələcək İnsanın<a href="#FN2" class="notemark">*<span class="popup">Gələcək İnsan – yəni İsa Məsih.</span></a> əvvəlcədən göstərilən təsviri idi.   </div><div class='p'> <span class="verse" id="V15">15&#160;</span>Amma Allahın ənamı təqsir kimi deyil. Çünki bir adamın təqsiri üzündən çox adam öldüsə də, Allahın lütfü və bir Adamın, yəni İsa Məsihin lütfü ilə verilən ənam bir çoxları üçün daha böyük təsir göstərdi.   <span class="verse" id="V16">16&#160;</span>Allahın ənamı həmin bir adamın günahının nəticəsi kimi deyil: bir günahdan sonra gələn hökm məhkumluq gətirdi, amma çoxlu təqsirdən sonra gələn ənam salehlik gətirdi.   <span class="verse" id="V17">17&#160;</span>Əgər bir adamın təqsiri üzündən ölüm həmin adamın vasitəsilə hökmranlıq etdisə, Allahın bol lütfünü və salehlik ənamını qəbul edənlər bir Adam, yəni İsa Məsih vasitəsilə daha qəti olaraq həyatda hökmranlıq edəcək.   </div><div class='p'> <span class="verse" id="V18">18&#160;</span>Deməli, necə ki bir təqsir üzündən bütün adamlar məhkum olundu, eləcə də bir saleh əmələ görə bütün adamlara yaşamaq üçün salehlik verildi.   <span class="verse" id="V19">19&#160;</span>Necə ki bir adamın itaətsizliyi üzündən bir çoxları günahkar sayıldı, eləcə də bir Adamın itaəti sayəsində bir çoxları saleh sayılacaq.   <span class="verse" id="V20">20&#160;</span>Qanunun meydana gəlməsi təqsirin çoxalmasına səbəb oldu. Lakin günah çoxalan yerdə Allahın lütfü daha da çoxaldı.   <span class="verse" id="V21">21&#160;</span>Nəticədə günah ölüm vasitəsilə hökmranlıq etdiyi kimi lütf də salehlik vasitəsilə hökmranlıq edir; belə ki lütf Rəbbimiz İsa Məsihin vasitəsilə əbədi həyat versin.   </div><ul class='tnav'>
<li><a href='index.htm'>ROMALILARA</a></li>
<li><a href='ROM04.htm'>&lt;</a></li>
<li><a href='ROM.htm'>5</a></li>
<li><a href='ROM06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V12">5:12</a>
<span class="xt"><a href='GEN03.htm#V6'>Yar. 3:6</a></span></p>
<p class="f" id="FN2"><span class="notemark">*</span><a class="notebackref" href="#V14">5:14</a>
<span class="fq">Gələcək İnsan </span><span class="ft">– yəni İsa Məsih.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
