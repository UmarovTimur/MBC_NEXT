<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ PADŞAHLAR 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ PADŞAHLAR</a></li>
<li><a href='1KI02.htm'>&lt;</a></li>
<li><a href='1KI.htm'>3</a></li>
<li><a href='1KI04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Süleymanın Allahdan hikmət istəməsi </div> <div class='r'>(2Saln. 1:3-12)  </div><div class='p'> <span class="verse" id="V1">1&#160;</span>Süleyman Misir padşahı fironun qızını arvad alaraq onunla müttəfiq oldu. Öz sarayı, Rəbbin məbədi və Yerusəlimin ətrafındakı divarlar tikilib qurtarana qədər arvadını Davudun şəhərinə gətirdi.   <span class="verse" id="V2">2&#160;</span>Xalq isə hələ səcdəgahlarda qurban gətirirdi, çünki o günlərə qədər Rəbbin adına tikilmiş bir məbəd yox idi.   <span class="verse" id="V3">3&#160;</span>Süleyman atası Davudun qanunlarına əməl edərək Rəbbi sevirdi, ancaq səcdəgahlarda qurban gətirir və buxur yandırırdı.   </div><div class='p'> <span class="verse" id="V4">4&#160;</span>Padşah qurban gətirmək üçün Giveona getdi, çünki ora səcdəgahların ən böyüyü idi. Süleyman o qurbangahda min baş yandırma qurbanı təqdim etmişdi.   <span class="verse" id="V5">5&#160;</span>Giveonda Rəbb Süleymana gecə vaxtı yuxuda göründü. Allah dedi: «Nə istəyirsən, sənə verim?»   <span class="verse" id="V6">6&#160;</span>Süleyman dedi: «Sən qulun atam Davuda böyük xeyirxahlıq göstərdin, çünki o Sənin önündə sadiq və saleh işlər görürdü, düz qəlblə Səninlə idi. Bu gün də taxtında oturan bir oğul verməklə ona Öz böyük xeyirxahlığını saxladın.   <span class="verse" id="V7">7&#160;</span>İndi, ya Rəbb Allahım, Öz qulunu atam Davudun yerinə padşah etdin. Ancaq mən çox cavanam, nə edib-etməyəcəyimi bilmirəm.   <span class="verse" id="V8">8&#160;</span>Qulun Sənin seçdiyin xalqın – saysız-hesabsız böyük bir kütlənin arasındadır.   <span class="verse" id="V9">9&#160;</span>İndi mənə elə bir dərrakəli ürək ver ki, yaxşı ilə pisi ayırd edib Sənin xalqına hökm edə bilim. Başqa cür Sənin bu böyük xalqını kim idarə edə bilər?»   <span class="verse" id="V10">10&#160;</span>Süleymanın bu istəyi Xudavəndin gözünə xoş gəldi.   <span class="verse" id="V11">11&#160;</span>Allah ona dedi: «İndi ki özün üçün uzun ömür, var-dövlət və düşmənlərinin canını istəmədin, bunların yerinə ədaləti ayırd etmək üçün dərrakə istədin,   <span class="verse" id="V12">12&#160;</span>Mən istəyini yerinə yetirirəm: sənə elə bir hikmətli və dərrakəli ürək verirəm ki, sənin kimisi nə səndən əvvəl olmuş, nə də səndən sonra olacaq.   <span class="verse" id="V13">13&#160;</span>Hətta sənə istəmədiyini – var-dövləti də, şöhrəti də verirəm; belə ki bütün ömrün boyu padşahlar arasında sənin kimisi olmayacaq.   <span class="verse" id="V14">14&#160;</span>Əgər sən də atan Davud kimi qanunlarıma və əmrlərimə əməl edib yolumla getsən, sənin ömrünü də uzadacağam».   </div><div class='p'> <span class="verse" id="V15">15&#160;</span>Süleyman oyandı. Bu, bir yuxu idi. Sonra Yerusəlimə gəldi. Xudavəndin Əhd sandığının önündə durub yandırma qurbanları və ünsiyyət qurbanları təqdim etdi və bütün əyanları üçün ziyafət verdi.   </div><div class='s'>Süleymanın hikmətlə hökm verməsi </div> <div class='p'> <span class="verse" id="V16">16&#160;</span>Bir gün iki fahişə qadın gəlib padşahın hüzurunda durdu.   <span class="verse" id="V17">17&#160;</span>Qadınlardan biri dedi: «Yalvarıram, ay ağam! Mən bu qadınla bir evdə yaşayıram. Bu evdə onun yanında uşaq doğdum.   <span class="verse" id="V18">18&#160;</span>Mən doğandan sonra üçüncü gün bu qadın da doğdu. Biz bir yerdə olurduq, evdə bizdən başqa heç kəs yox idi, yalnız ikimiz idik.   <span class="verse" id="V19">19&#160;</span>Gecə bu qadın yatanda oğlu onun altında qalıb öldü.   <span class="verse" id="V20">20&#160;</span>Kənizin yuxuda ikən gecə yarısı bu qadın qalxaraq oğlumu yanımdan götürüb öz qoynuna almış, ölü oğlunu isə mənim qoynuma qoymuşdur.   <span class="verse" id="V21">21&#160;</span>Səhər oğlumu əmizdirmək üçün duranda gördüm ki, o ölüb. Amma sonra diqqətlə baxanda bildim ki, bu mənim doğduğum uşaq deyil».   </div><div class='p'> <span class="verse" id="V22">22&#160;</span>O biri qadın isə dedi: «Yox, sağ olan uşaq mənim oğlumdur, ölən isə səninkidir». Amma birinci qadın dedi: «Yox, ölən uşaq sənin oğlundur, sağ olan mənimkidir». Padşahın önündə onlar beləcə mübahisə edirdilər.   </div><div class='p'> <span class="verse" id="V23">23&#160;</span>Padşah dedi: «Biri deyir, sağ olan uşaq mənim oğlumdur, ölən səninkidir; o biri isə deyir, yox, ölən uşaq sənin oğlundur, sağ olan mənimkidir».   <span class="verse" id="V24">24&#160;</span>Padşah yenə dedi: «Mənə qılınc gətirin!» Padşaha qılınc gətirdilər.   <span class="verse" id="V25">25&#160;</span>Padşah dedi: «Sağ olan uşağı iki yerə bölün: yarısını birinə, yarısını isə o birinə verin!»   <span class="verse" id="V26">26&#160;</span>Oğlu sağ olan qadın balası üçün ürəyi yandığına görə padşaha belə söylədi: «Aman, ağam, sağ olan uşağı ona verin, amma öldürməyin». O biri isə dedi: «Bölün, qoy nə onun olsun, nə mənim».   <span class="verse" id="V27">27&#160;</span>Onda padşah cavab verib dedi: «Sağ olan uşağı birinci qadına verin, onu öldürməyin, uşağın anası odur».   </div><div class='p'> <span class="verse" id="V28">28&#160;</span>Bütün İsraillilər padşahın verdiyi hökmü eşidib ona hörmət etdilər, çünki gördülər ki, hökm etmək üçün onda Allahın hikməti var.   </div><ul class='tnav'>
<li><a href='index.htm'>BİRİNCİ PADŞAHLAR</a></li>
<li><a href='1KI02.htm'>&lt;</a></li>
<li><a href='1KI.htm'>3</a></li>
<li><a href='1KI04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
