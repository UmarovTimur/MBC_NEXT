<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ ŞAMUEL 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA07.htm'>&lt;</a></li>
<li><a href='1SA.htm'>8</a></li>
<li><a href='1SA09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>İsrail xalqının padşah istəməsi </div> <div class='p'> <span class="verse" id="V1">1&#160;</span>Şamuel qocalanda oğullarını İsrailə hakim etdi.   <span class="verse" id="V2">2&#160;</span>Onun ilk oğlunun adı Yoel, ikincisinin adı isə Aviya idi. Onlar Beer-Şevada hakim idilər.   <span class="verse" id="V3">3&#160;</span>Oğulları onun yolu ilə getməyib şərəfsiz qazanc ardınca düşdülər və rüşvət alıb düzgün olmayan hökmlər verirdilər.   </div><div class='p'> <span class="verse" id="V4">4&#160;</span>Bütün İsrail ağsaqqalları yığılıb Ramaya – Şamuelin yanına gəldilər.   <span class="verse" id="V5">5&#160;</span><a href="#FN1" class="notemark">*<span class="popup">Qanun. 17:14 </span></a> Ona dedilər: «Bax sən qocasan və oğulların sənin yolunla getmir. İndi isə digər millətlərdə olduğu kimi bizə bir padşah təyin et ki, bizə hökmranlıq etsin».   <span class="verse" id="V6">6&#160;</span>Lakin Şamuel «bizə bir padşah təyin et ki, hökmranımız olsun» deyilən zaman bu sözlərdən narazı qaldı və Rəbbə dua etdi.   <span class="verse" id="V7">7&#160;</span>Rəbb Şamuelə dedi: «Sənə dedikləri məsələlərlə əlaqədar xalqın hər sözünə qulaq as, çünki rədd etdikləri sən deyilsən, onlar üzərində hökmranlıq etməyim deyə, yalnız Məni rədd edirlər.   <span class="verse" id="V8">8&#160;</span>Onları Misirdən çıxartdığım gündən bu günə qədər yad allahlara qulluq etməklə Məni tərk edirlər. Mənə etdiklərini indi eyni şəkildə sənə edirlər.   <span class="verse" id="V9">9&#160;</span>Sən onların sözlərinə qulaq as, amma açıqca xəbərdarlıq et ki, onlara hökmdarlıq edəcək padşahın hakimiyyəti necə olacaq».   </div><div class='p'> <span class="verse" id="V10">10&#160;</span>Şamuel ondan padşah istəyən xalqa Rəbbin bütün sözlərini söylədi.   <span class="verse" id="V11">11&#160;</span>O dedi: «Sizə hökmdarlıq edəcək padşahın hökmranlığı belə olacaq: oğullarınızı döyüş arabaları və süvari qoşununda xidmət etmək üçün aparacaq və döyüş arabalarının qabağında qaçıracaq.   <span class="verse" id="V12">12&#160;</span>Onlardan bəzisini minbaşı və əllibaşı təyin edəcək, bəzisinə torpaqlarını şumladacaq və əkinini biçdirəcək, bəzisini isə hərbi sursat və döyüş arabalarına ləvazimat hazırlamaq üçün işlədəcək.   <span class="verse" id="V13">13&#160;</span>Qızlarınızı ətir düzəltmək, aşpaz və çörəkçi işlətmək üçün aparacaq.   <span class="verse" id="V14">14&#160;</span>Ən yaxşı tarlalarınızı, üzüm və zeytun bağlarınızı alıb əyanlarına verəcək.   <span class="verse" id="V15">15&#160;</span>Taxıllarınızın və üzümlüklərinizin məhsullarından onda birini alıb xadimlərinə və əyanlarına verəcək.   <span class="verse" id="V16">16&#160;</span>Qullarınızla qarabaşlarınızı, ən seçmə cavanlarınızı və eşşəklərinizi götürüb öz işində işlədəcək.   <span class="verse" id="V17">17&#160;</span>Sürülərinizin onda birini özünə götürəcək və siz onun qulu olacaqsınız.   <span class="verse" id="V18">18&#160;</span>Gün gələcək ki, seçdiyiniz padşahın əlindən fəryad edəcəksiniz, amma o vaxt Rəbb sizə cavab verməyəcək».   </div><div class='p'> <span class="verse" id="V19">19&#160;</span>Xalq isə Şamuelin sözünə qulaq asmaq istəməyib dedi: «Yox, mütləq üzərimizdə bir padşah olsun.   <span class="verse" id="V20">20&#160;</span>Başqa millətlərdə olduğu kimi bizə də padşahımız hökmranlıq etsin, qabağa düşüb döyüşlərimizə başçılıq etsin».   <span class="verse" id="V21">21&#160;</span>Şamuel xalqın hər sözünü dinləyib Rəbbə söylədi.   <span class="verse" id="V22">22&#160;</span>Rəbb Şamuelə belə dedi: «Onların sözlərinə qulaq as və bir padşah təyin et». Şamuel İsraillilərə «hər kəs öz şəhərinə qayıtsın» dedi.   </div><ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA07.htm'>&lt;</a></li>
<li><a href='1SA.htm'>8</a></li>
<li><a href='1SA09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">8:5</a>
<span class="xt"><a href='DEU17.htm#V14'>Qanun. 17:14</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
