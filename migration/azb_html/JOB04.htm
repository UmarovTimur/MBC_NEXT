<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 4</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB03.htm'>&lt;</a></li>
<li><a href='JOB.htm'>4</a></li>
<li><a href='JOB05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Elifaz </div> <div class='p'> <span class="verse" id="V1">1&#160;</span>Temanlı Elifaz belə cavab verdi:   </div><div class='q'> <span class="verse" id="V2">2&#160;</span>«Kimsə sənə bir söz desə, inciyərsənmi?  </div><div class='q'>Danışmasın deyə kim özünü saxlaya bilər?   </div><div class='q'> <span class="verse" id="V3">3&#160;</span>Bəli, çoxlarına dərs verdin,  </div><div class='q'>Onları əlləri taqətdən düşərkən gücləndirdin.   </div><div class='q'> <span class="verse" id="V4">4&#160;</span>Yıxılanları sözlərinlə qaldırdın,  </div><div class='q'>Dizləri əsənlərə güc verdin.   </div><div class='q'> <span class="verse" id="V5">5&#160;</span>İndi bu iş başına gələrkən  </div><div class='q'>Özün taqətdən düşdün,  </div><div class='q'>Bəla sənə dəyəndə özünü itirdin.   </div><div class='q'> <span class="verse" id="V6">6&#160;</span>Sən Allah xofuna etibar etmirdinmi?  </div><div class='q'>Kamil həyatına ümid edən sən deyildinmi?   </div><div class='q'> <span class="verse" id="V7">7&#160;</span>Kimdir günahsız məhv olan? İndi yada sal.  </div><div class='q'>Əməlisalehlərin həlak olduğunu harada görmüsən?   </div><div class='q'> <span class="verse" id="V8">8&#160;</span>Mənim gördüyümə görə şər sahəsini belləyən,  </div><div class='q'>Əzab toxumu səpən insanlar əkdiyini biçər.   </div><div class='q'> <span class="verse" id="V9">9&#160;</span>Onlar Allahın nəfəsi ilə yox olar,  </div><div class='q'>Qəzəbinin küləyi onları udar.   </div><div class='q'> <span class="verse" id="V10">10&#160;</span>Aslanların nəfəsi, qızmış şirlərin səsi kəsildi,  </div><div class='q'>Gənc aslanların dişləri qırıldı.   </div><div class='q'> <span class="verse" id="V11">11&#160;</span>Şikarı olmadığı üçün güclü aslan həlak olar,  </div><div class='q'>Dişi aslanların balaları pərən-pərən qalar.   </div><div class='b'> &#160; </div> <div class='q'> <span class="verse" id="V12">12&#160;</span>Mənə gizli bir söz çatdı,  </div><div class='q'>Qulağım bir pıçıltı eşitdi,   </div><div class='q'> <span class="verse" id="V13">13&#160;</span>Gecə röyalardan doğan düşüncələr içində olanda,  </div><div class='q'>İnsanların dərin yuxuya getdiyi zamanda   </div><div class='q'> <span class="verse" id="V14">14&#160;</span>Üstümə bir qorxu, bir titrətmə gəldi,  </div><div class='q'>Bütün sümüklərimi lərzəyə saldı.   </div><div class='q'> <span class="verse" id="V15">15&#160;</span>Qarşımdan bir ruh keçdi,  </div><div class='q'>Bütün tüklərimi ürpətdi.   </div><div class='q'> <span class="verse" id="V16">16&#160;</span>Ruh dayandı, bunun nə olduğunu bilmədim.  </div><div class='q'>Gözlərimin önündə bir surət dururdu,  </div><div class='q'>Sükunətin içindən bir səs eşitdim:   </div><div class='q'> <span class="verse" id="V17">17&#160;</span>“İnsan Allah qarşısında saleh olarmı?  </div><div class='q'>Yaradanın qarşısında təmiz adam varmı?   </div><div class='q'> <span class="verse" id="V18">18&#160;</span>Allah bəndələrinə güvənmir,  </div><div class='q'>Mələklərində belə, səhv görür.   </div><div class='q'> <span class="verse" id="V19">19&#160;</span>Palçıq evlərdə yaşayanlara,  </div><div class='q'>Mayası torpaqdan olanlara,  </div><div class='q'>Güvədən də tez əzilənlərə O güvənərmi?   </div><div class='q'> <span class="verse" id="V20">20&#160;</span>Ömürləri səhərdən axşama çatmır,  </div><div class='q'>Fərqi yoxdur, hamı əbədi yox olur.   </div><div class='q'> <span class="verse" id="V21">21&#160;</span>Yaşadıqları çadırın ipləri çəkiləndə  </div><div class='q'>Heç nə anlamazlar, ölüb gedərlər”.   </div><div class='b'> &#160; </div> <ul class='tnav'>
<li><a href='index.htm'>ƏYYUB</a></li>
<li><a href='JOB03.htm'>&lt;</a></li>
<li><a href='JOB.htm'>4</a></li>
<li><a href='JOB05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
