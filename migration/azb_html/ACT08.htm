<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT07.htm'>&lt;</a></li>
<li><a href='ACT.htm'>8</a></li>
<li><a href='ACT09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Şaul imanlıları təqib edir </div> <div class='p'> <span class="verse" id="V1">1&#160;</span>Stefanın qətlindən Şaul da razı qalmışdı.  </div><div class='p'>O gün Yerusəlimdə olan imanlılar cəmiyyətinə qarşı güclü təqib başladı. Həvarilərdən başqa bütün imanlılar pərən-pərən düşüb Yəhudeya və Samariyanın hər tərəfinə yayıldı.   <span class="verse" id="V2">2&#160;</span>Bəzi mömin kişilər isə Stefanı dəfn etdi və onun üçün dərin hüznlə yas saxladılar.   <span class="verse" id="V3">3&#160;</span><a href="#FN1" class="notemark">*<span class="popup">Həv. 22:4-5; 26:9-11</span></a>Amma Şaul imanlılar cəmiyyətini dağıtmağa başladı. Belə ki o, evdən-evə gedərək qadın-kişi bilmədən imanlıları sürüyüb zindana salırdı.   </div><div class='s'>Filip Samariyada </div> <div class='p'> <span class="verse" id="V4">4&#160;</span>Pərən-pərən düşən imanlılar hər yerdə Allahın kəlamını – Müjdəni yayırdı.   <span class="verse" id="V5">5&#160;</span>Filip də Samariya şəhərinə gəlib Məsihi vəz edirdi.   <span class="verse" id="V6">6&#160;</span>Filipi eşidib, göstərdiyi əlamətləri görən izdiham onun sözlərinə birlikdə diqqət yetirirdi.   <span class="verse" id="V7">7&#160;</span>Natəmiz ruha tutulan çox adamdan bu ruhlar bərkdən çığıraraq çıxır, çox iflic və ayaqları şikəst olanlar şəfa tapırdı.   <span class="verse" id="V8">8&#160;</span>Ona görə bu şəhərdə bol sevinc var idi.   </div><div class='s'>Cadugər Şimon </div> <div class='p'> <span class="verse" id="V9">9&#160;</span>Amma bu şəhərdə bundan əvvəl cadugərlik edən və Samariya millətini mat qoyan Şimon adlı bir kişi var idi. O özünü böyük bir şəxsiyyət kimi təqdim edirdi.   <span class="verse" id="V10">10&#160;</span>Böyüklü-kiçikli hər kəs ona diqqətlə qulaq asır və belə deyirdi: «Böyük adlanan Allahın qüdrəti budur».   <span class="verse" id="V11">11&#160;</span>Onun cadugərliyi hamını çoxdan mat qoymuşdu. Buna görə də ona diqqətlə qulaq asırdılar.   <span class="verse" id="V12">12&#160;</span>Amma Filip Allahın Padşahlığı və İsa Məsihin adı ilə bağlı Müjdəni yayanda sözlərinə iman gətirdilər və kişilər də, qadınlar da vəftiz oldular.   <span class="verse" id="V13">13&#160;</span>Şimon özü də iman gətirdi. Vəftiz olduqdan sonra Filipin yanından ayrılmadı. Göstərilən əlamət və möcüzələr Şimonu mat qoydu.   </div><div class='p'> <span class="verse" id="V14">14&#160;</span>Yerusəlimdə qalan həvarilər Samariyalıların Allahın kəlamını qəbul etdiklərini eşidəndə Peterlə Yəhyanı onların yanına göndərdi.   <span class="verse" id="V15">15&#160;</span>Peterlə Yəhya oraya çatanda dua etdilər ki, Samariyalı imanlılar Müqəddəs Ruhu alsınlar.   <span class="verse" id="V16">16&#160;</span>Çünki Ruh hələ onların heç birinin üzərinə enməmişdi, sadəcə olaraq Rəbb İsanın adı ilə vəftiz olmuşdular.   <span class="verse" id="V17">17&#160;</span>Sonra Peterlə Yəhya əllərini onların üstünə qoydular və onlar Müqəddəs Ruhu aldılar.   <span class="verse" id="V18">18&#160;</span>Həvarilərin əl qoyması ilə Ruhun verildiyini görən Şimon onlara pul təklif edərək   <span class="verse" id="V19">19&#160;</span>dedi: «Mənə də belə bir səlahiyyət verin. Əlimi kimin üstünə qoysam, Müqəddəs Ruhu alsın».   <span class="verse" id="V20">20&#160;</span>Peter ona dedi: «Pulun da yox olsun, sən də! Ona görə ki sən Allahın ənamını pulla əldə edə bilmək xəyalına düşmüsən.   <span class="verse" id="V21">21&#160;</span>Bu işdə sənin nə haqqın var, nə payın. Çünki Allahın qarşısında ürəyin düz deyil.   <span class="verse" id="V22">22&#160;</span>Bu pisliyin üçün tövbə et, Rəbbə yalvar. Bəlkə ürəyinin bu niyyəti bağışlanar.   <span class="verse" id="V23">23&#160;</span>Görürəm ki, səndə acı zəhər var və haqsızlığın əsirisən».   <span class="verse" id="V24">24&#160;</span>Şimon ona cavab verdi: «Mənim üçün Rəbbə siz yalvarın ki, dediklərinizin heç biri mənim başıma gəlməsin».   </div><div class='p'> <span class="verse" id="V25">25&#160;</span>Peterlə Yəhya şəhadət edib Rəbbin kəlamını söyləyəndən sonra Samariyalıların yaşadığı xeyli kəndlərdə Müjdəni yaya-yaya Yerusəlimə qayıdırdılar.   </div><div class='s'>Filip və Həbəşli hərəmağası </div> <div class='p'> <span class="verse" id="V26">26&#160;</span>Bu zaman Rəbbin bir mələyi Filipə belə dedi: «Dur, cənuba tərəf, Yerusəlimdən Qəzzəyə düşən yola – səhra yoluna çıx».   <span class="verse" id="V27">27&#160;</span>Filip qalxıb getdi. Yolda Həbəşli bir hərəmağası ilə rastlaşdı. Bu, kandakinin, yəni Həbəşlilərin mələkəsinin vəzirlərindən biri idi. O, mələkənin bütün xəzinəsinə cavabdeh idi. Yerusəlimə ibadət etmək üçün gəlmişdi.   <span class="verse" id="V28">28&#160;</span>Arabasına oturub geri qayıdarkən Yeşaya peyğəmbərin kitabını oxuyurdu.   <span class="verse" id="V29">29&#160;</span>Ruh Filipə dedi: «Get, bu arabaya çatıb yanında qal».   <span class="verse" id="V30">30&#160;</span>Filip qaça-qaça arabanın yanına gəldi və eşitdi ki, hərəmağası Yeşaya peyğəmbərin kitabını oxuyur. Ondan soruşdu: «Görəsən oxuduğunu başa düşürsənmi?»   <span class="verse" id="V31">31&#160;</span>Hərəmağası ona dedi: «Əgər mənə yol göstərən yoxdursa, bunu necə başa düşmək olar?» Sonra Filipdən xahiş etdi ki, arabaya minib onun yanında otursun.   <span class="verse" id="V32">32&#160;</span><a href="#FN2" class="notemark">*<span class="popup">Yeş. 53:7-8</span></a>O, Müqəddəs Yazılardan bu hissəni oxuyurdu:  </div><div class='q'>«Kəsilməyə aparılan qoyun kimi,  </div><div class='q'>Qırxanların qabağında dilsiz quzu kimi  </div><div class='q'>Ağzını açmadı.   </div><div class='q'> <span class="verse" id="V33">33&#160;</span>Alçaldığı zaman ədalətdən məhrum oldu.  </div><div class='q'>Onun nəslini kim təsvir edə bilər?  </div><div class='q'>Onun həyatı yer üzündən götürülür».   </div><div class='m'> <span class="verse" id="V34">34&#160;</span>Hərəmağası Filipdən soruşdu: «Xahiş edirəm, deyin, burada peyğəmbər kimdən bəhs edir, özündən, yoxsa başqasından?»   <span class="verse" id="V35">35&#160;</span>Bundan sonra Filip sözə başlayıb danışdı və Müqəddəs Yazıların bu hissəsindən başlayıb İsa barədə olan Müjdəni bəyan etdi.   <span class="verse" id="V36">36&#160;</span>Onlar yol gedə-gedə gəlib su olan yerə çatdılar. Hərəmağası dedi: «Burada su var. Mənim vəftiz olmağıma nə isə mane olurmu?»   <span class="verse" id="V37">37&#160;</span><a href="#FN3" class="notemark">*<span class="popup">Mane olurmu? – bəzi əlyazmalarda mane olurmu?» 37 Filip dedi: «Əgər bütün qəlbinlə iman edirsənsə, mümkündür». Hərəmağası cavab verdi: «İsa Məsihin Allahın Oğlu olduğuna inanıram».</span></a>  <span class="verse" id="V38">38&#160;</span>Sonra əmr etdi ki, araba dayansın. Filip hərəmağası ilə birgə suya girdi. Beləliklə, Filip hərəmağasını vəftiz etdi.   <span class="verse" id="V39">39&#160;</span>Sudan çıxanda Rəbbin Ruhu<a href="#FN4" class="notemark">†<span class="popup">Rəbbin Ruhu – bəzi əlyazmalarda Müqəddəs Ruh hərəmağasının üstünə endi. Rəbbin mələyi isə.</span></a> Filipi götürüb oradan uzaqlaşdırdı. Filipi bir daha görməyən hərəmağası sevinə-sevinə yoluna davam etdi.   <span class="verse" id="V40">40&#160;</span>Filip bir də gördü ki, Aşdod şəhərinə gəlib-çıxıb. O, Qeysəriyyəyə çatanacan bütün şəhərləri gəzib-dolaşaraq Müjdəni yaydı.   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT07.htm'>&lt;</a></li>
<li><a href='ACT.htm'>8</a></li>
<li><a href='ACT09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V3">8:3</a>
<span class="xt"><a href='ACT22.htm#V4'>Həv. 22:4-5</a>; <a href='ACT26.htm#V9'>26:9-11</a></span></p>
<p class="x" id="FN2"><span class="notemark">*</span><a class="notebackref" href="#V32">8:32</a>
<span class="xt"><a href='ISA53.htm#V7'>Yeş. 53:7-8</a></span></p>
<p class="f" id="FN3"><span class="notemark">*</span><a class="notebackref" href="#V37">8:37</a>
<span class="fq">Mane olurmu? </span><span class="ft">– bəzi əlyazmalarda </span><span class="fq">mane olurmu?» </span><span class="fv">37 </span><span class="fq">Filip dedi: «Əgər bütün qəlbinlə iman edirsənsə, mümkündür». Hərəmağası cavab verdi: «İsa Məsihin Allahın Oğlu olduğuna inanıram».</span></p>
<p class="f" id="FN4"><span class="notemark">†</span><a class="notebackref" href="#V39">8:39</a>
<span class="fq">Rəbbin Ruhu </span><span class="ft">– bəzi əlyazmalarda </span><span class="fq">Müqəddəs Ruh hərəmağasının üstünə endi. Rəbbin mələyi isə.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
