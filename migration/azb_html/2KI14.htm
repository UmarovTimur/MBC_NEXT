<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ PADŞAHLAR 14</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI13.htm'>&lt;</a></li>
<li><a href='2KI.htm'>14</a></li>
<li><a href='2KI15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Yəhuda padşahı Amasya </div> <div class='r'>(2Saln. 25:1-24)  </div><div class='p'> <span class="verse" id="V1">1&#160;</span>İsrail padşahı Yehoaxaz oğlu Yoaşın padşahlığının ikinci ilində Yəhuda padşahı Yoaşın oğlu Amasya padşah oldu.   <span class="verse" id="V2">2&#160;</span>O, padşah olduğu vaxt iyirmi beş yaşında idi və Yerusəlimdə iyirmi doqquz il padşahlıq etdi. Anası Yerusəlimdən olub adı Yehoaddan idi.   <span class="verse" id="V3">3&#160;</span>Amasya atası Yoaşın etdiyi kimi Rəbbin gözündə doğru olan işlər etdi, amma babası Davud kimi deyildi.   <span class="verse" id="V4">4&#160;</span>Lakin səcdəgahlar aradan qaldırılmadı, xalq hələ səcdəgahlarda qurban gətirir və buxur yandırırdı.   </div><div class='p'> <span class="verse" id="V5">5&#160;</span>Padşahlıq əlində möhkəmlənəndə Amasya padşah olan atasını öldürmüş əyanları öldürdü.   <span class="verse" id="V6">6&#160;</span><a href="#FN1" class="notemark">*<span class="popup">Qanun. 24:16; 2Saln. 25:4; Yez. 18:20</span></a> Ancaq Musanın Qanun kitabında yazıldığı kimi qatillərin oğullarını öldürmədi, çünki Rəbb əmr edib demişdi: «Oğula görə ata, ataya görə oğul öldürülməsin, hər kəs öz günahına görə ölməlidir».   <span class="verse" id="V7">7&#160;</span>O, on min nəfər Edomlunu Duz dərəsində qırıb Selanı müharibə ilə aldı. Onun adını Yoqteel qoydu və bu günə qədər də belədir.   </div><div class='p'> <span class="verse" id="V8">8&#160;</span>O vaxt Amasya İsrail padşahı Yehu oğlu Yehoaxaz oğlu Yoaşın yanına qasidlər göndərib dedi: «Gəl, qarşılaşaq».   <span class="verse" id="V9">9&#160;</span>İsrail padşahı Yoaş Yəhuda padşahı Amasyaya cavab verib dedi: «Livanda olan qanqal oradakı sidr ağacına xəbər göndərib “qızını oğluma arvad olmaq üçün ver” dedi. Amma Livanda olan bir çöl heyvanı keçərək qanqalı tapdaladı.   <span class="verse" id="V10">10&#160;</span>Əlbəttə, sən Edomluları qırdın və ürəyin qürurlandı. Bununla öyün və öz evində otur. Nə üçün sən Yəhudalılarla birlikdə bəlaya düşmək üçün münaqişəyə atılırsan?»   </div><div class='p'> <span class="verse" id="V11">11&#160;</span>Ancaq Amasya qulaq asmadı. İsrail padşahı Yoaş çıxıb Yəhuda padşahı Amasya ilə Yəhudada olan Bet-Şemeşdə qarşılaşdı.   <span class="verse" id="V12">12&#160;</span>Yəhudalılar İsraillilərin önündə məğlub oldular və hər kəs öz evinə qaçdı.   <span class="verse" id="V13">13&#160;</span>İsrail padşahı Yoaş Yəhuda padşahı Axazya oğlu Yoaş oğlu Amasyanı Bet-Şemeşdə tutdu. Yoaş Yerusəlimə gəlib şəhər divarının Efrayim darvazasından Künc darvazasına qədər dörd yüz qulacını uçurdu.   <span class="verse" id="V14">14&#160;</span>Rəbbin məbədində və sarayın xəzinələrində tapılan bütün qızıl-gümüşü, bütün əşyaları apardı. Girov olaraq tutduğu adamları da götürüb Samariyaya qayıtdı.   </div><div class='p'> <span class="verse" id="V15">15&#160;</span>Yoaşın qalan işləri, onun hünəri və Yəhuda padşahı Amasya ilə necə vuruşduğu barədə İsrail padşahlarının salnamələr kitabında yazılmışdır.   <span class="verse" id="V16">16&#160;</span>Yoaş ataları ilə uyudu və Samariyada İsrail padşahlarının yanında basdırıldı. Onun yerinə oğlu Yarovam padşah oldu.   </div><div class='p'> <span class="verse" id="V17">17&#160;</span>Yəhuda padşahı Yoaş oğlu Amasya İsrail padşahı Yehoaxaz oğlu Yoaşın ölümündən sonra on beş il yaşadı.   </div><div class='p'> <span class="verse" id="V18">18&#160;</span>Amasyanın qalan işləri barədə Yəhuda padşahlarının salnamələr kitabında yazılmışdır.   <span class="verse" id="V19">19&#160;</span>Yerusəlimdə Amasyaya qəsd hazırladılar. O, Lakişə qaçdı. Lakişə onun dalınca adamlar göndərib orada onu öldürdülər.   <span class="verse" id="V20">20&#160;</span>Onu atlar üstündə gətirib Yerusəlimdə, Davudun şəhərində, atalarının yanında basdırdılar.   <span class="verse" id="V21">21&#160;</span>Bütün Yəhuda xalqı on altı yaşlı Azaryanı <a href="#FN2" class="notemark">*<span class="popup">Azarya – başqa adı Uzziya. Bax: 2Pad. 15:13.</span></a> götürüb atası Amasyanın yerinə padşah etdi.   <span class="verse" id="V22">22&#160;</span>Padşah ataları ilə uyuduqdan sonra o, Elatı Yəhudaya qaytarıb oranı tikdi.   </div><div class='s'>İsrail padşahı <span class='sc'>II</span> Yarovam </div> <div class='p'> <span class="verse" id="V23">23&#160;</span>Yəhuda padşahı Yoaş oğlu Amasyanın padşahlığının on beşinci ilində Yoaş oğlu Yarovam Samariyada İsrail üzərində padşah oldu və qırx bir il padşahlıq etdi.   <span class="verse" id="V24">24&#160;</span>O, Rəbbin gözündə pis olan işlər etdi və Nevat oğlu Yarovamın İsrailə etdirdiyi bütün günahlardan əl çəkmədi.   <span class="verse" id="V25">25&#160;</span><a href="#FN3" class="notemark">*<span class="popup">Yun. 1:1</span></a> Qulu Qat-Xeferli peyğəmbər Amittay oğlu Yunus vasitəsilə İsrailin Allahı Rəbbin söylədiyi sözə görə o, Xamat keçidindən Arava dənizinə qədər İsrail torpaqlarını geri aldı.   <span class="verse" id="V26">26&#160;</span>Çünki Rəbb İsraillilərin acı fəlakətini görmüşdü: istər kölə olsun, istər azad, İsraillilərə kömək edən bir kəs olmadı.   <span class="verse" id="V27">27&#160;</span>Rəbb heç vaxt İsrailin adını göylər altından siləcəyini deməmişdi, buna görə də Yoaş oğlu Yarovamın vasitəsilə onlara qurtuluş verdi.   </div><div class='p'> <span class="verse" id="V28">28&#160;</span>Yarovamın qalan işləri, etdiyi hər şey, onun hünəri, necə vuruşduğu və əvvəllər Yəhudaya məxsus olan Dəməşqi və Xamatı İsrailə necə qaytarması barədə İsrail padşahlarının salnamələr kitabında yazılmışdır.   <span class="verse" id="V29">29&#160;</span>Yarovam ataları İsrail padşahları ilə uyudu və yerinə oğlu Zəkəriyyə padşah oldu.   </div><ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI13.htm'>&lt;</a></li>
<li><a href='2KI.htm'>14</a></li>
<li><a href='2KI15.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">14:6</a>
<span class="xt"><a href='DEU24.htm#V16'>Qanun. 24:16</a>; <a href='2CH25.htm#V4'>2Saln. 25:4</a>; <a href='EZK18.htm#V20'>Yez. 18:20</a></span></p>
<p class="f" id="FN2"><span class="notemark">*</span><a class="notebackref" href="#V21">14:21</a>
<span class="fq">Azarya </span><span class="ft">– başqa adı Uzziya. Bax: <a href='2KI15.htm#V13'>2Pad. 15:13</a>.</span></p>
<p class="x" id="FN3"><span class="notemark">*</span><a class="notebackref" href="#V25">14:25</a>
<span class="xt"><a href='JON01.htm#V1'>Yun. 1:1</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
