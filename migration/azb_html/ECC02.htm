<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab VAİZ 2</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>VAİZ</a></li>
<li><a href='ECC01.htm'>&lt;</a></li>
<li><a href='ECC.htm'>2</a></li>
<li><a href='ECC03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Şadlığın puçluğu </div> <div class='p'> <span class="verse" id="V1">1&#160;</span>Mən ürəyimdə dedim: “Gəl indi də şadlıq etməyi sınaqdan keçir və kefə bax”. Amma gördüm ki, bu da puçdur.   <span class="verse" id="V2">2&#160;</span>Gülmək haqqında “Dəlilikdir!”, şadlıq haqqında “Nə faydası var?” dedim.   <span class="verse" id="V3">3&#160;</span>Hələ ağlım başımda olarkən cəhd etdim ki, necə özümü şərabla şənləndirib ağılsız olum. Beləcə görmək istəyirdim ki, göylər altında insanlar üçün bir neçə günlük ömürlərində kef açan nədir.   </div><div class='p'> <span class="verse" id="V4">4&#160;</span><a href="#FN1" class="notemark">*<span class="popup">1Pad. 10:23-27; 2Saln. 9:22-27 </span></a> Mən böyük işlər gördüm: özümə evlər tikdim, üzüm bağları saldım,   <span class="verse" id="V5">5&#160;</span>özümə bağçalar və bağlar düzəltdim, orada hər cür meyvə ağacı əkdim.   <span class="verse" id="V6">6&#160;</span>Özümə su hovuzları düzəltdim ki, meşədə bitən ağacları suvarsın.   <span class="verse" id="V7">7&#160;</span><a href="#FN2" class="notemark">*<span class="popup">1Pad. 4:23 </span></a> Nökərlər və kənizlər aldım, evimdə doğulan qullarım var idi. Naxırlarım və sürülərim də məndən əvvəl Yerusəlimdə yaşayanların hamısınkından çox idi.   <span class="verse" id="V8">8&#160;</span><a href="#FN3" class="notemark">*<span class="popup">1Pad. 10:10,14-22 </span></a> Özümə qızıl-gümüş, padşahların və vilayətlərin xəzinələrini yığdım. Özümə kişi və qadın müğənnilər gətirtdim, kişilərin xoşuna gələn ən gözəl qadınların sayını artırdım.   </div><div class='p'> <span class="verse" id="V9">9&#160;</span><a href="#FN4" class="notemark">*<span class="popup">1Saln. 29:25 </span></a> Beləcə yüksəlib məndən əvvəl Yerusəlimdə yaşayanların hamısından daha əzəmətli oldum. Hikmətim də özümdə qaldı.   </div><div class='q'> <span class="verse" id="V10">10&#160;</span>Gözlərimin istədiyi hər şeyi özümdən əsirgəmədim,  </div><div class='q'>Ürəyimi heç bir həzzdən məhrum etmədim,  </div><div class='q'>Könlüm etdiyim hər işdən zövq aldı.  </div><div class='q'>Bu çəkdiyim bütün zəhmətlərin payı idi.   </div><div class='q'> <span class="verse" id="V11">11&#160;</span>Mən etdiyim bütün işlərə,  </div><div class='q'>Nail olmaq üçün çəkdiyim bütün zəhmətlərə dönüb baxdım:  </div><div class='q'>Gördüm ki, hər şey puçdur,  </div><div class='q'>Külək dalınca qaçmağa bənzər.  </div><div class='q'>Səma altında bunların faydası yoxdur.   </div><div class='s'>Hikmət və ağılsızlıq puçdur </div> <div class='q'> <span class="verse" id="V12">12&#160;</span>Sonra mən hikmət, dəlilik və ağılsızlığın  </div><div class='q'>Nə olduğuna dönüb baxdım.  </div><div class='q'>Bundan sonra padşah olan adam  </div><div class='q'>İndiyə qədər görülən işlərdən başqa  </div><div class='q'>Nə edə bilər ki?   </div><div class='q'> <span class="verse" id="V13">13&#160;</span>Mən gördüm ki,  </div><div class='q'>Necə işıq qaranlıqdan üstündürsə,  </div><div class='q'>Hikmət də ağılsızlıqdan eləcə üstündür.   </div><div class='q'> <span class="verse" id="V14">14&#160;</span>Hikmətli adamın gözləri yerindədir,  </div><div class='q'>Ağılsız adam isə qaranlıqda gəzir.  </div><div class='q'>Lakin mən yenə bilirəm ki,  </div><div class='q'>İkisinin də aqibəti eyni cür olur.   </div><div class='q'> <span class="verse" id="V15">15&#160;</span>Mən ürəyimdə dedim:  </div><div class='q'>“Mənim də aqibətim ağılsız adamın  </div><div class='q'>Aqibəti kimi olacaq.  </div><div class='q'>Onda hikmətli olmağımın  </div><div class='q'>Nə faydası var?”  </div><div class='q'>Ona görə də ürəyimdə dedim:  </div><div class='q'>“Bu da puçdur”.   </div><div class='q'> <span class="verse" id="V16">16&#160;</span>Çünki müdrik adam da  </div><div class='q'>Ağılsız adam kimi  </div><div class='q'>Bir daha xatırlanmayacaq,  </div><div class='q'>Gələcək dövrdə hamısı unudulacaq.  </div><div class='q'>Heyf ki hikmətli adam da  </div><div class='q'>Ağılsız adam kimi ölür!   </div><div class='q'> <span class="verse" id="V17">17&#160;</span>Beləcə həyata nifrət etdim,  </div><div class='q'>Çünki səma altında edilən işlər  </div><div class='q'>Mənim üçün dərddir.  </div><div class='q'>Hər şey puçdur,  </div><div class='q'>Külək dalınca qaçmağa bənzər.   </div><div class='s'>Zəhmətin puçluğu </div> <div class='p'> <span class="verse" id="V18">18&#160;</span>Mən səma altında çəkdiyim bütün zəhmətlərə nifrət etdim. Çünki onun da səmərəsini məndən sonra gələn adama verməliyəm.   <span class="verse" id="V19">19&#160;</span>Kim bilir, o da bir müdrik adam olacaq, yoxsa ağılsızın biri? Lakin hər halda səma altında hikmətlə davranıb çəkdiyim bütün zəhmətlərin səmərəsinə sahib olacaq. Bu da puçdur.   <span class="verse" id="V20">20&#160;</span>Ona görə də səma altında çəkdiyim bütün zəhmətlərdən əlimi üzdüm.   <span class="verse" id="V21">21&#160;</span>Çünki biri hikmət, bilik və bacarıqla zəhmət çəkir, axırda isə onun payını heç bir zəhmət çəkməmiş başqa adama verməli olur. Bu da puçdur, böyük bir dərddir.   <span class="verse" id="V22">22&#160;</span>İnsanın səma altında çəkdiyi bütün zəhmətlərin, ürəyindəki qayğıların ona nə faydası var?   <span class="verse" id="V23">23&#160;</span><a href="#FN5" class="notemark">*<span class="popup">Əyy. 5:7; 14:1 </span></a> Onun bütün günləri dərd içində, işləri kədər içində keçir. Hətta gecə də ürəyi rahatlanmır. Bu da puçdur.   </div><div class='p'> <span class="verse" id="V24">24&#160;</span><a href="#FN6" class="notemark">*<span class="popup">Vaiz 3:13; 5:18; 9:7; Yeş. 56:12; Luka 12:19; 1Kor. 15:32 </span></a> İnsan üçün yeyib-içməkdən və gördüyü işdən zövq almaqdan yaxşı şey yoxdur. Ancaq mən gördüm ki, bunu da verən Allahdır.   <span class="verse" id="V25">25&#160;</span>Çünki Onsuz <a href="#FN7" class="notemark">*<span class="popup">Onsuz – bəzi qədim mətnlərdə mənsiz.</span></a> kim yeyə, kim kef çəkə bilər?   <span class="verse" id="V26">26&#160;</span><a href="#FN8" class="notemark">*<span class="popup">Əyy. 32:8; Sül. 2:6 </span></a> Allah hikməti, biliyi və şadlığı razı qaldığı adama verir. Günahkarlara isə var-dövlət yığıb-toplamaq zəhmətini verir ki, sonra onu Özünün razı qaldığı adama bəxş etsin. Bu da puçdur, külək dalınca qaçmağa bənzər.   </div><ul class='tnav'>
<li><a href='index.htm'>VAİZ</a></li>
<li><a href='ECC01.htm'>&lt;</a></li>
<li><a href='ECC.htm'>2</a></li>
<li><a href='ECC03.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">2:4</a>
<span class="xt"><a href='1KI10.htm#V23'>1Pad. 10:23-27</a>; <a href='2CH09.htm#V22'>2Saln. 9:22-27</a> </span></p>
<p class="x" id="FN2"><span class="notemark">*</span><a class="notebackref" href="#V7">2:7</a>
<span class="xt"><a href='1KI04.htm#V23'>1Pad. 4:23</a> </span></p>
<p class="x" id="FN3"><span class="notemark">*</span><a class="notebackref" href="#V8">2:8</a>
<span class="xt"><a href='1KI10.htm#V10'>1Pad. 10:10,14-22</a> </span></p>
<p class="x" id="FN4"><span class="notemark">*</span><a class="notebackref" href="#V9">2:9</a>
<span class="xt"><a href='1CH29.htm#V25'>1Saln. 29:25</a> </span></p>
<p class="x" id="FN5"><span class="notemark">*</span><a class="notebackref" href="#V23">2:23</a>
<span class="xt"><a href='JOB05.htm#V7'>Əyy. 5:7</a>; <a href='JOB14.htm#V1'>14:1</a> </span></p>
<p class="x" id="FN6"><span class="notemark">*</span><a class="notebackref" href="#V24">2:24</a>
<span class="xt"><a href='ECC03.htm#V13'>Vaiz 3:13</a>; <a href='ECC05.htm#V18'>5:18</a>; <a href='ECC09.htm#V7'>9:7</a>; <a href='ISA56.htm#V12'>Yeş. 56:12</a>; <a href='LUK12.htm#V19'>Luka 12:19</a>; <a href='1CO15.htm#V32'>1Kor. 15:32</a> </span></p>
<p class="f" id="FN7"><span class="notemark">*</span><a class="notebackref" href="#V25">2:25</a>
<span class="fq">Onsuz </span><span class="ft">– bəzi qədim mətnlərdə </span><span class="fq">mənsiz.</span></p>
<p class="x" id="FN8"><span class="notemark">*</span><a class="notebackref" href="#V26">2:26</a>
<span class="xt"><a href='JOB32.htm#V8'>Əyy. 32:8</a>; <a href='PRO02.htm#V6'>Sül. 2:6</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
