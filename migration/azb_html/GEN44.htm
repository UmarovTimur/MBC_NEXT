<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 44</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN43.htm'>&lt;</a></li>
<li><a href='GEN.htm'>44</a></li>
<li><a href='GEN45.htm'>&gt;</a></li>
</ul>
<div class="main">
 
<div class='chapterlabel' id="V0"> 44</div><div class='s'>Yusifin itmiş kasası </div> <div class='p'> <span class="verse" id="V1">1&#160;</span>Yusif öz ev nəzarətçisinə əmr edib dedi: «Bu adamların çuvallarını gücləri çatana qədər ərzaqla doldur və hər kəsin pulunu öz çuvalının ağzına qoy.   <span class="verse" id="V2">2&#160;</span>Kiçiyinin çuvalının ağzına isə mənim kasamı – gümüş kasanı və taxıl əvəzinə verilən pulu qoy». O, Yusifin dediyi sözə əməl etdi.   <span class="verse" id="V3">3&#160;</span>Səhər açılanda bu adamları eşşəkləri ilə birgə yola saldılar.   <span class="verse" id="V4">4&#160;</span>Onlar hələ şəhərdən uzaqlaşmamışdı ki, Yusif öz ev nəzarətçisinə dedi: «Qalx o adamların dalınca get və onlara çatdığın zaman belə söylə: “Nə üçün yaxşılığa pisliklə cavab verdiniz?   <span class="verse" id="V5">5&#160;</span>Bu kasa ağamın içdiyi və onunla baxıcılıq etdiyi kasa deyilmi? Siz çox pis iş tutdunuz”».   </div><div class='p'> <span class="verse" id="V6">6&#160;</span>Ev nəzarətçisi onlara çatdı və bu sözləri söylədi.   <span class="verse" id="V7">7&#160;</span>Qardaşlar ona dedilər: «Nə üçün ağam belə sözlər söyləyir? Bu iş qullarından uzaq olsun.   <span class="verse" id="V8">8&#160;</span>Biz çuvalımızın içində tapdığımız pulu Kənan torpağından sənə geri qaytardıq. Ağanın evindən necə qızıl yaxud gümüş oğurlaya bilərik?   <span class="verse" id="V9">9&#160;</span>Qoy bu şey qullarından kimdə tapılsa, o adam öldürülsün və biz də ağamıza qul olaq».   <span class="verse" id="V10">10&#160;</span>O dedi: «Yaxşı, qoy siz deyən kimi olsun: bu kimin yanında tapılsa, o mənə qul olsun, qalanlarınız isə təqsirkar olmayacaqsınız».   <span class="verse" id="V11">11&#160;</span>Onların hər biri tələsik çuvalını yerə endirdi və çuvalının ağzını açdı.   <span class="verse" id="V12">12&#160;</span>Ev nəzarətçisi böyükdən başlayıb kiçiyə qədər onları axtardı və kasa Binyaminin çuvalından tapıldı.   <span class="verse" id="V13">13&#160;</span>Qardaşlar paltarlarını cırdılar və hər biri eşşəyini yükləyib şəhərə qayıtdı.   </div><div class='p'> <span class="verse" id="V14">14&#160;</span>Yəhuda qardaşları ilə birgə Yusifin evinə gəldi. O hələ də orada idi. Onlar Yusifin önündə yerə qapandılar.   <span class="verse" id="V15">15&#160;</span>Yusif onlara dedi: «Bu nə işdir, görmüsünüz? Güman etmədiniz ki, mənim kimi bir adam baxıcılıq edə bilər?»   <span class="verse" id="V16">16&#160;</span>Yəhuda dedi: «Ağama nə deyim, nə söyləyim? Özümüzü necə təmizə çıxara bilərik? Allah öz qullarında təqsir gördü. İndi biz də, yanında kasa tapılan adam da ağamızın quluyuq».   <span class="verse" id="V17">17&#160;</span>O dedi: «Yox, mən belə etməyəcəyəm. Yalnız yanında kasa tapılan adam mənə qul olacaq, siz isə sağ-salamat atanızın yanına gedin».   </div><div class='p'> <span class="verse" id="V18">18&#160;</span>Yəhuda ona yaxınlaşıb dedi: «Ey ağam, xahiş edirəm ki, qulunun dediyi sözlərə qulaq as və quluna qarşı qəzəbin alovlanmasın, çünki sən firon kimi bir adamsan.   <span class="verse" id="V19">19&#160;</span>O zaman ağam qullarından “Sizin atanız yaxud qardaşınız varmı?” deyə soruşanda   <span class="verse" id="V20">20&#160;</span>biz ağamıza söyləmişdik: “Bizim bir qoca atamız və onun da ixtiyar çağında doğulan bir kiçik uşağı var. Onun bir qardaşı öldü, anasından doğulan yalnız o qaldı. Atası onu çox sevir”.   <span class="verse" id="V21">21&#160;</span>Sən qullarına demişdin: “Onu mənim yanıma gətirin ki, öz gözümlə görüm”.   <span class="verse" id="V22">22&#160;</span>Biz də ağamıza demişdik: “Uşaq atasından ayrıla bilməz, çünki atasından ayrılsa, atası ölər”.   <span class="verse" id="V23">23&#160;</span>Amma sən qullarına demişdin: “Əgər kiçik qardaşınız sizinlə gəlməsə, bir daha gözümə görünməyin”.   <span class="verse" id="V24">24&#160;</span>Sənin qulun atamın yanına gəldiyimiz zaman ağamızın sözlərini ona çatdırdıq.   <span class="verse" id="V25">25&#160;</span>Atamız dedi: “Yenə gedin, bizə bir az ərzaq alıb gətirin”.   <span class="verse" id="V26">26&#160;</span>Biz dedik: “Gedə bilmərik. Kiçik qardaşımız bizimlə getsə, gedərik, kiçik qardaşımız bizimlə getməsə, o adamın gözünə görünə bilmərik”.   <span class="verse" id="V27">27&#160;</span>Sənin qulun atam bizə dedi: “Bilirsiniz ki, arvadım mənə iki oğul doğdu.   <span class="verse" id="V28">28&#160;</span>Bir oğlum yanımdan getdi və dedim ki, onu yəqin vəhşi bir heyvan parçalayıb; indiyə qədər o oğlumu görməmişəm.   <span class="verse" id="V29">29&#160;</span>Bu oğlumu da yanımdan aparsanız və onun başına bir iş gəlsə, ağ saçlı başımı kədər içində ölülər diyarına endirəcəksiniz”.   <span class="verse" id="V30">30&#160;</span>İndi sənin qulun atamın yanına qayıtdığım zaman uşaq bizimlə olmasa və ürəyi bütün sevgisi ilə uşağa bağlanan atamız   <span class="verse" id="V31">31&#160;</span>onu görməsə, ölər. Onda biz qulların qulun atamızın ağ saçlı başını kədər içində ölülər diyarına endirərik.   <span class="verse" id="V32">32&#160;</span>Mən qulun, atama uşaq üçün zamin durub dedim: “Əgər onu sənin yanına gətirməsəm, atamın önündə ömrüm boyu təqsirkar olacağam”.   <span class="verse" id="V33">33&#160;</span>İndi xahiş edirəm, qoy uşağın əvəzinə mən ağama qul olmaq üçün qalım, uşaq isə qardaşlarımla birgə getsin.   <span class="verse" id="V34">34&#160;</span>Çünki o mənimlə olmasa, necə atamın yanına gedə bilərəm? Onda mən atamın başına fəlakət gəldiyini görərəm».   </div><ul class='tnav'>
<li><a href='index.htm'>YARADILIŞ</a></li>
<li><a href='GEN43.htm'>&lt;</a></li>
<li><a href='GEN.htm'>44</a></li>
<li><a href='GEN45.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
