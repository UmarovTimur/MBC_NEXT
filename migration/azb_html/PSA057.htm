<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 57</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA056.htm'>&lt;</a></li>
<li><a href='PSA.htm'>57</a></li>
<li><a href='PSA058.htm'>&gt;</a></li>
</ul>
<div class="main">
 
<div class='chapterlabel' id="V0"> 57</div><div class='s'>Məzmur 57 </div> <div class='d'>Musiqi rəhbəri üçün. Davudun «Al-taşxet» üstə oxuduğu miktamı. </div> <div class='d'><a href="#FN1" class="notemark">*<span class="popup">1Şam. 22:1; 24:3 </span></a> Şauldan qaçıb mağarada gizlənəndə. </div> <div class='q'> <span class="verse" id="V1">1&#160;</span>Mənə rəhm et, ey Allah, mənə rəhm et!  </div><div class='q'>Canımı götürüb Sənin yanına pənah gətirmişəm.  </div><div class='q'>Bəlalar keçib-gedənəcən  </div><div class='q'>Qanadlarının altına sığınacağam.   </div><div class='q'> <span class="verse" id="V2">2&#160;</span>Allah-Taalanı çağırıram,  </div><div class='q'>Mənim üçün hər şeyi verən Allahı çağırıram.   </div><div class='q'> <span class="verse" id="V3">3&#160;</span>Göydən mənə qurtuluş göndərəcək,  </div><div class='q'>Başımı yemək istəyəni rüsvay edəcək. </div><div class='qs'>Sela</div>  <div class='q'>Allah Öz məhəbbətini və sədaqətini göndərəcək.   </div><div class='q'> <span class="verse" id="V4">4&#160;</span>Sanki aslanların arasındayam,  </div><div class='q'>Yandırıb-yaxan adamların arasında yatıram.  </div><div class='q'>Dişləri nizədir, oxdur,  </div><div class='q'>Dilləri iti qılıncdır.   </div><div class='b'> &#160; </div> <div class='q'> <span class="verse" id="V5">5&#160;</span>Ey Allah, göylər üzərində ucal!  </div><div class='q'>Ehtişamın bütün yer üzərində olsun!   </div><div class='b'> &#160; </div> <div class='q'> <span class="verse" id="V6">6&#160;</span>Yolumda tələ qurub canımı üzdülər,  </div><div class='q'>Mənə qazdıqları quyuya özləri düşdülər. </div><div class='qs'>Sela</div>   <div class='b'> &#160; </div> <div class='q'> <span class="verse" id="V7">7&#160;</span>Ey Allah, qəlbim Sənə möhkəm bağlanıb, möhkəm bağlanıb,  </div><div class='q'>Qoy ilahi oxuyum, Səni tərənnüm edim.   </div><div class='q'> <span class="verse" id="V8">8&#160;</span>Ey mənim ruhum, oyan!  </div><div class='q'>Ey çəng və lira, oyan!  </div><div class='q'>Qoy səhəri oyadım.   </div><div class='q'> <span class="verse" id="V9">9&#160;</span>Ey Xudavənd, xalqlar arasında  </div><div class='q'>Sənə şükür edəcəyəm.  </div><div class='q'>Ümmətlər arasında  </div><div class='q'>Səni tərənnüm edəcəyəm.   </div><div class='q'> <span class="verse" id="V10">10&#160;</span>Məhəbbətin böyükdür, göylərə çatır,  </div><div class='q'>Sədaqətin buludlara dəyir.   </div><div class='q'> <span class="verse" id="V11">11&#160;</span>Ey Allah, göylər üzərində ucal!  </div><div class='q'>Ehtişamın bütün yer üzərində olsun!   </div><ul class='tnav'>
<li><a href='index.htm'>ZƏBUR</a></li>
<li><a href='PSA056.htm'>&lt;</a></li>
<li><a href='PSA.htm'>57</a></li>
<li><a href='PSA058.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">^</a>
<span class="xt"><a href='1SA22.htm#V1'>1Şam. 22:1</a>; <a href='1SA24.htm#V3'>24:3</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
