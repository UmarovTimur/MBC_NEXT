<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 2 YƏHYA 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>2 YƏHYA</a></li>
<li><a href='1JN05.htm'>&lt;</a></li>
<li><a href='2JN.htm'>1</a></li>
<li><a href='3JN01.htm'>&gt;</a></li>
</ul>
<div class="main">
 <div class='mt'>YƏHYANIN İKİNCİ MƏKTUBU  </div><div class='imt'>GİRİŞ  </div><div class='im'><span class='bk'>«Yəhyanın İkinci Məktubu»</span> «ağsaqqal» tərəfindən «seçilmiş xanıma və onun övladlarına» ünvanlanıb. Yəqin ki burada imanlı cəmiyyəti və onun üzvləri nəzərdə tutulur. Qısa məktubda Yəhya imanlıları bir-birini sevməyə çağırır və onlara yanlış təlim yayanlar barədə xəbərdarlıq edir.  </div><div class='iot'>Kitabın məzmunu:  </div><div class='io2'>1:1-6 Məhəbbət və həqiqət  </div><div class='io2'>1:7-11 Yanlış təlimə qarşı xəbərdarlıq  </div><div class='io2'>1:12-13 Xudahafizləşmə   
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span>Mən ağsaqqaldan həqiqətə görə sevdiyim seçilmiş xanıma və onun övladlarına salam! Yalnız mən deyil, həqiqəti dərk edənlərin hamısı sizi sevir.   <span class="verse" id="V2">2&#160;</span>Çünki həqiqət daxilimizdə qalır və əbədi olaraq bizimlə olacaq.   <span class="verse" id="V3">3&#160;</span>Ata Allahdan və Atanın Oğlu İsa Məsihdən olan lütf, mərhəmət, sülh də həqiqət və məhəbbət əsasında bizimlə olacaq.   </div><div class='s'>Məhəbbət və həqiqət </div> <div class='p'> <span class="verse" id="V4">4&#160;</span>Sənin övladlarının arasında Atadan aldığımız əmrə uyğun olaraq həqiqətə görə həyat sürənlərə rast gələndə çox sevindim.   <span class="verse" id="V5">5&#160;</span><a href="#FN1" class="notemark">*<span class="popup">Yəh. 13:34; 15:12,17</span></a>Ey xanım, indi də səndən xahiş edirəm ki, bir-birimizi sevək. Sənə yazdığım yeni bir əmr deyil, əvvəldən bəri malik olduğumuz əmrdir.   <span class="verse" id="V6">6&#160;</span>Məhəbbət Atanın əmrlərinə görə həyat sürməyimizi tələb edir. Əvvəldən bəri eşitdiyiniz kimi əmr budur; gərək bu əmrə görə həyat sürəsiniz.   </div><div class='p'> <span class="verse" id="V7">7&#160;</span>Çünki dünyada çoxlu yalançı meydana çıxıb ki, İsa Məsihin cismən gəldiyini iqrar etmir. Bunu edən şəxs yalançı və Məsih əleyhdarıdır.   <span class="verse" id="V8">8&#160;</span>Özünüzü qoruyun ki, bizim çəkdiyimiz zəhməti bada verməyib tam mükafatı əldə edəsiniz.<a href="#FN2" class="notemark">*<span class="popup">Bizim çəkdiyimiz zəhməti … əldə edəsiniz – bəzi əlyazmalarda öz çəkdiyiniz zəhməti … əldə edəsiniz, bəzilərində isə biz öz çəkdiyimiz zəhməti … əldə edək.</span></a>   <span class="verse" id="V9">9&#160;</span>Həddi aşıb Məsihin təliminə sadiq qalmayan hər kəs Allaha malik deyil, həmin təlimə sadiq qalan kəs isə həm Ataya, həm də Oğula malikdir.   <span class="verse" id="V10">10&#160;</span>Əgər bir kəs yanınıza gəlib sizə bu təlimi öyrətməsə, onu qonaq qəbul etməyin və onunla salamlaşmayın.   <span class="verse" id="V11">11&#160;</span>Çünki onunla salamlaşan kəs onun şər əməllərinə şərik olur.   </div><div class='s'>Xudahafizləşmə </div> <div class='p'> <span class="verse" id="V12">12&#160;</span>Sizə yazılası çox sözüm var, amma bunları kağız və mürəkkəblə bildirmək istəmədim. Lakin ümid edirəm ki, özüm yanınıza gəlib sizinlə üz-üzə söhbət edim və beləcə sevincimiz<a href="#FN3" class="notemark">†<span class="popup">Sevincimiz – bəzi əlyazmalarda sevinciniz.</span></a> tamam olsun.   </div><div class='p'> <span class="verse" id="V13">13&#160;</span>Sənin seçilmiş bacının övladları sənə salam göndərir.   </div><ul class='tnav'>
<li><a href='index.htm'>2 YƏHYA</a></li>
<li><a href='1JN05.htm'>&lt;</a></li>
<li><a href='2JN.htm'>1</a></li>
<li><a href='3JN01.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">1:5</a>
<span class="xt"><a href='JHN13.htm#V34'>Yəh. 13:34</a>; <a href='JHN15.htm#V12'>15:12,17</a></span></p>
<p class="f" id="FN2"><span class="notemark">*</span><a class="notebackref" href="#V8">1:8</a>
<span class="fq">Bizim çəkdiyimiz zəhməti … əldə edəsiniz </span><span class="ft">– bəzi əlyazmalarda </span><span class="fq">öz çəkdiyiniz zəhməti … əldə edəsiniz, </span><span class="ft">bəzilərində isə </span><span class="fq">biz öz çəkdiyimiz zəhməti … əldə edək.</span></p>
<p class="f" id="FN3"><span class="notemark">†</span><a class="notebackref" href="#V12">1:12</a>
<span class="fq">Sevincimiz </span><span class="ft">– bəzi əlyazmalarda </span><span class="fq">sevinciniz.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
