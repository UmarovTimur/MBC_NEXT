<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab MARK 7</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>MARK</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>İnsanı murdar edən nədir? </div> <div class='r'>(Mat. 15:1-20)  </div><div class='p'> <span class="verse" id="V1">1&#160;</span>Fariseylər və Yerusəlimdən gələn bəzi ilahiyyatçılar İsanın yanına yığıldı.   <span class="verse" id="V2">2&#160;</span>Onlar gördülər ki, İsanın şagirdlərindən bəzisi murdar əllərlə, yəni əllərini yumamış çörək yeyir.<a href="#FN1" class="notemark">*<span class="popup">Yeyirlər – bəzi əlyazmalarda yeyirlər. Onlara irad tutdular.</span></a>   <span class="verse" id="V3">3&#160;</span>Fariseylər və bütün Yəhudilər ağsaqqallardan qalan adət-ənənəyə əməl edərək əllərini yaxşı-yaxşı yumadan yemək yeməzlər.   <span class="verse" id="V4">4&#160;</span>Onlar bazardan gələndə yuyunmadan heç nə yeməzlər. Həmçinin bir sıra başqa adət-ənənələrə də əməl edərlər. Belə ki onlar kasaları, dolçaları, tunc qazanları və yataqları<a href="#FN2" class="notemark">†<span class="popup">Dolçaları, mis qazanları və yataqları – bəzi əlyazmalarda dolçaları və mis qazanları.</span></a> yuyub paklayarlar.   <span class="verse" id="V5">5&#160;</span>Fariseylər və ilahiyyatçılar İsadan soruşdular: «Nə üçün şagirdlərin ağsaqqallardan qalan adət-ənənəyə görə yaşamayaraq murdar əllərlə çörək yeyirlər?»   <span class="verse" id="V6">6&#160;</span><a href="#FN3" class="notemark">*<span class="popup">Yeş. 29:13</span></a>İsa onlara dedi: «Yeşaya peyğəmbər siz ikiüzlülər üçün nə yaxşı söyləyib! Yazıldığı kimi:  </div><div class='q'>“Bu xalq dodaqları ilə Mənə hörmət edir,  </div><div class='q'>Amma qəlbləri Məndən uzaqdır.   </div><div class='q'> <span class="verse" id="V7">7&#160;</span>Boş yerə Mənə səcdə edirlər,  </div><div class='q'>İnsan əmrlərindən çıxardıqları təlimləri öyrədirlər”.   </div><div class='m'> <span class="verse" id="V8">8&#160;</span>Siz Allahın əmrini atıb insan adət-ənənəsini tutursunuz».<a href="#FN4" class="notemark">‡<span class="popup">Tutursunuz – bəzi əlyazmalarda tutursunuz. Dolçaları və kasaları yuyub paklayır və buna bənzər çox işlər görürsünüz.</span></a>   <span class="verse" id="V9">9&#160;</span>Sonra İsa onlara dedi: «Öz adət-ənənənizi bərqərar etmək<a href="#FN5" class="notemark">§<span class="popup">Bərqərar etmək – bəzi əlyazmalarda saxlamaq.</span></a> üçün Allahın əmrini kənara atmağı necə də yaxşı bacarırsınız!   <span class="verse" id="V10">10&#160;</span><a href="#FN6" class="notemark">*<span class="popup">Çıx. 20:12; 21:17; Lev. 20:9; Qanun. 5:16</span></a>Çünki Musa belə əmr etdi: “Ata-anana hörmət et” və “Atasını yaxud anasını söyən adam öldürülməlidir”.   <span class="verse" id="V11">11&#160;</span>Sizsə deyirsiniz: “Bir adam atasına yaxud anasına ‹məndən umduğun yardım qurban oldu›, yəni ‹Allaha həsr olundu› desə”,   <span class="verse" id="V12">12&#160;</span>onda həmin adama izin vermirsiniz ki, ata-anasına yardım etsin.   <span class="verse" id="V13">13&#160;</span>Bununla da siz nəsildən-nəslə ötürdüyünüz adət-ənənənizlə Allahın kəlamını heç edirsiniz. Axı buna bənzər çox işlər görürsünüz».   </div><div class='p'> <span class="verse" id="V14">14&#160;</span>İsa yenə camaatı yanına çağırıb onlara dedi: «Hamınız Mənə qulaq asın və dərk edin.   <span class="verse" id="V15">15&#160;</span>Kənardan insanın daxilinə girən şey insanı murdar edə bilməz. Amma insanı murdar edən şeylər daxilindən çıxanlardır».   <span class="verse" id="V16">16&#160;</span><a href="#FN7" class="notemark">**<span class="popup">Çıxanlardır – bəzi əlyazmalarda çıxanlardır. 16 Eşitməyə qulağı olan eşitsin!</span></a>  </div><div class='p'> <span class="verse" id="V17">17&#160;</span>İsa camaatdan ayrılıb evə gələndə şagirdləri bu məsəl barəsində Ondan soruşdular.   <span class="verse" id="V18">18&#160;</span>İsa onlara cavab verdi: «Siz də hələ dərk etməmisiniz? Başa düşmürsünüz ki, kənardan insanın daxilinə girən şey insanı murdar edə bilməz?   <span class="verse" id="V19">19&#160;</span>Çünki daxil olan şeylər onun ürəyinə deyil, qarnına gedir və ifraz olunur». İsa bununla bütün yeməklərin təmiz olduğunu bəyan etdi.   <span class="verse" id="V20">20&#160;</span>O, sözünə davam etdi: «İnsanı murdar edən insandan çıxandır.   <span class="verse" id="V21">21&#160;</span>Çünki insanların daxilindən, ürəyindən pis fikirlər, cinsi əxlaqsızlıq, oğurluq, qatillik,   <span class="verse" id="V22">22&#160;</span>zinakarlıq, tamahkarlıq, şər əməllər, hiylə, pozğunluq, paxıllıq, küfr, lovğalıq və ağılsızlıq çıxar.   <span class="verse" id="V23">23&#160;</span>Bütün bu pis işlər insan daxilindən çıxıb onu murdar edir».   </div><div class='s'>Finikiyalı qadının imanı </div> <div class='r'>(Mat. 15:21-28)  </div><div class='p'> <span class="verse" id="V24">24&#160;</span>İsa oradan ayrılıb Sur bölgəsinə<a href="#FN8" class="notemark">††<span class="popup">Sur bölgəsinə – bəzi əlyazmalarda Sur və Sidon bölgələrinə (Mat. 15:21).</span></a> getdi. O bir evə girdi və istəmədi ki, harada olduğunu bilən olsun. Amma bunu gizlədə bilmədi.   <span class="verse" id="V25">25&#160;</span>Bir qadının azyaşlı qızı natəmiz ruha tutulmuşdu. Qadın İsa haqqında xəbər tutan kimi gəlib Onun ayaqlarına düşdü.   <span class="verse" id="V26">26&#160;</span>Bu qadın Suriya Finikiyasında doğulmuş bir Yunan idi. O, İsaya yalvardı ki, qızından cini çıxartsın.   <span class="verse" id="V27">27&#160;</span>İsa ona dedi: «Qoy əvvəl uşaqlar doysun, çünki uşaqların çörəyini götürüb itlərə atmaq düzgün olmaz».   <span class="verse" id="V28">28&#160;</span>Qadınsa Ona cavab verdi: «Ya Rəbb, axı<a href="#FN9" class="notemark">‡‡<span class="popup">Ya Rəbb, axı – bəzi əlyazmalarda Haqlısan, ya Rəbb! Amma (Mat. 15:27).</span></a> itlər də uşaqların süfrə altına tökdüyü qırıntılardan yeyir».   <span class="verse" id="V29">29&#160;</span>İsa qadına dedi: «Get, sənin bu sözünə görə cin qızını tərk etdi».   <span class="verse" id="V30">30&#160;</span>Qadın evinə gələndə gördü ki, qızı yatağında uzanıb və cin ondan çıxıb.   </div><div class='s'>Kar və pəltək bir adamın sağalması </div> <div class='p'> <span class="verse" id="V31">31&#160;</span>İsa yenə Sur bölgəsindən çıxdı, Sidonu keçdi və Dekapolis bölgəsindən keçərək Qalileya gölünə çatdı.   <span class="verse" id="V32">32&#160;</span>Bir kar və pəltək adamı İsanın yanına gətirdilər və yalvardılar ki, əlini onun üzərinə qoysun.   <span class="verse" id="V33">33&#160;</span>İsa həmin adamı camaatdan ayırıb başqa bir yerə apardı və barmaqlarını bu adamın qulaqlarına qoydu, tüpürüb onun dilinə toxundu.   <span class="verse" id="V34">34&#160;</span>Göyə baxdı, ah çəkərək ona dedi: «Effata!», yəni «Açıl!»   <span class="verse" id="V35">35&#160;</span>O anda bu adamın həm qulaqları açıldı, həm də dilinin bağlılığı düşdü və o aydın danışmağa başladı.   <span class="verse" id="V36">36&#160;</span>İsa bunu görənlərə qadağan etdi ki, bu barədə heç kimə heç nə deməsinlər. Lakin nə qədər çox qadağan etsə də, o qədər çox xəbər yaydılar.   <span class="verse" id="V37">37&#160;</span>Hamı hədsiz təəccüblənərək dedi: «Hər işin öhdəsindən yaxşı gəlir: həm karların qulağını, həm də lalların dilini açır».   </div><ul class='tnav'>
<li><a href='index.htm'>MARK</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">7:2</a>
<span class="fq">Yeyirlər </span><span class="ft">– bəzi əlyazmalarda </span><span class="fq">yeyirlər. Onlara irad tutdular.</span></p>
<p class="f" id="FN2"><span class="notemark">†</span><a class="notebackref" href="#V4">7:4</a>
<span class="fq">Dolçaları, mis qazanları və yataqları </span><span class="ft">– bəzi əlyazmalarda </span><span class="fq">dolçaları və mis qazanları.</span></p>
<p class="x" id="FN3"><span class="notemark">*</span><a class="notebackref" href="#V6">7:6</a>
<span class="xt"><a href='ISA29.htm#V13'>Yeş. 29:13</a></span></p>
<p class="f" id="FN4"><span class="notemark">‡</span><a class="notebackref" href="#V8">7:8</a>
<span class="fq">Tutursunuz </span><span class="ft">– bəzi əlyazmalarda </span><span class="fq">tutursunuz. Dolçaları və kasaları yuyub paklayır və buna bənzər çox işlər görürsünüz.</span></p>
<p class="f" id="FN5"><span class="notemark">§</span><a class="notebackref" href="#V9">7:9</a>
<span class="fq">Bərqərar etmək </span><span class="ft">– bəzi əlyazmalarda </span><span class="fq">saxlamaq.</span></p>
<p class="x" id="FN6"><span class="notemark">*</span><a class="notebackref" href="#V10">7:10</a>
<span class="xt"><a href='EXO20.htm#V12'>Çıx. 20:12</a>; <a href='EXO21.htm#V17'>21:17</a>; <a href='LEV20.htm#V9'>Lev. 20:9</a>; <a href='DEU05.htm#V16'>Qanun. 5:16</a></span></p>
<p class="f" id="FN7"><span class="notemark">**</span><a class="notebackref" href="#V16">7:16</a>
<span class="fq">Çıxanlardır </span><span class="ft">– bəzi əlyazmalarda </span><span class="fq">çıxanlardır. </span><span class="fv">16 </span><span class="fq">Eşitməyə qulağı olan eşitsin!</span></p>
<p class="f" id="FN8"><span class="notemark">††</span><a class="notebackref" href="#V24">7:24</a>
<span class="fq">Sur bölgəsinə </span><span class="ft">– bəzi əlyazmalarda </span><span class="fq">Sur və Sidon bölgələrinə </span><span class="ft">(<a href='MAT15.htm#V21'>Mat. 15:21</a>).</span></p>
<p class="f" id="FN9"><span class="notemark">‡‡</span><a class="notebackref" href="#V28">7:28</a>
<span class="fq">Ya Rəbb, axı </span><span class="ft">– bəzi əlyazmalarda </span><span class="fq">Haqlısan, ya Rəbb! Amma </span><span class="ft">(<a href='MAT15.htm#V27'>Mat. 15:27</a>).</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
