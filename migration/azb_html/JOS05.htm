<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞUA 5</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞUA</a></li>
<li><a href='JOS04.htm'>&lt;</a></li>
<li><a href='JOS.htm'>5</a></li>
<li><a href='JOS06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>İsraillilərin Qilqalda sünnət olunması </div> <div class='p'> <span class="verse" id="V1">1&#160;</span>İordan çayının qərb tərəfində olan bütün Emorluların padşahları və dəniz kənarında yaşayan bütün Kənan padşahları biz İordan çayını keçərkən, Rəbbin İsrail övladlarının qarşısında suları necə qurutduğunu eşidərkən ürəkləri qorxuya düşdü. İsrail övladlarının vahiməsindən onlarda taqət qalmadı.   </div><div class='p'> <span class="verse" id="V2">2&#160;</span>O zaman Rəbb Yeşuaya dedi: «Özün üçün çaxmaq daşından bıçaqlar düzəlt və İsrail övladlarını ikinci dəfə sən sünnət et».   <span class="verse" id="V3">3&#160;</span>Yeşua özü üçün çaxmaq daşından bıçaqlar düzəldib Giveat-Haaralotda İsrail övladlarını sünnət etdi.   <span class="verse" id="V4">4&#160;</span>Yeşuanın sünnət etməsinin səbəbi budur: bütün döyüş qabiliyyəti olan kişilər Misirdən çıxandan sonra səhrada – yolda öldülər.   <span class="verse" id="V5">5&#160;</span>Oradan çıxan xalqın hamısı sünnətli idi, ancaq Misirdən çıxandan sonra səhrada – yolda doğulanların heç biri sünnət olunmamışdı.   <span class="verse" id="V6">6&#160;</span><a href="#FN1" class="notemark">*<span class="popup">Say. 14:28-35 </span></a> Misirdən çıxan döyüş qabiliyyəti olan adamların hamısı ölüb qurtarana qədər İsrail övladları qırx il səhrada dolaşdı, çünki onlar Rəbbin sözünə qulaq asmamışdı. Rəbb bizə vermək üçün atalarımıza and içdiyi süd və bal axan torpağı itaətsizlərə göstərməmək üçün də and içdi.   <span class="verse" id="V7">7&#160;</span>Bunun əvəzinə Rəbb onların övladlarını yetişdirdi və Yeşua onları sünnət etdi. Çünki onlar sünnətsiz idilər və yolda onları heç kim sünnət etməmişdi.   </div><div class='p'> <span class="verse" id="V8">8&#160;</span>Bütün İsraillilərin sünnət olunması qurtardıqdan sonra onlar sağalana qədər ordugahda öz yerlərində qaldılar.   <span class="verse" id="V9">9&#160;</span>Rəbb Yeşuaya dedi: «Misir rüsvayçılığını bu gün üzərinizdən atdım». Ona görə də bu günə qədər o yerin adına Qilqal <a href="#FN2" class="notemark">*<span class="popup">Qilqal – ibrani dilində atmaq.</span></a> deyilir.   </div><div class='p'> <span class="verse" id="V10">10&#160;</span><a href="#FN3" class="notemark">*<span class="popup">Çıx. 12:1-13 </span></a> İsrail övladları Qilqalda ordugah qurdular. Ayın on dördü axşam vaxtı Yerixo düzənliklərində Pasxa bayramı keçirdilər.   <span class="verse" id="V11">11&#160;</span>Pasxanın ertəsi günü – həmin o gün bu torpağın bəhrəsindən olan mayasız çörək və qovurğa yedilər.   <span class="verse" id="V12">12&#160;</span><a href="#FN4" class="notemark">*<span class="popup">Çıx. 16:35 </span></a> Onlar o torpağın bəhrəsindən yedikləri günün səhəri mannanın tökülməsi kəsildi. Artıq İsrail övladlarının mannası yox idi və o il Kənan torpağının məhsulları ilə dolandılar.   </div><div class='s'>Yeşua və qılınclı adam </div> <div class='p'> <span class="verse" id="V13">13&#160;</span>Yeşua Yerixo yaxınlığında olanda başını qaldırıb baxdı və əlində sıyrılmış qılınc olan bir şəxsi qarşısında gördü. Yeşua onun yanına gəlib «Sən bizim tərəfdənsən, yoxsa düşmənlərimiz tərəfdən?» deyə soruşdu.   <span class="verse" id="V14">14&#160;</span>O dedi: «Xeyr, mən Rəbbin ordusunun başçısıyam, indi gəlmişəm». Yeşua üzüstə yerə yıxıldı və ona səcdə edib dedi: «Ağamın quluna nə sözü var?»   <span class="verse" id="V15">15&#160;</span><a href="#FN5" class="notemark">*<span class="popup">Çıx. 3:5 </span></a> Rəbbin ordusunun başçısı Yeşuaya dedi: «Çarığını ayağından çıxart, çünki üstündə durduğun yer müqəddəsdir». Yeşua belə də etdi.   </div><ul class='tnav'>
<li><a href='index.htm'>YEŞUA</a></li>
<li><a href='JOS04.htm'>&lt;</a></li>
<li><a href='JOS.htm'>5</a></li>
<li><a href='JOS06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">5:6</a>
<span class="xt"><a href='NUM14.htm#V28'>Say. 14:28-35</a> </span></p>
<p class="f" id="FN2"><span class="notemark">*</span><a class="notebackref" href="#V9">5:9</a>
<span class="fq">Qilqal </span><span class="ft">– ibrani dilində </span><span class="fq">atmaq.</span></p>
<p class="x" id="FN3"><span class="notemark">*</span><a class="notebackref" href="#V10">5:10</a>
<span class="xt"><a href='EXO12.htm#V1'>Çıx. 12:1-13</a> </span></p>
<p class="x" id="FN4"><span class="notemark">*</span><a class="notebackref" href="#V12">5:12</a>
<span class="xt"><a href='EXO16.htm#V35'>Çıx. 16:35</a> </span></p>
<p class="x" id="FN5"><span class="notemark">*</span><a class="notebackref" href="#V15">5:15</a>
<span class="xt"><a href='EXO03.htm#V5'>Çıx. 3:5</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
