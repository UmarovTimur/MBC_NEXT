<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ROMALILARA 7</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ROMALILARA</a></li>
<li><a href='ROM06.htm'>&lt;</a></li>
<li><a href='ROM.htm'>7</a></li>
<li><a href='ROM08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Qanundan azad olmaq </div> <div class='p'> <span class="verse" id="V1">1&#160;</span>Ey qardaşlar, bunu Qanunu bilənlərə söyləyirəm, məgər bilmirsiniz ki, insan yalnız sağ ikən qanun onun üzərində hökmə malikdir?   <span class="verse" id="V2">2&#160;</span>Məsələn, ərli qadın qanunla ərinə o vaxtacan bağlıdır ki, əri sağdır; amma əri öldükdə qadın nikah qanunundan azad olur.   <span class="verse" id="V3">3&#160;</span>Buna görə də əgər qadın əri sağ ikən başqa bir kişiyə ərə gedirsə, zinakar sayılır. Amma əri ölsə, qadın qanundan azad olur və başqa bir kişiyə ərə getdikdə zinakar olmur.   </div><div class='p'> <span class="verse" id="V4">4&#160;</span>Eləcə də, qardaşlarım, siz də Məsihin bədəni vasitəsilə Qanuna münasibətdə ölmüsünüz ki, başqasına, yəni ölülər arasından dirilmiş Məsihə məxsus olasınız; belə ki Allah üçün bəhrə verək.   <span class="verse" id="V5">5&#160;</span>Çünki biz cismani təbiətə görə yaşayarkən günahın Qanun vasitəsilə gələn həvəsləri üzvlərimizdə fəal idi. Buna görə də biz ölüm üçün bəhrə verirdik.   <span class="verse" id="V6">6&#160;</span>Amma indi əvvəlcə əsiri olduğumuz Qanuna münasibətdə ölüb, ondan azad olduq. Nəticədə yazılı Qanunun köhnə yolunda deyil, Ruhun yeni yolunda qulluq edirik.   </div><div class='s'>Günahla mübarizə </div> <div class='p'> <span class="verse" id="V7">7&#160;</span><a href="#FN1" class="notemark">*<span class="popup">Çıx. 20:17; Qanun. 5:21</span></a>Bəs nə deyə bilərik? Qanun günahdırmı? Əsla! Qanun olmasaydı, günahın nə olduğunu bilməzdim. Əgər Qanun «tamah salma» deməsəydi, tamahın nə olduğunu anlamazdım.   <span class="verse" id="V8">8&#160;</span>Lakin günah bu əmrin vasitəsilə fürsət tapıb məndə hər növ tamah əmələ gətirdi; çünki Qanun olmasa, günah ölüdür.   <span class="verse" id="V9">9&#160;</span>Bir vaxt Qanun məndə yox ikən mən sağ idim, amma o əmr mənə gələndə günah dirildi,   <span class="verse" id="V10">10&#160;</span>mənsə öldüm. Beləcə anladım ki, mənə həyat verməli olan bu əmr mənə ölüm gətirdi.   <span class="verse" id="V11">11&#160;</span><a href="#FN2" class="notemark">*<span class="popup">Yar. 3:13</span></a>Çünki günah o əmrin vasitəsilə fürsət tapıb məni azdırdı və onunla məni öldürdü.   <span class="verse" id="V12">12&#160;</span>Buna görə də Qanun müqəddəsdir, əmr də müqəddəs, ədalətli və yaxşıdır.   </div><div class='p'> <span class="verse" id="V13">13&#160;</span>Belə çıxır ki, yaxşı olan bir şey mənə ölüm gətirdi? Əsla! Məhz günah, günah olduğu aşkar olsun deyə yaxşı olan bir şeyin vasitəsilə mənə ölüm gətirirdi; belə ki günah əmrin vasitəsilə hədsiz günahlı olduğunu göstərsin.   <span class="verse" id="V14">14&#160;</span>Biz bilirik ki, Qanun ruhanidir, mənsə cismani olub qul kimi günaha satılmışam.   <span class="verse" id="V15">15&#160;</span>Çünki nə iş gördüyümü anlamıram; istədiyimi deyil, nifrət etdiyim şeyi edirəm.   <span class="verse" id="V16">16&#160;</span>Əgər istəmədiyimi edirəmsə, onda təsdiq edirəm ki, Qanun yaxşıdır.   <span class="verse" id="V17">17&#160;</span>Elə isə artıq mən deyil, daxilimdə yaşayan günah bu işi görür.   <span class="verse" id="V18">18&#160;</span>Bilirəm ki, daxilimdə, yəni cismani təbiətimdə yaxşı bir şey yaşamır; çünki yaxşı şey etmək istəyi məndə var, amma onu yerinə yetirməyə qadir deyiləm.   <span class="verse" id="V19">19&#160;</span>İstədiyim yaxşı şeyi etmirəm, amma istəmədiyim pis şeyi edirəm.   <span class="verse" id="V20">20&#160;</span>Əgər istəmədiyim şeyi edirəmsə, onda artıq mən deyil, daxilimdə yaşayan günah bu işi görür.   </div><div class='p'> <span class="verse" id="V21">21&#160;</span>Beləcə bu nəticəyə gəlirəm ki, yaxşılıq etmək istərkən məndə pislik üzə çıxır.   <span class="verse" id="V22">22&#160;</span>Bir yandan daxili varlığım Allahın qanunundan zövq alır.   <span class="verse" id="V23">23&#160;</span>Amma üzvlərimdə başqa bir qanun da görürəm ki, ağlımın təsdiq etdiyi Qanunla mübarizə aparır və üzvlərimdə olan günah qanununa məni əsir edir.   <span class="verse" id="V24">24&#160;</span>Necə də yazıq insanam! Ölümə düçar olan bu bədəndən məni kim xilas edə bilər?   <span class="verse" id="V25">25&#160;</span>Rəbbimiz İsa Məsihin vasitəsilə Allaha şükür olsun! Beləcə mən ağlımla Allahın qanununa, cismani təbiətimlə isə günah qanununa qulluq edirəm.   </div><ul class='tnav'>
<li><a href='index.htm'>ROMALILARA</a></li>
<li><a href='ROM06.htm'>&lt;</a></li>
<li><a href='ROM.htm'>7</a></li>
<li><a href='ROM08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V7">7:7</a>
<span class="xt"><a href='EXO20.htm#V17'>Çıx. 20:17</a>; <a href='DEU05.htm#V21'>Qanun. 5:21</a></span></p>
<p class="x" id="FN2"><span class="notemark">*</span><a class="notebackref" href="#V11">7:11</a>
<span class="xt"><a href='GEN03.htm#V13'>Yar. 3:13</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
