<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 41</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN40.htm'>&lt;</a></li>
<li><a href='GEN.htm'>41</a></li>
<li><a href='GEN42.htm'>&gt;</a></li>
</ul>
<div class="main">
 
<div class='chapterlabel' id="V0"> 41</div><div class='s'>Fironun yuxuları </div> <div class='p'> <span class="verse" id="V1">1&#160;</span>İki il keçəndən sonra firon belə bir yuxu gördü: o, Nil çayının sahilində dayanmışdı.   <span class="verse" id="V2">2&#160;</span>Çaydan yeddi bəslənmiş və kök inək çıxdı. Onlar qamışlıq içində otlamağa başladı.   <span class="verse" id="V3">3&#160;</span>Onlardan sonra haldan düşmüş və arıq olan başqa yeddi inək Nil çayından çıxdı. Onlar çayın sahilindəki inəklərin yanında dayandılar.   <span class="verse" id="V4">4&#160;</span>Haldan düşmüş və arıq inəklər bəslənmiş və kök olan yeddi inəyi yedilər. Onda firon yuxudan oyandı.   </div><div class='p'> <span class="verse" id="V5">5&#160;</span>Sonra yatıb ikinci dəfə bu yuxunu gördü: bir saplaqdan yeddi dolu və yaxşı sünbül çıxdı.   <span class="verse" id="V6">6&#160;</span>Onlardan sonra isə cılız və şərq küləyindən yanmış yeddi sünbül bitdi.   <span class="verse" id="V7">7&#160;</span>Cılız sünbüllər yeddi böyük və dolu sünbülü uddular. Onda firon oyandı; bu bir yuxu idi.   </div><div class='p'> <span class="verse" id="V8">8&#160;</span>Səhəri gün onun ürəyi narahat oldu. O xəbər göndərib Misirin bütün sehrbazlarını və müdriklərini çağırdı. Firon onlara öz yuxusunu danışdı, ancaq onların arasında fironun yuxusunu yozan bir adam tapılmadı.   </div><div class='p'> <span class="verse" id="V9">9&#160;</span>Baş saqi firona belə söylədi: «Mən bu gün öz günahımı yadıma saldım:   <span class="verse" id="V10">10&#160;</span>bir dəfə firon qullarına qəzəbləndi və mənimlə baş çörəkçini zindana, mühafizəçilər rəisinin evinə saldı.   <span class="verse" id="V11">11&#160;</span>Biz bir gecə yuxu gördük, hər birimiz müxtəlif mənalı yuxular gördük.   <span class="verse" id="V12">12&#160;</span>Orada bizimlə birgə mühafizəçilər rəisinin qulu olan bir İbrani gənc var idi. Biz ona danışdıq, o da yuxularımızı yozdu, hər birimizə yuxusunun mənasını izah etdi.   <span class="verse" id="V13">13&#160;</span>O bizə necə yozmuşdusa, elə də oldu: mən öz vəzifəmə qaytarıldım, baş çörəkçi isə asıldı».   </div><div class='p'> <span class="verse" id="V14">14&#160;</span>Firon xəbər göndərib Yusifi çağırdı. Onu tez zindandan çıxartdılar. O, başını qırxıb paltarlarını dəyişdi və fironun hüzuruna gəldi.   <span class="verse" id="V15">15&#160;</span>Firon Yusifə dedi: «Bir yuxu görmüşəm, ancaq onu yozan yoxdur. Mən sənin barəndə eşitmişəm ki, yuxuları eşidib yoza bilirsən».   <span class="verse" id="V16">16&#160;</span>Yusif firona cavab verdi: «Bu məndən deyil, Allah fironun xeyrinə cavab verəcək».   <span class="verse" id="V17">17&#160;</span>Firon Yusifə dedi: «Yuxumda gördüm ki, Nil çayının sahilində durmuşam.   <span class="verse" id="V18">18&#160;</span>Çaydan kök və bəslənmiş yeddi inək çıxdı. Onlar qamışlıq içində otlamağa başladı.   <span class="verse" id="V19">19&#160;</span>Onlardan sonra halsız, çox cılız və arıq olan başqa yeddi inək çıxdı. Bütün Misir ölkəsində bunlar kimi cılız inək görməmişəm.   <span class="verse" id="V20">20&#160;</span>Arıq və cılız inəklər əvvəlki yeddi kök inəyi yedilər.   <span class="verse" id="V21">21&#160;</span>Kök inəklər onların qarınlarına girdiklərinə baxmayaraq, bu bilinmirdi, onlar əvvəlki kimi arıq idi. Onda oyandım.   <span class="verse" id="V22">22&#160;</span>Yenə yuxumda gördüm ki, bir saplaqdan yeddi dolu və böyük sünbül çıxdı.   <span class="verse" id="V23">23&#160;</span>Onlardan sonra solğun, cılız və şərq küləyindən yanmış yeddi sünbül bitdi.   <span class="verse" id="V24">24&#160;</span>Cılız sünbüllər yeddi dolu sünbülü uddular; bunları sehrbazlara danışdım, ancaq izah edən olmadı».   </div><div class='p'> <span class="verse" id="V25">25&#160;</span>Yusif firona dedi: «Fironun yuxularının mənası eynidir. Allah etmək istədiyi işi firona bildirdi.   <span class="verse" id="V26">26&#160;</span>Yeddi bəslənmiş inək yeddi ildir, yeddi dolu sünbül də yeddi ildir; yuxuların mənası eynidir.   <span class="verse" id="V27">27&#160;</span>Onlardan sonra çıxan yeddi arıq, cılız inək və şərq küləyindən yanmış boş yeddi sünbül də yeddi ildir; yeddi il aclıq olacaq.   <span class="verse" id="V28">28&#160;</span>Firona demək istədiyim sözlər bunlardır. Allah etmək istədiyi işi firona göstərdi.   <span class="verse" id="V29">29&#160;</span>Bütün Misir torpağında yeddi il böyük bolluq olacaq.   <span class="verse" id="V30">30&#160;</span>Bundan sonra yeddi il aclıq olacaq. Misir ölkəsində olan bütün bolluq yaddan çıxacaq və aclıq ölkəni əldən salacaq.   <span class="verse" id="V31">31&#160;</span>Ölkədəki bolluq ondan sonra gələn aclıq üzündən görünməyəcək, çünki aclıq çox ağır olacaq.   <span class="verse" id="V32">32&#160;</span>Firon yuxunu iki dəfə görüb, çünki Allah belə qərara gəlmişdir və tezliklə bu işi görəcək.   <span class="verse" id="V33">33&#160;</span>Buna görə də firon ağıllı və müdrik bir adam axtarsın, onu Misir ölkəsinə başçı təyin etsin.   <span class="verse" id="V34">34&#160;</span>Firon ölkədə məmurlar qoymağı əmr etsin və yeddi il bolluq zamanı Misir torpağının məhsullarının beşdə birini yığsın.   <span class="verse" id="V35">35&#160;</span>Qoy onlar uğurlu olan bu illərin bütün məhsullarını toplasınlar. Taxılı isə azuqə olaraq şəhərlərdə fironun nəzarəti altında yığıb saxlasınlar.   <span class="verse" id="V36">36&#160;</span>Bu azuqə Misir torpağına gələn yeddi il aclıq dövrü üçün ehtiyat olacaq, ta ki ölkə əhalisi aclıqdan qırılmasın».   </div><div class='s'>Yusifin Misirdə başçı olması </div> <div class='p'> <span class="verse" id="V37">37&#160;</span>Bu sözlər fironun və onun əyanlarının xoşuna gəldi.   <span class="verse" id="V38">38&#160;</span>Firon əyanlarına dedi: «Bu adam kimi Allahın Ruhuna malik olan bir kəs tapa biləcəyikmi?»   <span class="verse" id="V39">39&#160;</span>Sonra firon Yusifə dedi: «İndi ki Allah sənə bütün bu şeyləri bildirdi, deməli, sənin kimi ağıllı və müdrik adam yoxdur.   <span class="verse" id="V40">40&#160;</span><a href="#FN1" class="notemark">*<span class="popup">Həv. 7:9-10</span></a> Sən mənim saray adamlarıma başçılıq edəcəksən və bütün xalqım sənin əmrinlə idarə olunacaq. Mən yalnız taxtda səndən böyük olacağam».   <span class="verse" id="V41">41&#160;</span>Firon yenə Yusifə dedi: «Səni bütün Misir ölkəsinə başçı təyin edirəm».   <span class="verse" id="V42">42&#160;</span>Firon öz möhürünü barmağından çıxarıb Yusifin barmağına taxdı, ona incə kətan paltar geyindirdi və boynuna qızıl zəncir asdı.   <span class="verse" id="V43">43&#160;</span>Firon əmr etdi ki, onu özünün ikinci arabasına mindirsinlər və qarşısında «Diz çökün!» deyib bağırsınlar. Beləcə o, Yusifi bütün Misir ölkəsinə başçı qoydu.   <span class="verse" id="V44">44&#160;</span>Firon Yusifə dedi: «Mən fironam. Bütün Misir ölkəsində heç kəs sənsiz əlini yaxud ayağını tərpətməyəcək».   <span class="verse" id="V45">45&#160;</span>Firon Yusifin adını Safnat-Paneah qoydu və On şəhərinin kahini Poti-Feranın qızı Asnatı ona arvad olmaq üçün verdi. Yusif bütün Misir ölkəsini gəzməyə çıxdı.   </div><div class='p'> <span class="verse" id="V46">46&#160;</span>Misir padşahı fironun hüzurunda olarkən Yusif otuz yaşında idi. Yusif fironun hüzurundan çıxıb bütün Misir ölkəsini dolaşdı.   <span class="verse" id="V47">47&#160;</span>Yeddi bolluq ilində torpaq qucaq-qucaq məhsul verdi.   <span class="verse" id="V48">48&#160;</span>Yusif yeddi ildə Misir torpağında yığılmış bütün məhsulu topladı. O, məhsulu şəhərlərə qoydu. Hər şəhərin ətrafında olan tarlada yetişən məhsulu o şəhərdə saxladı.   <span class="verse" id="V49">49&#160;</span>Yusif dəniz qumu qədər çox taxıl yığdı və daha onu hesablamadı, çünki sayı-hesabı yox idi.   </div><div class='p'> <span class="verse" id="V50">50&#160;</span>Aclıq illərindən qabaq Yusifin iki oğlu oldu; onları Yusifə On kahini Poti-Feranın qızı Asnat doğdu.   <span class="verse" id="V51">51&#160;</span>Yusif ilk oğlunun adını Menaşşe <a href="#FN2" class="notemark">*<span class="popup">Menaşşe – ibrani dilində unutduran.</span></a> qoydu, çünki demişdi: «Allah bütün zəhmətimi və atamın evindəkilərin hamısını mənə unutdurdu».   <span class="verse" id="V52">52&#160;</span>İkinci oğlunun adını Efrayim <a href="#FN3" class="notemark">†<span class="popup">Efrayim – ibrani dilində bəhərli.</span></a> qoydu, çünki demişdi: «Allah əziyyət çəkdiyim torpaqda məni bəhərli etdi».   </div><div class='p'> <span class="verse" id="V53">53&#160;</span>Misir torpağında yeddi il bolluq qurtardı.   <span class="verse" id="V54">54&#160;</span><a href="#FN4" class="notemark">*<span class="popup">Həv. 7:11</span></a> Yusifin söylədiyi kimi yeddi il aclıq başladı. Bütün ölkələrdə aclıq oldu, lakin Misir torpağının hər yerində ərzaq var idi.   <span class="verse" id="V55">55&#160;</span><a href="#FN5" class="notemark">*<span class="popup">Yəh. 2:5</span></a> Bütün Misir əhalisi aclıq çəkəndə çörək üçün firona fəryad etdi. Firon bütün Misirlilərə dedi: «Yusifin yanına gedin, onun dediyini edin».   <span class="verse" id="V56">56&#160;</span>Bütün yer üzündə aclıq oldu. Yusif məhsul olan bütün anbarları açıb Misirlilərə taxıl satırdı. Misir torpağında aclıq gücləndi.   <span class="verse" id="V57">57&#160;</span>Bütün ölkələrin adamları taxıl almaq üçün Misirə, Yusifin yanına gəlirdilər, çünki bütün yer üzündə şiddətli aclıq idi.   </div><ul class='tnav'>
<li><a href='index.htm'>YARADILIŞ</a></li>
<li><a href='GEN40.htm'>&lt;</a></li>
<li><a href='GEN.htm'>41</a></li>
<li><a href='GEN42.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V40">41:40</a>
<span class="xt"><a href='ACT07.htm#V9'>Həv. 7:9-10</a></span></p>
<p class="f" id="FN2"><span class="notemark">*</span><a class="notebackref" href="#V51">41:51</a>
<span class="fq">Menaşşe </span><span class="ft">– ibrani dilində </span><span class="fq">unutduran.</span></p>
<p class="f" id="FN3"><span class="notemark">†</span><a class="notebackref" href="#V52">41:52</a>
<span class="fq">Efrayim </span><span class="ft">– ibrani dilində </span><span class="fq">bəhərli.</span></p>
<p class="x" id="FN4"><span class="notemark">*</span><a class="notebackref" href="#V54">41:54</a>
<span class="xt"><a href='ACT07.htm#V11'>Həv. 7:11</a></span></p>
<p class="x" id="FN5"><span class="notemark">*</span><a class="notebackref" href="#V55">41:55</a>
<span class="xt"><a href='JHN02.htm#V5'>Yəh. 2:5</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
