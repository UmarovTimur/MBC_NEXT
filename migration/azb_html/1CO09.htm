<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 1 KORİNFLİLƏRƏ 9</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 KORİNFLİLƏRƏ</a></li>
<li><a href='1CO08.htm'>&lt;</a></li>
<li><a href='1CO.htm'>9</a></li>
<li><a href='1CO10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Həvarinin haqqı və borcu </div> <div class='p'> <span class="verse" id="V1">1&#160;</span>Mən azad deyiləmmi? Həvari deyiləmmi? Rəbbimiz İsanı görməmişəmmi? Siz Rəbdə etdiyim əməlin səmərəsi deyilsinizmi?   <span class="verse" id="V2">2&#160;</span>Əgər başqaları üçün həvari deyiləmsə, heç olmasa sizin üçün həvariyəm. Çünki Rəbdə siz mənim həvariliyimin möhürüsünüz.   </div><div class='p'> <span class="verse" id="V3">3&#160;</span>Mən işlərimi təhlil edənlərə qarşı belə müdafiə olunuram:   <span class="verse" id="V4">4&#160;</span>məgər bizim yeyib-içməyə ixtiyarımız yoxdur?   <span class="verse" id="V5">5&#160;</span>Məgər digər həvarilər, Rəbbin qardaşları və Kefa kimi yanımızda imanlı arvadımızı gəzdirməyə ixtiyarımız yoxdur?   <span class="verse" id="V6">6&#160;</span>İşləməyib dolanmaq üçün yalnız mənim və Barnabanın ixtiyarı yoxdur?   <span class="verse" id="V7">7&#160;</span>Kim öz hesabı ilə əsgərlik çəkər? Kim üzüm bağı salıb barından yeməz? Kim sürünü otarıb südündən içməz?   <span class="verse" id="V8">8&#160;</span>Məgər mən ancaq insanların düşündüyü kimi danışıram? Qanun eyni şeylər demirmi?   <span class="verse" id="V9">9&#160;</span><a href="#FN1" class="notemark">*<span class="popup">Qanun. 25:4; 1Tim. 5:18</span></a>Çünki Musanın Qanununda yazılıb: «Xırman çəkən öküzün ağzını bağlama». Allah öküzlərinmi qayğısına qalır,   <span class="verse" id="V10">10&#160;</span>yoxsa bu sözlər tamamilə bizə aid deyil? Əlbəttə, bu bizim üçün yazılmışdır, çünki cütçü ümidlə şumlamalı, xırmançı da məhsula ortaq olmaq ümidi ilə taxılı döyməlidir.   <span class="verse" id="V11">11&#160;</span><a href="#FN2" class="notemark">*<span class="popup">Rom. 15:27</span></a>Əgər biz aranızda ruhani toxumlar əkdiksə, sizdən maddi bir məhsul yığsaq, çoxdurmu?   <span class="verse" id="V12">12&#160;</span>Əgər başqalarının sizdən bunu istəməyə ixtiyarı varsa, bizim buna daha çox ixtiyarımız yoxdurmu?  </div><div class='p'>Bizsə bu ixtiyardan istifadə etməmişik. Bunun əvəzinə Məsihin Müjdəsinin yayılmasına mane olmamaq üçün hər şeyə dözürük.   <span class="verse" id="V13">13&#160;</span><a href="#FN3" class="notemark">*<span class="popup">Qanun. 18:1</span></a>Məgər bilmirsiniz ki, məbəddə iş görənlər məbədə gətirilən təqdimlərdən qidalanır və qurbangahın xidmətçiləri qurbangahdan öz paylarını götürürlər?   <span class="verse" id="V14">14&#160;</span><a href="#FN4" class="notemark">*<span class="popup">Mat. 10:10; Luka 10:7</span></a>Beləcə də Rəbb Müjdəni elan edənlərə Müjdədən dolanmağı əmr etmişdir.   <span class="verse" id="V15">15&#160;</span>Amma mən bu hüquqların heç birindən istifadə etməmişəm. Bunları yazmıram ki, mənə də belə edəsiniz. Fəxr etməyim üçün bu əsası heç kim boşa çıxarmaz! Belə olmaqdansa, ölməyim daha yaxşıdır.   <span class="verse" id="V16">16&#160;</span>Müjdəni yaymaqsa fəxr etməyim üçün əsas deyil. Çünki bu mənim mühüm borcumdur, əgər Müjdəni yaymıramsa, vay halıma!   <span class="verse" id="V17">17&#160;</span>Əgər bunu könüllü olaraq edirəmsə, mükafatım var. Yox, əgər bunu könüllü etmirəmsə, mənə tapşırılan vəzifəmi yerinə yetirirəm.   <span class="verse" id="V18">18&#160;</span>Bəs onda mükafatım nədir? Mükafatım budur ki, Müjdəni<a href="#FN5" class="notemark">*<span class="popup">Müjdəni – bəzi əlyazmalarda Məsih barəsində Müjdəni.</span></a> yayaraq müftə vəz edirəm və Müjdəni yaymaqdan gələn ixtiyarımdan tam istifadə etmirəm.   </div><div class='p'> <span class="verse" id="V19">19&#160;</span>Mən azadam və heç kəsə məxsus deyiləm, amma mümkün qədər çox insan əldə etmək üçün özümü hamıya qul etdim.   <span class="verse" id="V20">20&#160;</span>Yəhudiləri əldə etmək üçün Yəhudilərlə Yəhudi kimi davrandım. Mən Qanun altında olmasam da, Qanun altında olanları əldə etmək üçün Qanun altında olanlarla Qanun altında olan kimi davrandım.   <span class="verse" id="V21">21&#160;</span>Özüm Allahın qanunundan kənar deyil, Məsihin qanununa tabeyəmsə də, Qanundan kənar olanları əldə etmək üçün onlarla Qanundan kənar olan kimi davrandım.   <span class="verse" id="V22">22&#160;</span>Zəifləri əldə etmək üçün onlarla zəif kimi davrandım. Hər hansı bir yolla bəzilərini xilas etmək naminə hər kəs üçün hər şey oldum.   <span class="verse" id="V23">23&#160;</span>Bunun hamısını Müjdə uğrunda, onun bərəkətinə şərik olum deyə edirəm.   </div><div class='p'> <span class="verse" id="V24">24&#160;</span>Qaçışda yarışanların hamısının qaçdığını, amma təkcə bir nəfərin mükafat aldığını bilmirsinizmi? Elə qaçın ki, mükafatı qazanasınız.   <span class="verse" id="V25">25&#160;</span>Yarışda iştirak edən hər kəs hər cəhətdən öz nəfsinə hakimdir. Onlar bunu solub gedən dəfnə çələngi almaq üçün edər, biz isə solmaz tac almaq üçün çalışırıq.   <span class="verse" id="V26">26&#160;</span>Beləliklə, mən də məqsədsiz qaçmıram. Havanı vuran adam kimi yumruq atmıram.   <span class="verse" id="V27">27&#160;</span>Lakin bədənimi məcburən özümə qul edirəm ki, başqalarına vəz edəndən sonra mükafatımdan məhrum olmayım.   </div><ul class='tnav'>
<li><a href='index.htm'>1 KORİNFLİLƏRƏ</a></li>
<li><a href='1CO08.htm'>&lt;</a></li>
<li><a href='1CO.htm'>9</a></li>
<li><a href='1CO10.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V9">9:9</a>
<span class="xt"><a href='DEU25.htm#V4'>Qanun. 25:4</a>; <a href='1TI05.htm#V18'>1Tim. 5:18</a></span></p>
<p class="x" id="FN2"><span class="notemark">*</span><a class="notebackref" href="#V11">9:11</a>
<span class="xt"><a href='ROM15.htm#V27'>Rom. 15:27</a></span></p>
<p class="x" id="FN3"><span class="notemark">*</span><a class="notebackref" href="#V13">9:13</a>
<span class="xt"><a href='DEU18.htm#V1'>Qanun. 18:1</a></span></p>
<p class="x" id="FN4"><span class="notemark">*</span><a class="notebackref" href="#V14">9:14</a>
<span class="xt"><a href='MAT10.htm#V10'>Mat. 10:10</a>; <a href='LUK10.htm#V7'>Luka 10:7</a></span></p>
<p class="f" id="FN5"><span class="notemark">*</span><a class="notebackref" href="#V18">9:18</a>
<span class="fq">Müjdəni </span><span class="ft">– bəzi əlyazmalarda </span><span class="fq">Məsih barəsində Müjdəni.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
