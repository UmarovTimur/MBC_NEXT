<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab SAYLAR 20</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>SAYLAR</a></li>
<li><a href='NUM19.htm'>&lt;</a></li>
<li><a href='NUM.htm'>20</a></li>
<li><a href='NUM21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Qayadan çıxan su </div> <div class='p'> <span class="verse" id="V1">1&#160;</span>Birinci ay bütün İsrail övladlarının icması Zin səhrasına gəldi. Onlar Qadeşdə dayandılar. Məryəm oradaca öldü və elə orada da basdırıldı.   </div><div class='p'> <span class="verse" id="V2">2&#160;</span><a href="#FN1" class="notemark">*<span class="popup">Çıx. 17:1-7; 1Kor. 10:4 </span></a> İcma üçün su yox idi, ona görə Musa və Haruna etiraz etmək üçün toplandılar.   <span class="verse" id="V3">3&#160;</span>Xalq Musaya narazılıq edib dedi: «Kaş ki biz də soydaşlarımızla birgə Rəbbin önündə öləydik!   <span class="verse" id="V4">4&#160;</span>Rəbbin camaatını bu səhraya nə üçün gətirdiniz? Bizim və heyvanlarımızın burada ölməsi üçünmü?   <span class="verse" id="V5">5&#160;</span>Nə üçün bizi Misirdən çıxarıb belə pis yerə gətirdiniz? Bura nə əkin, nə əncir, nə bağ, nə də nar yeridir. İçməyə belə, su yoxdur».   </div><div class='p'> <span class="verse" id="V6">6&#160;</span>Musa ilə Harun camaatın önündən Hüzur çadırının girişinə getdilər və üzüstə yerə sərildilər. Rəbbin izzəti onlara göründü.   <span class="verse" id="V7">7&#160;</span>Rəbb Musaya dedi:   <span class="verse" id="V8">8&#160;</span>«Əsanı götür, sən və qardaşın Harun icmanı toplayın və onların gözü önündə qayaya su versin deyə söyləyin. Qayadan onlara su çıxart, icmaya və heyvanlarına içirt».   <span class="verse" id="V9">9&#160;</span>Musa əmr olunduğu kimi əsanı Rəbbin önündən götürdü.   </div><div class='p'> <span class="verse" id="V10">10&#160;</span>Musa ilə Harun camaatı qayanın önünə topladılar və onlara dedilər: «Ey dönük olanlar, indi dinləyin; bu qayadan sizə su çıxaraqmı?»   <span class="verse" id="V11">11&#160;</span>Musa əlini qaldırdı və əsası ilə iki dəfə qayaya vurdu, qayadan bol su çıxdı. Bütün icma və onların heyvanları su içdilər.   </div><div class='p'> <span class="verse" id="V12">12&#160;</span>Lakin Rəbb Musaya və Haruna dedi: «Madam ki İsrail övladlarının gözü önündə Mənim müqəddəsliyimi göstərərək Mənə iman etmədiniz, bu camaatı onlara verdiyim ölkəyə aparmayacaqsınız».   <span class="verse" id="V13">13&#160;</span>Bu sulara Meriva suları deyilir, çünki bu yerdə İsrail övladları Rəbb ilə mübahisə etdilər və Rəbb onlara Öz müqəddəsliyini göstərdi.   </div><div class='s'>Edom padşahının İsrail övladlarına etirazı </div> <div class='p'> <span class="verse" id="V14">14&#160;</span>Musa Qadeşdən Edom padşahına bu xəbərlə qasidlər göndərdi: «Qardaşın İsrail belə deyir: “Çəkdiyimiz zəhmətin hamısını bilirsən.   <span class="verse" id="V15">15&#160;</span>Atalarımız Misirə köçdülər və biz bir xeyli vaxt Misirdə yaşadıq. Misirlilər bizimlə və atalarımızla pis rəftar etdilər.   <span class="verse" id="V16">16&#160;</span>Rəbbə fəryad etdik, O da səsimizi eşitdi və bir mələk göndərdi, bizi Misirdən çıxardı. İndi biz sənin sərhədinə yaxın bir şəhər olan Qadeşdəyik.   <span class="verse" id="V17">17&#160;</span>Sənə rica edib torpağından keçmək üçün izin istəyirəm. Biz tarladan və bağdan keçməyəcəyik, heç bir quyudan su içməyəcəyik. Padşah yolu ilə sənin torpaqlarından keçənədək sağa və sola dönməyəcəyik”».   <span class="verse" id="V18">18&#160;</span>Lakin Edomlular ona dedilər: «Torpağımızdan keçməyin, yoxsa qarşınıza qılıncla çıxarıq».   <span class="verse" id="V19">19&#160;</span>İsrail övladları onlara dedilər: «Biz əsas yolla getmək istəyirik. Əgər biz və sürülərimiz sularından içəriksə, dəyərini ödəyərik; yalnız piyada getməkdən başqa heç nə istəmirik».   <span class="verse" id="V20">20&#160;</span>Edomlular dedilər: «Keçmək olmaz». Sonra Edomlular böyük və güclü bir ordu ilə onların qarşısına çıxdılar.   <span class="verse" id="V21">21&#160;</span>Edomlular ölkəsindən İsrail övladlarının keçməsinə izin verməyəndə İsraillilər onların torpaqlarından çəkildilər.   </div><div class='s'>Harunun ölümü </div> <div class='p'> <span class="verse" id="V22">22&#160;</span>Bütün İsrail icması Qadeşdən yola düşüb Hor dağına gəldi.   <span class="verse" id="V23">23&#160;</span>Rəbb Edom torpağı sərhədində Hor dağında Musa ilə Haruna belə dedi:   <span class="verse" id="V24">24&#160;</span>«Harun ölüb öz xalqına qovuşacaq, çünki Meriva sularında sözümə qarşı çıxdığınız üçün İsrail övladlarına vəd etdiyim ölkəyə girməyəcək.   <span class="verse" id="V25">25&#160;</span>Harunu və oğlu Eleazarı götür, onları Hor dağına apar.   <span class="verse" id="V26">26&#160;</span>Harunun paltarlarını çıxar və onları oğlu Eleazara geyindir, Harun isə oradaca ölüb xalqına qovuşacaq».   </div><div class='p'> <span class="verse" id="V27">27&#160;</span>Musa Rəbbin əmr etdiyi kimi etdi və bütün icmanın gözü önündə Hor dağına çıxdılar.   <span class="verse" id="V28">28&#160;</span><a href="#FN2" class="notemark">*<span class="popup">Çıx. 29:29 </span></a> <a href="#FN3" class="notemark">*<span class="popup">Say. 33:38; Qanun. 10:6 </span></a> Musa Harunun kahinlik geyimlərini çıxarıb oğlu Eleazara geyindirdi. Harun orada dağın təpəsində öldü. Musa ilə Eleazar dağdan endilər.   <span class="verse" id="V29">29&#160;</span>Bütün icma Harunun öldüyünü bildi. Bütün İsrail xalqı onun üçün otuz gün yas tutdu.   </div><ul class='tnav'>
<li><a href='index.htm'>SAYLAR</a></li>
<li><a href='NUM19.htm'>&lt;</a></li>
<li><a href='NUM.htm'>20</a></li>
<li><a href='NUM21.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">20:2</a>
<span class="xt"><a href='EXO17.htm#V1'>Çıx. 17:1-7</a>; <a href='1CO10.htm#V4'>1Kor. 10:4</a> </span></p>
<p class="x" id="FN2"><span class="notemark">*</span><a class="notebackref" href="#V28">20:28</a>
<span class="xt"><a href='EXO29.htm#V29'>Çıx. 29:29</a> </span></p>
<p class="x" id="FN3"><span class="notemark">*</span><a class="notebackref" href="#V28">20:28</a>
<span class="xt"><a href='NUM33.htm#V38'>Say. 33:38</a>; <a href='DEU10.htm#V6'>Qanun. 10:6</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
