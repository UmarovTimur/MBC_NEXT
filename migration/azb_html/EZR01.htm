<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab EZRA 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>EZRA</a></li>
<li><a href='2CH36.htm'>&lt;</a></li>
<li><a href='EZR.htm'>1</a></li>
<li><a href='EZR02.htm'>&gt;</a></li>
</ul>
<div class="main">
 <div class='mt'>EZRA  </div><div class='mt2'>KİTABI  </div><div class='imt'>GİRİŞ  </div><div class='ip'><span class='bk'>«Ezra»</span> və <span class='bk'>«Nehemya»</span> Kitabları vəhdət təşkil edib <span class='bk'>«Salnamələr»</span> Kitabının davamıdır. Bu kitab yəhudilərin Babil sürgünlüyündən qayıtmasından və Yerusəlimdəki məbədin bərpa olunmasından danışır. Kitabın müəllifi sübut edir ki, yəhudilərin qovulmasına və padşahlığın dağılmasına baxmayaraq, onlar yenə də Allahın seçilmiş xalqı olaraq qalırlar. Kitabın baş qəhrəmanı ilahiyyatçı, Allahın qanununu yaxşı bilən və Ona sadiq olan Ezradır. O öz imanı ilə İsrailin mənəvi irsini qorumaq üçün xalqın ruhani və ictimai həyatının bərpasına kömək edir.  </div><div class='ip'>Kitabda hadisələr belə ardıcıllıqla qələmə alınıb:  </div><div class='ip'>Sürgündə olan yəhudilərin bir hissəsinin Fars padşahı Kirin əmri ilə vətənə qayıtması.  </div><div class='ip'>Məbədin yenidən tikilməsi və təqdis olunması; Yerusəlimdə Allaha ibadətin bərpası.  </div><div class='ip'>Sürgündə olan yəhudilərin başqa bir hissəsinin Yerusəlimə qayıtması və nikah problemi.  </div><div class='iot'>Kitabın məzmunu:  </div><div class='io2'>1:1–2:70 Sürgündən Yəhudaya birinci qayıdanlar  </div><div class='io2'>3:1–6:22 Məbədin yenidən tikilməsi və təqdis edilməsi  </div><div class='io2'>7:1–10:44 Ezranın başqa sürgün olunanlarla birgə qayıtması   
</div><div class='chapterlabel' id="V0"> 1</div><div class='s'>Yerusəlimdəki məbədin bərpası </div> <div class='r'>(2Saln. 36:22-23)  </div><div class='p'> <span class="verse" id="V1">1&#160;</span><a href="#FN1" class="notemark">*<span class="popup">Yer. 25:11; 29:10</span></a> Rəbb Fars padşahı Kirin hökmranlığının birinci ilində Yeremyanın dili ilə dediyi sözü yerinə yetirmək üçün Kiri ruhlandırdı. Ona görə Kir padşahlığının bütün ərazisində yazılı və şifahi elan etdi:   </div><div class='pi'> <span class="verse" id="V2">2&#160;</span><a href="#FN2" class="notemark">*<span class="popup">Yeş. 44:28</span></a> «Budur, Fars padşahı Kir belə deyir: “Göylərin Allahı Rəbb dünyanın bütün padşahlıqlarını mənə verdi və Yəhudanın Yerusəlim şəhərində Öz məbədini tikməyi mənə əmr etdi.   <span class="verse" id="V3">3&#160;</span>Aranızda Onun xalqına mənsub olanların hamısına qoy Allahı yar olsun! Qoy onlar Yəhudanın Yerusəlim şəhərinə qalxsın və İsrailin Allahı Rəbbin məbədini tiksinlər. Yerusəlimdə səcdə qılınan Allah Odur.   <span class="verse" id="V4">4&#160;</span>Sağ qalan İsraillilər hansı əhali arasında yaşayırsa, qoy onlar Yerusəlimdəki Allah evinə verəcəkləri könüllü ianələrdən başqa, qızıl-gümüş, əşya və heyvanlar verməklə bu adamlara kömək etsinlər”».   </div><div class='p'> <span class="verse" id="V5">5&#160;</span>Yəhuda, Binyamin qəbilələrinin nəsil başçıları, kahinlərlə Levililər, eləcə də Allahın ruhlandırdığı bütün adamlar Rəbbin Yerusəlimdəki məbədini tikmək üçün yola düşməyə hazırlaşdılar.   <span class="verse" id="V6">6&#160;</span>Aralarında yaşadıqları yerli əhalinin hamısı verdikləri könüllü ianələrdən başqa, qızılla, gümüş qablarla, əşyalarla, heyvanlarla və qiymətli şeylərlə onlara kömək etdilər.   <span class="verse" id="V7">7&#160;</span>Padşah Kir Navuxodonosorun Rəbbin Yerusəlimdəki məbədindən götürüb öz allahlarının məbədinə qoyduğu əşyaları çıxartdı.   <span class="verse" id="V8">8&#160;</span>Fars padşahı Kir onları xəzinədar Mitredatın əli ilə oradan çıxardaraq hamısını sayıb Yəhuda rəhbəri Şeşbassara verdi.   <span class="verse" id="V9">9&#160;</span>Onların sayı bu qədər idi: otuz qızıl ləyən, min gümüş ləyən, iyirmi doqquz bıçaq,   <span class="verse" id="V10">10&#160;</span>otuz qızıl boşqab, bir-birinə oxşayan dörd yüz on gümüş boşqab və min ədəd də başqa qablar.   <span class="verse" id="V11">11&#160;</span>Qızıl və gümüş əşyaların hamısı beş min dörd yüz ədəd idi. Sürgündə yaşayanlar Babildən Yerusəlimə qaytarılanda Şeşbassar bu əşyaların hamısını onlarla bərabər gətirdi.   </div><ul class='tnav'>
<li><a href='index.htm'>EZRA</a></li>
<li><a href='2CH36.htm'>&lt;</a></li>
<li><a href='EZR.htm'>1</a></li>
<li><a href='EZR02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">1:1</a>
<span class="xt"><a href='JER25.htm#V11'>Yer. 25:11</a>; <a href='JER29.htm#V10'>29:10</a></span></p>
<p class="x" id="FN2"><span class="notemark">*</span><a class="notebackref" href="#V2">1:2</a>
<span class="xt"><a href='ISA44.htm#V28'>Yeş. 44:28</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
