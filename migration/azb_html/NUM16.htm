<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab SAYLAR 16</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>SAYLAR</a></li>
<li><a href='NUM15.htm'>&lt;</a></li>
<li><a href='NUM.htm'>16</a></li>
<li><a href='NUM17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Qorah, Datan və Aviramın etirazı </div> <div class='p'> <span class="verse" id="V1">1&#160;</span><a href="#FN1" class="notemark">*<span class="popup">Yəhd. 11 </span></a> Levi oğlu Qohat oğlu İshar oğlu Qorah qürurlanıb Ruven nəslindən Eliav oğulları Datan ilə Aviram və Pelet oğlu On ilə birlikdə   <span class="verse" id="V2">2&#160;</span>Musaya qarşı üsyan qaldırdılar. İsrail övladlarından icmada seçilmiş və ad qazanmış iki yüz əlli nəfər icma rəhbəri onlara qoşuldu.   <span class="verse" id="V3">3&#160;</span>Birlikdə toplanaraq Musa ilə Haruna qarşı çıxdılar və onlara dedilər: «Artıq bəsdir! Çünki bütün icmanın hamısı müqəddəsdir və Rəbb onların arasındadır. Nə üçün siz özünüzü Rəbbin camaatından üstün tutursunuz?»   </div><div class='p'> <span class="verse" id="V4">4&#160;</span>Musa bunu eşidib üzüstə yerə sərildi.   <span class="verse" id="V5">5&#160;</span>Sonra Qorah ilə bütün yoldaşlarına dedi: «Səhər Rəbb kimin Ona məxsus, kimin müqəddəs olduğunu göstərəcək və həmin adamın Öz hüzuruna girməsinə izin verəcək. Rəbbin seçdiyi adam hüzuruna girməsinə izin verdiyi adamdır.   <span class="verse" id="V6">6&#160;</span>Ey Qorah və bütün yoldaşları, özünüz üçün buxurdanlar alın;   <span class="verse" id="V7">7&#160;</span>səhəri gün Rəbbin hüzurunda onların içinə közərmiş kömür və buxur qoyun. Beləliklə, Rəbb kimi seçibsə, müqəddəs olan o olacaqdır. Ey Levililər, artıq bəsdir!»   </div><div class='p'> <span class="verse" id="V8">8&#160;</span>Musa Qoraha bunu da söylədi: «Ey Levililər, mənə qulaq asın!   <span class="verse" id="V9">9&#160;</span>İsrailin Allahı sizi İsrail icmasından seçib Öz hüzuruna gəlməniz üçün imkan yaratdı ki, Rəbbin məskənində iş görəsiniz və icmanın önündə duraraq onlara xidmət edəsiniz.   <span class="verse" id="V10">10&#160;</span>Sizə və bütün Levili qardaşlarınıza Öz hüzuruna girmə səlahiyyətini verdi. Bu sizə azmı gəlir? İndi kahinliyi də istəyirsiniz?   <span class="verse" id="V11">11&#160;</span>Deməli, ey Qorah, sən və bütün yoldaşların belə toplanaraq Rəbbə qarşı çıxırsınız. Harun kimdir ki, ona qarşı deyinirsiniz?»   </div><div class='p'> <span class="verse" id="V12">12&#160;</span>Musa Eliav oğulları Datanı və Aviramı çağırtdırdı və onlar dedi: «Gəlməyəcəyik!   <span class="verse" id="V13">13&#160;</span>Bizi səhrada öldürmək üçün süd və bal axan ölkədən çıxardığın bəs deyil, hələ özünü üzərimizdə başçı etmək istəyirsən?   <span class="verse" id="V14">14&#160;</span>Bundan başqa, bizi süd və bal axan bir ölkəyə gətirmədin, irs olaraq bizə tarlalar və bağlar vermədin. Bu adamların gözündən pərdə asmaq istəyirsən? Gəlməyəcəyik!»   </div><div class='p'> <span class="verse" id="V15">15&#160;</span>Musa çox qəzəblənib Rəbbə dedi: «Onların təqdimlərinə əhəmiyyət vermə; onlardan bir eşşək belə, almadım və onların heç birinə pislik etmədim».   </div><div class='p'> <span class="verse" id="V16">16&#160;</span>Musa Qoraha dedi: «Sən və bütün yoldaşların, sabah Rəbbin hüzurunda olun – sən, onlar və Harun.   <span class="verse" id="V17">17&#160;</span>Hər biriniz öz buxurdanınızı götürüb üzərinə buxur qoyun. Sonra iki yüz əlli nəfərin hər biri buxurdan götürüb Rəbbin hüzuruna gətirsin. Sən və Harun da buxurdanınızı gətirin».   <span class="verse" id="V18">18&#160;</span>Hər kəs öz buxurdanını götürüb içinə közərmiş kömür və buxur qoydu. Sonra Musa və Harunla birgə Hüzur çadırının girişində durdular.   <span class="verse" id="V19">19&#160;</span>Qorah Musa ilə Haruna qarşı çıxmaq üçün bütün yoldaşlarını Hüzur çadırının girişinə toplayanda Rəbbin izzəti bütün icmaya göründü.   </div><div class='p'> <span class="verse" id="V20">20&#160;</span>Rəbb Musaya və Haruna dedi:   <span class="verse" id="V21">21&#160;</span>«Bu icmadan ayrılın ki, onları bir an içində məhv edim».   <span class="verse" id="V22">22&#160;</span>Onlar üzüstə yerə sərildilər: «Ey Allah, bütün bəşərə ruh verən Allah! Bir adamın günahına görə bütün icmayamı qəzəblənirsən?»   <span class="verse" id="V23">23&#160;</span>Rəbb Musaya dedi:   <span class="verse" id="V24">24&#160;</span>«İcmaya de: “Qorah, Datan və Aviramın məskənlərinin ətrafından çəkilin!”»   </div><div class='p'> <span class="verse" id="V25">25&#160;</span>Musa qalxıb Datanla Aviramın yanına getdi. İsrailin ağsaqqalları da onun ardınca getdilər.   <span class="verse" id="V26">26&#160;</span>Musa icmaya xəbərdarlıq edib dedi: «Nə olar, bu pis adamların məskənlərindən uzaqlaşın və onlara aid olan heç bir şeyə toxunmayın. Yoxsa onların bütün günahlarına görə siz məhv olarsınız».   <span class="verse" id="V27">27&#160;</span>Hamı Qorah, Datan və Aviramın məskənlərindən uzaqlaşdı. Datanla Aviram, arvadları, oğulları və körpə uşaqları ilə çıxıb çadırlarının girişində durdular.   <span class="verse" id="V28">28&#160;</span>Musa dedi: «Bütün bu işləri etmək üçün məni Rəbbin göndərdiyini, özbaşıma hərəkət etmədiyimi bununla biləcəksiniz.   <span class="verse" id="V29">29&#160;</span>Əgər bu adamlar hər kəsin öldüyü kimi ölsələr və yaxud hər kəsin başına gələn təcrübələrdən keçsələr, o halda Rəbb məni göndərməmişdir.   <span class="verse" id="V30">30&#160;</span>Lakin Rəbb yeni bir şey etsə, yer ağzını açaraq onları və onlara aid olan hər şeyi udsa, onlar ölülər diyarına diri-diri ensələr, bu adamların Rəbbi təhqir etdiklərini anlayacaqsınız».   </div><div class='p'> <span class="verse" id="V31">31&#160;</span>Musa bütün bu şeyləri danışıb qurtaran kimi onların altındakı yer yarıldı.   <span class="verse" id="V32">32&#160;</span>Yer ağzını açdı, onları, ailələrini, Qoraha aid olan bütün adamları və bütün mallarını uddu.   <span class="verse" id="V33">33&#160;</span>Onlar və onlara aid olanların hamısı diri-diri ölülər diyarına endilər. Yer üzərlərinə qapandı və camaat arasından yox oldular.   <span class="verse" id="V34">34&#160;</span>Onların ətrafında olan bütün İsrail övladları onların fəryadını eşidib «Yer bizi də udmasın!» deyərək qaçışdılar.   <span class="verse" id="V35">35&#160;</span>Rəbbin hüzurundan od çıxdı və buxur təqdim edən iki yüz əlli nəfəri məhv etdi.   </div><div class='p'> <span class="verse" id="V36">36&#160;</span>Rəbb Musaya dedi:   <span class="verse" id="V37">37&#160;</span>«Kahin Harun oğlu Eleazara de, buxurdanları yanmış adamların üstündən götürsün, sən isə közləri kənara dağıt, çünki buxurdanlar müqəddəsdir.   <span class="verse" id="V38">38&#160;</span>Öz həyatı bahasına günah edən bu adamların buxurdanlarından qurbangah üçün örtük olaraq lövhələr düzəltsinlər. Çünki buxurdanlar Rəbbə təqdim edildiyi üçün müqəddəsdir. Qoy bu, İsrail övladlarına əlamət olsun».   <span class="verse" id="V39">39&#160;</span>Yandırılan adamların təqdim etmiş olduqları mis buxurdanları, kahin Eleazar Rəbbin Musa vasitəsilə ona dediyi kimi götürüb döydü və onlardan qurbangahı örtmək üçün lövhələr düzəltdi.   <span class="verse" id="V40">40&#160;</span>Bu, İsrail övladlarına bir xatirədir ki, Harunun nəslindən olmayan bir kənar şəxs Rəbbin hüzuruna gəlib buxur yandırmasın, yoxsa Qorah və yoldaşları kimi məhv olar.   </div><div class='p'> <span class="verse" id="V41">41&#160;</span><a href="#FN2" class="notemark">*<span class="popup">1Kor. 10:10 </span></a> Ancaq ertəsi gün bütün İsrail övladlarının icması Musaya və Haruna qarşı deyinərək dedilər: «Rəbbin xalqını siz öldürdünüz».   <span class="verse" id="V42">42&#160;</span>İcma Musaya və Haruna qarşı çıxmaq üçün toplanıb Hüzur çadırına yönələndə qəflətən bulud çadırı bürüdü və Rəbbin izzəti göründü.   <span class="verse" id="V43">43&#160;</span>Musa ilə Harun Hüzur çadırının önünə gəldilər.   <span class="verse" id="V44">44&#160;</span>Rəbb Musaya dedi:   <span class="verse" id="V45">45&#160;</span>«Bu icmanın arasından çıxın ki, onları bir anda məhv edim». Musa ilə Harun üzüstə yerə sərildilər.   <span class="verse" id="V46">46&#160;</span>Sonra Musa Haruna dedi: «Öz buxurdanını götür, içinə qurbangahdan közərmiş kömür və buxur qoy. Tez icmaya apar, onlar üçün kəffarə et, çünki Rəbb qəzəbini tökdü. Vəba başladı».   <span class="verse" id="V47">47&#160;</span>Musanın dediyi kimi Harun buxurdanı götürdü və camaatın arasına qaçdı. Gördü ki, xalq arasında vəba başlamışdır. Buna görə buxuru təqdim edərək xalq üçün kəffarə etdi.   <span class="verse" id="V48">48&#160;</span>Harun ölülərlə dirilər arasında duranda vəba dayandı.   <span class="verse" id="V49">49&#160;</span>Qorah əhvalatında ölənlərdən başqa vəbadan ölənlər on dörd min yeddi yüz nəfər idi.   <span class="verse" id="V50">50&#160;</span>Vəba dayandığına görə Harun Musanın yanına Hüzur çadırının girişinə qayıtdı.   </div><ul class='tnav'>
<li><a href='index.htm'>SAYLAR</a></li>
<li><a href='NUM15.htm'>&lt;</a></li>
<li><a href='NUM.htm'>16</a></li>
<li><a href='NUM17.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">16:1</a>
<span class="xt"><a href='JUD01.htm#V11'>Yəhd. 11</a> </span></p>
<p class="x" id="FN2"><span class="notemark">*</span><a class="notebackref" href="#V41">16:41</a>
<span class="xt"><a href='1CO10.htm#V10'>1Kor. 10:10</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
