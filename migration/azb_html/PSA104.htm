<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 104</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA103.htm'>&lt;</a></li>
<li><a href='PSA.htm'>104</a></li>
<li><a href='PSA105.htm'>&gt;</a></li>
</ul>
<div class="main">
 
<div class='chapterlabel' id="V0"> 104</div><div class='s'>Məzmur 104 </div> <div class='q'> <span class="verse" id="V1">1&#160;</span>Rəbbə alqış et, ey könlüm!  </div><div class='q'>Ya Rəbb Allahım, Sən nə qədər böyüksən,  </div><div class='q'>Ehtişamı, əzəməti geyinmisən!   </div><div class='q'> <span class="verse" id="V2">2&#160;</span>Nura libas kimi bürünən,  </div><div class='q'>Göyləri çadır tək açan,   </div><div class='q'> <span class="verse" id="V3">3&#160;</span>Yuxarı otaqlarını suların üstündə quran,  </div><div class='q'>Buludları Özünə araba edən,  </div><div class='q'>Yel qanadları üstünə minib gəzən,   </div><div class='q'> <span class="verse" id="V4">4&#160;</span><a href="#FN1" class="notemark">*<span class="popup">İbr. 1:7 </span></a> Küləyi Özünə elçi edən,  </div><div class='q'>Yanar odu Özünə xidmətçi edən Sənsən!   </div><div class='b'> &#160; </div> <div class='q'> <span class="verse" id="V5">5&#160;</span>Yer üzünün təməlini elə qurdun ki,  </div><div class='q'>Əsla sarsılmasın.   </div><div class='q'> <span class="verse" id="V6">6&#160;</span>Dərin suları libas kimi yer üzünə geydirdin,  </div><div class='q'>Sular dağların üstünə qalxdı.   </div><div class='q'> <span class="verse" id="V7">7&#160;</span>Sənin məzəmmətindən sular çəkildi,  </div><div class='q'>Şimşəyinin səsindən qorxub qaçdı.   </div><div class='q'> <span class="verse" id="V8">8&#160;</span>Dağlardan dərələrə axdı,  </div><div class='q'>Sənin təyin etdiyin yerlərə töküldü.   </div><div class='q'> <span class="verse" id="V9">9&#160;</span>Onların önünə hədd qoydun ki, ondan aşmasınlar,  </div><div class='q'>Heç vaxt daşıb dünyanı basmasınlar.   </div><div class='b'> &#160; </div> <div class='q'> <span class="verse" id="V10">10&#160;</span>Bulaqları vadilərdən fışqırtdın,  </div><div class='q'>Dağların arasından axıtdın.   </div><div class='q'> <span class="verse" id="V11">11&#160;</span>Bu bulaqlar bütün çöl heyvanlarına su verər,  </div><div class='q'>Vəhşi eşşəklər içər, susuzluğu gedər.   </div><div class='q'> <span class="verse" id="V12">12&#160;</span>Yanlarında quşlar yuva qurar,  </div><div class='q'>Budaqlara qonub oxuyar.   </div><div class='q'> <span class="verse" id="V13">13&#160;</span>Sən dağları göydəki sarayından sulayırsan,  </div><div class='q'>Əlinin bəhrəsindən yer doyur.   </div><div class='b'> &#160; </div> <div class='q'> <span class="verse" id="V14">14&#160;</span>Heyvanlar üçün ot bitirirsən,  </div><div class='q'>İnsana becərmək üçün bitkilər yetirirsən.  </div><div class='q'>Qoy insan torpaqdan azuqəsini çıxartsın:   </div><div class='q'> <span class="verse" id="V15">15&#160;</span>Ürəkləri xoşhal edən şərabı,  </div><div class='q'>Üzləri güldürən zeytun yağını,  </div><div class='q'>Taqət verən çörəyi.   </div><div class='q'> <span class="verse" id="V16">16&#160;</span>Doyunca su içər Rəbbin ağacları,  </div><div class='q'>Livanda əkdiyi sidr ağacları.   </div><div class='q'> <span class="verse" id="V17">17&#160;</span>Bu ağaclarda quşlar yuva qurar,  </div><div class='q'>Leyləklərin yuvası şam ağacındadır.   </div><div class='q'> <span class="verse" id="V18">18&#160;</span>Uca dağlar dağ keçilərinin oylağıdır,  </div><div class='q'>Qayalar qayadovşanlarının sığınacağıdır.   </div><div class='q'> <span class="verse" id="V19">19&#160;</span>Fəsilləri müəyyən etmək üçün ayı yaratdın,  </div><div class='q'>Günəş batacağı zamanı bilir.   </div><div class='q'> <span class="verse" id="V20">20&#160;</span>Gecə olsun deyə havanı qaraldırsan,  </div><div class='q'>Bütün meşə heyvanları vurnuxmaya düşürlər.   </div><div class='q'> <span class="verse" id="V21">21&#160;</span>Ov üçün gənc aslanlar nərə çəkərlər,  </div><div class='q'>Öz yemlərini Allahdan istəyərlər.   </div><div class='q'> <span class="verse" id="V22">22&#160;</span>Gün doğanda çəkilirlər,  </div><div class='q'>Yuvalarında yatırlar.   </div><div class='q'> <span class="verse" id="V23">23&#160;</span>İnsanlar iş başına gedir,  </div><div class='q'>Qaş qaralana qədər işləyirlər.   </div><div class='b'> &#160; </div> <div class='q'> <span class="verse" id="V24">24&#160;</span>Ya Rəbb, əməllərin çoxdur!  </div><div class='q'>Hər birini müdrikliklə etmisən,  </div><div class='q'>Yaratdıqların yer üzünü doldurub.   </div><div class='q'> <span class="verse" id="V25">25&#160;</span>Böyük, dərin dənizlərin var,  </div><div class='q'>Orada da saysız məxluqlar –  </div><div class='q'>Həm kiçik, həm də böyük canlılar qaynaşar.   </div><div class='q'> <span class="verse" id="V26">26&#160;</span>Oradan gəmilər keçir,  </div><div class='q'>Yaratdığın Livyatan sularda oynayır.   </div><div class='b'> &#160; </div> <div class='q'> <span class="verse" id="V27">27&#160;</span>Bunların hamısı gözləyir ki, Sən  </div><div class='q'>Vaxtlı-vaxtında onları yemləyəsən.   </div><div class='q'> <span class="verse" id="V28">28&#160;</span>Sən yem verərkən onlar yem yığırlar,  </div><div class='q'>Açıq əlinin nemətindən doyurlar.   </div><div class='q'> <span class="verse" id="V29">29&#160;</span>Amma üzünü gizlədərkən vəlvələyə düşürlər,  </div><div class='q'>Sən onların nəfəsini kəsərkən ölüb torpağa qarışırlar,   </div><div class='q'> <span class="verse" id="V30">30&#160;</span>Ruhunu göndərərkən onlar yaranır,  </div><div class='q'>Yer üzünə yeni həyat verirsən.   </div><div class='b'> &#160; </div> <div class='q'> <span class="verse" id="V31">31&#160;</span>Rəbbin ehtişamı qoy əbədi var olsun!  </div><div class='q'>Qoy Rəbb yaratdıqlarına görə şad olsun!   </div><div class='q'> <span class="verse" id="V32">32&#160;</span>Rəbb yerə baxanda yer lərzəyə gəlir,  </div><div class='q'>Dağa toxunanda dağ tüstülənir.   </div><div class='q'> <span class="verse" id="V33">33&#160;</span>Rəbbə ömrüm boyu ilahi söyləyəcəyəm,  </div><div class='q'>Nə qədər varam, Allahımı tərənnüm edəcəyəm.   </div><div class='q'> <span class="verse" id="V34">34&#160;</span>Düşüncəm Ona xoş görünsün,  </div><div class='q'>Mən Rəbbə görə sevinəcəyəm.   </div><div class='b'> &#160; </div> <div class='q'> <span class="verse" id="V35">35&#160;</span>Günahkarlar yer üzündən silinsinlər,  </div><div class='q'>Pis adamlar yox olsunlar!  </div><div class='q'>Rəbbə alqış et, ey könlüm!  </div><div class='q'>Rəbbə həmd edin! <a href="#FN2" class="notemark">*<span class="popup">Rəbbə həmd edin – ibrani dilində <span class='tl'>Halleluya</span>.</span></a>   </div><ul class='tnav'>
<li><a href='index.htm'>ZƏBUR</a></li>
<li><a href='PSA103.htm'>&lt;</a></li>
<li><a href='PSA.htm'>104</a></li>
<li><a href='PSA105.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">104:4</a>
<span class="xt"><a href='HEB01.htm#V7'>İbr. 1:7</a> </span></p>
<p class="f" id="FN2"><span class="notemark">*</span><a class="notebackref" href="#V35">104:35</a>
<span class="fq">Rəbbə həmd edin </span><span class="ft">– ibrani dilində Halleluya.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
