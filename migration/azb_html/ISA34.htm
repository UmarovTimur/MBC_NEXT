<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 34</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA33.htm'>&lt;</a></li>
<li><a href='ISA.htm'>34</a></li>
<li><a href='ISA35.htm'>&gt;</a></li>
</ul>
<div class="main">
 
<div class='chapterlabel' id="V0"> 34</div><div class='s'>Allahın millətlərə cəza verməsi </div> <div class='q'> <span class="verse" id="V1">1&#160;</span>Ey millətlər, yaxın gəlin, eşidin,  </div><div class='q'>Ey ümmətlər, dinləyin!  </div><div class='q'>Ey dünya və sakinləri,  </div><div class='q'>Yer üzü və onun bütün yetirmələri, qulaq asın!   </div><div class='q'> <span class="verse" id="V2">2&#160;</span>Çünki Rəbb bütün millətlərə qarşı qəzəbləndi,  </div><div class='q'>Onların ordularına qarşı qeyzə gəldi.  </div><div class='q'>Onların hamısını məhv edəcək,  </div><div class='q'>Ölümə məhkum edəcək.   </div><div class='q'> <span class="verse" id="V3">3&#160;</span>Ölüləri kənara atılacaq,  </div><div class='q'>Meyitlərindən üfunət qalxacaq,  </div><div class='q'>Dağlar onların qanına bulanacaq.   </div><div class='q'> <span class="verse" id="V4">4&#160;</span><a href="#FN1" class="notemark">*<span class="popup">Vəhy 6:13</span></a> Bütün göy cisimləri çürüyəcək,  </div><div class='q'>Göylər bir tumar kimi büküləcək.  </div><div class='q'>Göy ulduzları meynə yarpağı kimi,  </div><div class='q'>Əncir yarpağı kimi düşəcək, saralıb-solacaq.   </div><div class='b'> &#160; </div> <div class='q'> <span class="verse" id="V5">5&#160;</span><a href="#FN2" class="notemark">*<span class="popup">Yeş. 63:1-6; Yer. 49:7-22; Yez. 25:12-14; 35:1-15; Amos 1:11-12; Avd. 1-14; Mal. 1:2-5</span></a> Rəbb deyir:  </div><div class='q'>«Çünki qılıncım göylərdə doyub,  </div><div class='q'>Bax Edomun üzərinə,  </div><div class='q'>Məhv etməyə qərar verdiyim xalqın üzərinə enir».   </div><div class='q'> <span class="verse" id="V6">6&#160;</span>Rəbbin qılıncı qanla, quzu və təkə qanı ilə doydu,  </div><div class='q'>Qoç böyrəklərinin yağı ilə piy bağladı.  </div><div class='q'>Çünki Rəbb Bosrada qurban,  </div><div class='q'>Edomda isə böyük qırğın hazırlayıb.   </div><div class='q'> <span class="verse" id="V7">7&#160;</span>Onlarla birlikdə çöl öküzləri,  </div><div class='q'>Buzovlar, güclü buğalar yerə səriləcək.  </div><div class='q'>Onların ölkəsi qanla dolacaq, torpaqları piylə münbit olacaq.   </div><div class='b'> &#160; </div> <div class='q'> <span class="verse" id="V8">8&#160;</span>Çünki Rəbbin qisas günü var,  </div><div class='q'>Siona edilən zülmlərin intiqam ili var.   </div><div class='q'> <span class="verse" id="V9">9&#160;</span>Edomun axar suları qatrana,  </div><div class='q'>Torpağı kükürdə dönəcək,  </div><div class='q'>Ölkənin hər tərəfi yanan qatrana çevriləcək;   </div><div class='q'> <span class="verse" id="V10">10&#160;</span><a href="#FN3" class="notemark">*<span class="popup">Vəhy 14:11; 19:3</span></a> Gecə-gündüz sönməyəcək, tüstüsü həmişə qalxacaq,  </div><div class='q'>Nəsildən-nəslədək viran qalacaq,  </div><div class='q'>Əsrlər boyu oradan heç kəs keçməyəcək.   </div><div class='q'> <span class="verse" id="V11">11&#160;</span>Orada ancaq bayquşlarla kirpilər yurd salacaq,  </div><div class='q'>Böyük bayquşlarla qarğalar orada yaşayacaq.  </div><div class='q'>Rəbb oranı qarmaqarışıqlıq ipi, viranəlik şaqulu ilə ölçəcək.   </div><div class='q'> <span class="verse" id="V12">12&#160;</span>Orada heç bir adlı-sanlı adam qalmayacaq ki,  </div><div class='q'>Onu padşah elan etsinlər.  </div><div class='q'>Bütün başçıların sonu gələcək.   </div><div class='q'> <span class="verse" id="V13">13&#160;</span>Saraylarında tikanlar,  </div><div class='q'>Qalalarında gicitkən və böyürtkən bitəcək.  </div><div class='q'>Ora çaqqalların yurdu, dəvəquşuların yuvası olacaq.   </div><div class='q'> <span class="verse" id="V14">14&#160;</span>Vəhşi heyvanlarla goreşənlər orada görüşəcək,  </div><div class='q'>Təkələr bir-birini səsləyəcək,  </div><div class='q'>Gecə heyvanları da orada məskunlaşıb rahat yer tapacaq.   </div><div class='q'> <span class="verse" id="V15">15&#160;</span>Orada bayquş yuva quracaq, yumurtlayacaq,  </div><div class='q'>Öz kölgəsi altında balalar çıxaracaq.  </div><div class='q'>Çalağanlar da orada cüt-cüt yığışacaq.   </div><div class='b'> &#160; </div> <div class='q'> <span class="verse" id="V16">16&#160;</span>Rəbbin kitabını araşdırın, oxuyun,  </div><div class='q'>Bunlardan heç biri əskik olmayacaq,  </div><div class='q'>Hər bir dişi heyvan öz cütünü tapacaq,  </div><div class='q'>Çünki bu əmr Onun ağzından çıxdı,  </div><div class='q'>Ruhu da onları toplayacaq.   </div><div class='q'> <span class="verse" id="V17">17&#160;</span>Rəbb Özü onlar üçün püşk atdı,  </div><div class='q'>Əli ilə ölkəni ölçüb, onlara payladı.  </div><div class='q'>Onlar bu ölkəyə əbədi malik olacaq,  </div><div class='q'>Nəsildən-nəslə burada yaşayacaq.   </div><ul class='tnav'>
<li><a href='index.htm'>YEŞAYA</a></li>
<li><a href='ISA33.htm'>&lt;</a></li>
<li><a href='ISA.htm'>34</a></li>
<li><a href='ISA35.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">34:4</a>
<span class="xt"><a href='REV06.htm#V13'>Vəhy 6:13</a></span></p>
<p class="x" id="FN2"><span class="notemark">*</span><a class="notebackref" href="#V5">34:5</a>
<span class="xt"><a href='ISA63.htm#V1'>Yeş. 63:1-6</a>; <a href='JER49.htm#V7'>Yer. 49:7-22</a>; <a href='EZK25.htm#V12'>Yez. 25:12-14</a>; <a href='EZK35.htm#V1'>35:1-15</a>; <a href='AMO01.htm#V11'>Amos 1:11-12</a>; <a href='OBA01.htm#V1'>Avd. 1</a>-<a href='OBA01.htm#V14'>14</a>; <a href='MAL01.htm#V2'>Mal. 1:2-5</a></span></p>
<p class="x" id="FN3"><span class="notemark">*</span><a class="notebackref" href="#V10">34:10</a>
<span class="xt"><a href='REV14.htm#V11'>Vəhy 14:11</a>; <a href='REV19.htm#V3'>19:3</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
