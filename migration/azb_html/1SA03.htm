<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ ŞAMUEL 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA02.htm'>&lt;</a></li>
<li><a href='1SA.htm'>3</a></li>
<li><a href='1SA04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Allahın Şamueli çağırması </div> <div class='p'> <span class="verse" id="V1">1&#160;</span>Gənc Şamuel Elinin başçılığı altında Rəbbə xidmət edirdi. O vaxt Rəbbin sözünün nazil olması və görüntülərin görülməsi nadir hallarda baş verirdi.   <span class="verse" id="V2">2&#160;</span>Bir gecə Eli yatağında uzanmışdı. Onun gözləri zəif olduğuna görə yaxşı görmürdü.   <span class="verse" id="V3">3&#160;</span>Şamuel isə Rəbbin məbədində – Allahın sandığı olan yerdə uzanmışdı və Allahın çırağı hələ sönməmişdi.   </div><div class='p'> <span class="verse" id="V4">4&#160;</span>Rəbb Şamueli çağırdı. O «buradayam» deyə cavab verdi.   <span class="verse" id="V5">5&#160;</span>Sonra da Elinin yanına qaçıb «məni çağırdın, mən buradayam» dedi. Amma Eli «mən çağırmamışam, get yat» deyə cavab verdi. Şamuel gedib yatdı.   <span class="verse" id="V6">6&#160;</span>Rəbb «Şamuel!» deyə yenidən çağırdı. Şamuel yenə qalxıb Elinin yanına getdi və «Məni çağırdın? Mən buradayam!» dedi. Eli yenə də «mən çağırmadım oğlum, get yat» deyə cavab verdi.   <span class="verse" id="V7">7&#160;</span>Şamuel Rəbbi hələ tanımırdı və Rəbbin sözü ona açılmamışdı.   <span class="verse" id="V8">8&#160;</span>Rəbb üçüncü dəfə Şamueli çağırdı və Şamuel yenə qalxaraq Elinin yanına gedib dedi: «Bax buradayam, məni sən çağırdın». O anda Eli anladı ki, gənc Şamueli çağıran Rəbdir.   <span class="verse" id="V9">9&#160;</span>Buna görə də Şamuelə dedi: «Get uzan, yenə səni çağırarsa, belə deyərsən: “Danış, ya Rəbb, qulun Səni eşidir”». Şamuel gedib yerində yatdı.   </div><div class='p'> <span class="verse" id="V10">10&#160;</span>Rəbb gəlib orada durdu və əvvəlki kimi «Şamuel! Şamuel!» deyə çağırdı. Şamuel dedi: «Danış, ya Rəbb, qulun Səni eşidir».   <span class="verse" id="V11">11&#160;</span>Rəbb Şamuelə belə dedi: «Bax İsraildə elə bir iş görəcəyəm ki, eşidənin qulaqları cingildəyəcək.   <span class="verse" id="V12">12&#160;</span>Həmin gün Elinin evi haqqında dediklərimin hamısını əvvəldən axıra qədər yerinə yetirəcəyəm.   <span class="verse" id="V13">13&#160;</span>Çünki ona çatdırmışdım ki, özü bildiyi günahlarına görə onun evini əbədi məhkum edəcəyəm. Oğulları özlərini alçaltdılar. Eli isə onların qarşısını almadı.   <span class="verse" id="V14">14&#160;</span>Buna görə də and içmişəm ki, Elinin ailəsinin günahı heç vaxt nə qurban, nə də başqa təqdimlərlə bağışlanmayacaq».   </div><div class='p'> <span class="verse" id="V15">15&#160;</span>Şamuel səhərə qədər uzandı, sonra Rəbbin ibadətgahının qapılarını açdı. Eşitdiyi görüntünü isə Eliyə bildirməyə qorxdu.   <span class="verse" id="V16">16&#160;</span>Amma Eli onu «Şamuel, oğlum» deyə səslədi. Şamuel cavab verib dedi: «Bəli, buradayam».   <span class="verse" id="V17">17&#160;</span>Eli ondan soruşub dedi: «Rəbb sənə nə dedi? Rica edirəm, məndən gizlətmə. Əgər sənə dediklərindən birini belə, məndən gizlətsən, Allah sənə beləsini və bundan betərini etsin».   <span class="verse" id="V18">18&#160;</span>Bundan sonra Şamuel heç nə gizlətmədi və ona hər şeyi danışdı. Eli də dedi: «O, Rəbdir, gözündə nə xoşdursa, onu da etsin».   </div><div class='p'> <span class="verse" id="V19">19&#160;</span>Şamuel böyüdü. Rəbb onunla idi və Rəbb onun sözlərindən heç birini boşa çıxartmadı.   <span class="verse" id="V20">20&#160;</span>Rəbbin Şamueli peyğəmbər kimi təsdiq etdiyini Dandan Beer-Şevaya qədər bütün İsrail bildi.   <span class="verse" id="V21">21&#160;</span>Rəbb yenə Şiloda görünməyə başladı. O Özünü Şamuelə kəlamı ilə göstərmişdi.   </div><ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA02.htm'>&lt;</a></li>
<li><a href='1SA.htm'>3</a></li>
<li><a href='1SA04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
