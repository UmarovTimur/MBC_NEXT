<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ ŞAMUEL 7</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ ŞAMUEL</a></li>
<li><a href='2SA06.htm'>&lt;</a></li>
<li><a href='2SA.htm'>7</a></li>
<li><a href='2SA08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Davudun məbəd tikmək fikri </div> <div class='r'>(1Saln. 17:1-15)  </div><div class='p'> <span class="verse" id="V1">1&#160;</span>Rəbb padşah Davuda ətrafında olan bütün düşmənlərinin əlindən rahatlıq verən zamanlarda Davud öz evində oturmuşdu.   <span class="verse" id="V2">2&#160;</span>O vaxt padşah peyğəmbər Natana belə dedi: «Bax mən sidr ağacından tikilən bir sarayda yaşayıram, lakin Allahın sandığı isə bir çadırda qalır».   <span class="verse" id="V3">3&#160;</span>Natan padşaha dedi: «Get, ürəyindəki niyyətini həyata keçir, çünki Rəbb səninlədir».   </div><div class='p'> <span class="verse" id="V4">4&#160;</span>Lakin o gecə Natana Rəbbin bu sözü nazil oldu:   <span class="verse" id="V5">5&#160;</span>«Get, qulum Davuda söylə ki, Rəbb belə deyir: “Sənmi Mənə yaşamaq üçün ev tikəcəksən?   <span class="verse" id="V6">6&#160;</span>İsrail övladlarını Misirdən çıxartdığım gündən ta bu günə qədər Mən heç bir evdə yaşamamışam, ancaq bir səyyar çadırda oraya-buraya köçmüşəm.   <span class="verse" id="V7">7&#160;</span>Bütün İsrail övladları ilə birgə gəzdiyim o yerlərdə xalqım İsrailin qayğısına qalmağı buyurduğum İsrail qəbilələrindən birinə ‹Niyə Mənə sidr ağacından bir ev qurmadınız?› deyə bir söz söyləmişəmmi?”   <span class="verse" id="V8">8&#160;</span>İndi qulum Davuda söylə ki, Ordular Rəbbi belə deyir: “Mən səni otlaqlarda qoyun otaranda götürüb xalqım İsrailə hökmdar etdim.   <span class="verse" id="V9">9&#160;</span>Getdiyin hər yerdə səninlə oldum və qarşından bütün düşmənlərini qırıb atdım. İndi isə adını dünyadakı böyüklərin adı kimi məşhur edəcəyəm.   <span class="verse" id="V10">10&#160;</span>Xalqım İsrail üçün bir yer təyin edib onları oraya sakin edəcəyəm ki, öz yurdlarında yaşasınlar və bir daha sarsılmasınlar. Şər adamlar əvvəllər xalqım İsraillilərə hakimlər təyin etdiyim günlərdən bəri etdikləri kimi yenə də onlara zülm etməsinlər.   <span class="verse" id="V11">11&#160;</span>Sənə bütün düşmənlərinin əlindən rahatlıq verəcəyəm”. Rəbb sənə bildirir ki, Rəbb Özü sənə ev tikəcək.   <span class="verse" id="V12">12&#160;</span><a href="#FN1" class="notemark">*<span class="popup">Zəb. 132:11; Həv. 2:30 </span></a> “Ömrün başa çatıb atalarınla uyuyanda yerinə sənin toxumundan – belindən gələn övladını çıxaracağam və onun padşahlığını möhkəmləndirəcəyəm.   <span class="verse" id="V13">13&#160;</span>O Mənim ismimə ev tikəcək və onun şahlıq taxtını əbədi möhkəm edəcəyəm.   <span class="verse" id="V14">14&#160;</span><a href="#FN2" class="notemark">*<span class="popup">1Saln. 17:13; 2Kor. 6:18; İbr. 1:5; Vəhy 21:7 </span></a> Mən ona Ata, o isə Mənə oğul olacaq. Günah edəndə onu insanların dəyənəyi ilə, bəşər övladlarının kötəkləri ilə vuracağam.   <span class="verse" id="V15">15&#160;</span>Qarşından götürdüyüm Şauldan lütfümü geri aldığım kimi ondan geri almayacağam.   <span class="verse" id="V16">16&#160;</span>Sənin nəslin və padşahlığın Mənim qarşımda əbədi əmin-amanlıqda olacaq, taxtın isə əbədi möhkəm qalacaq”».   <span class="verse" id="V17">17&#160;</span>Natan Davuda bütün bu sözləri və bütün bu vəhyi nəql etdi.   </div><div class='s'>Davudun duası </div> <div class='r'>(1Saln. 17:16-27)  </div><div class='p'> <span class="verse" id="V18">18&#160;</span>Padşah Davud içəri keçib Rəbbin önündə diz çökərək dedi: «Ya Xudavənd Rəbb, mən kiməm və nəslim kimdir ki, Sən məni bu yerə çıxartdın?   <span class="verse" id="V19">19&#160;</span>Ya Xudavənd Rəbb, Sənin gözündə bu da kiçik göründü, hələ bu qulunun nəslinin gələcəyi haqqında xəbər verdin. Bu insanlar üçün bir təlimdirmi, ya Xudavənd Rəbb?   <span class="verse" id="V20">20&#160;</span>Davud Sənə daha nə deyə bilər? Ya Xudavənd Rəbb, bu qulunu Sən tanıyırsan!   <span class="verse" id="V21">21&#160;</span>Sən bütün bu böyük şeyləri quluna başa salmaq üçün, həm də Öz sözün uğrunda və Öz ürəyincə etdin.   <span class="verse" id="V22">22&#160;</span>Bunun üçün, ya Rəbb Allah, Sən böyüksən. Axı qulaqlarımızla eşitdiklərimizin hamısına görə Sənin kimisi heç yoxdur və Səndən başqa Allah yoxdur.   <span class="verse" id="V23">23&#160;</span>Yer üzərində xalqın İsrail kimi bir millət varmı? Ey Allah, Sən onu Özünə xalq etmək üçün satın almağa getdin. Sən Misirdən satın aldığın xalqın önündə onlar və Öz ölkən uğrunda böyük və xariqəli işlər gördün. Belə ki millətləri və onların allahlarını qovub Özünə şöhrət qazandın.   <span class="verse" id="V24">24&#160;</span>Əbədi olaraq xalqın İsraili Özün üçün xalq olaraq təyin etdin və Sən, ya Rəbb, onların Allahı oldun.   </div><div class='p'> <span class="verse" id="V25">25&#160;</span>İndi isə, ya Rəbb Allah, bu qulun və onun nəsli haqqında söylədiyin sözü əbədi saxla və dediyinə əməl et.   <span class="verse" id="V26">26&#160;</span>Qoy insanlar “Ordular Rəbbi İsrailə hakim olan Allahdır” deyərək Sənin adını əbədi ucaltsınlar və qulun Davudun nəsli Sənin önündə möhkəm qalsın.   <span class="verse" id="V27">27&#160;</span>Çünki Sən Ordular Rəbbi, İsrailin Allahı “sənə ev tikəcəyəm” deyərək bu quluna vəhy göndərdin. Ona görə də qulun Sənə bu duanı etməyə cəsarət tapdı.   <span class="verse" id="V28">28&#160;</span>Ya Xudavənd Rəbb, Sən Allahsan, Sənin sözlərin haqdır və indi də quluna bu yaxşı şeyi vəd etdin.   <span class="verse" id="V29">29&#160;</span>Əbədi olaraq Sənin önündə olsun deyə qulunun nəslinə xeyir-dua vermək qoy Sənə xoş görünsün! Çünki, ya Xudavənd Rəbb, Sən belə söz verdin. Bu qulunun nəsli Sənin xeyir-duanla əbədilik xeyir-dua alsın!»   </div><ul class='tnav'>
<li><a href='index.htm'>İKİNCİ ŞAMUEL</a></li>
<li><a href='2SA06.htm'>&lt;</a></li>
<li><a href='2SA.htm'>7</a></li>
<li><a href='2SA08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V12">7:12</a>
<span class="xt"><a href='PSA132.htm#V11'>Zəb. 132:11</a>; <a href='ACT02.htm#V30'>Həv. 2:30</a> </span></p>
<p class="x" id="FN2"><span class="notemark">*</span><a class="notebackref" href="#V14">7:14</a>
<span class="xt"><a href='1CH17.htm#V13'>1Saln. 17:13</a>; <a href='2CO06.htm#V18'>2Kor. 6:18</a>; <a href='HEB01.htm#V5'>İbr. 1:5</a>; <a href='REV21.htm#V7'>Vəhy 21:7</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
