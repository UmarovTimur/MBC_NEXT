<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LEVİLİLƏR 22</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LEVİLİLƏR</a></li>
<li><a href='LEV21.htm'>&lt;</a></li>
<li><a href='LEV.htm'>22</a></li>
<li><a href='LEV23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Təqdimlərin və qurbanların müqəddəsliyi </div> <div class='p'> <span class="verse" id="V1">1&#160;</span>Rəbb Musaya dedi:   <span class="verse" id="V2">2&#160;</span>«Harunla oğullarına söylə ki, İsrail övladlarının Mənim üçün təqdis etdikləri müqəddəs şeylərlə ehtiyatlı olsunlar və müqəddəs adımı ləkələməsinlər. Rəbb Mənəm.   <span class="verse" id="V3">3&#160;</span>Onlara de: “Nəsildən-nəslə İsrail övladlarının Rəbb üçün təqdis etdikləri müqəddəs şeylərə murdar halda yaxınlaşan hər hansı bir övladınız Mənim hüzurumdan qovulsun. Rəbb Mənəm.   </div><div class='p'> <span class="verse" id="V4">4&#160;</span>Harun nəslindən iyrənc dəri xəstəliyi yaxud xəstəliyə görə bədən axıntısı olan heç kəs pak olana qədər müqəddəs yeməkdən yeməsin. Meyitə görə murdar olan şeyə toxunan hər kəs, toxumu tökülən hər kəs,   <span class="verse" id="V5">5&#160;</span>onu murdarlayan qaynaşan heyvana və yaxud hər cür murdarlığı olan insana toxunan hər kəs də –   <span class="verse" id="V6">6&#160;</span>belə şeylərə toxunan hər adam axşamadək bədənini yumayınca murdar sayılsın və müqəddəs yeməkdən yeməsin.   <span class="verse" id="V7">7&#160;</span>Günəş batanda isə o adam pak sayılsın, sonra müqəddəs yeməkdən yesin, çünki bu onun xörəyidir.   <span class="verse" id="V8">8&#160;</span>Murdarlanmamaq üçün kahin nə təbii yolla ölən, nə də parçalanıb ölən heyvanın ətini yesin. Rəbb Mənəm.   <span class="verse" id="V9">9&#160;</span>Mənim buyruğuma riayət etsinlər ki, onu ləkələdikləri üçün günahının cəzasını çəkərək ölməsinlər. Onları təqdis edən Rəbb Mənəm.   </div><div class='p'> <span class="verse" id="V10">10&#160;</span>Heç bir kənar şəxs: nə kahinin qonağı, nə də onun muzdlu işçisi müqəddəs yeməkdən yeməsin.   <span class="verse" id="V11">11&#160;</span>Lakin kahinin satın aldığı ya da evində doğulan qul o yeməkdən yeyə bilər.   <span class="verse" id="V12">12&#160;</span>Kənar adama ərə gedən kahin qızı müqəddəs təqdim yeməyindən yeməsin.   <span class="verse" id="V13">13&#160;</span>Amma dul qalmış və ya boşanmış, sonsuz qalaraq atasının evinə qayıdıb ailə üzvü kimi yaşayan kahin qızı atasının yeməyindən yeyə bilər. Lakin heç bir kənar şəxs ondan yeyə bilməz.   <span class="verse" id="V14">14&#160;</span>Bilmədən müqəddəs yeməkdən yeyən adam beşdə birini əlavə edərək əvəzini kahinə qaytarsın.   <span class="verse" id="V15">15&#160;</span>Qoy kahinlər İsrail övladlarının Rəbbə təqdim etdikləri müqəddəs yeməyi ləkələməsinlər.   <span class="verse" id="V16">16&#160;</span>Onlara bu müqəddəs yeməyi verib bunun təqsirini və cəzasını boyunlarına qoymasınlar; çünki onları təqdis edən Rəbb Mənəm”».   </div><div class='p'> <span class="verse" id="V17">17&#160;</span>Rəbb Musaya dedi:   <span class="verse" id="V18">18&#160;</span>«Harunla oğullarına və bütün İsraillilərə belə de: “İsrail övladlarından yaxud İsraildə yaşayan yadellilərdən kimsənin yandırma qurbanı olaraq Rəbbə təqdim etdiyi hər əhdə görə təqdim və hər könüllü təqdim   <span class="verse" id="V19">19&#160;</span>sizdən qəbul olunsun deyə ya mal-qaradan ya da qoyun-keçidən qüsursuz erkək olsun.   <span class="verse" id="V20">20&#160;</span><a href="#FN1" class="notemark">*<span class="popup">Qanun. 17:1 </span></a> Qüsurlu heyvanı gətirmək olmaz, çünki belə qurban sizdən qəbul olunmaz.   <span class="verse" id="V21">21&#160;</span>Kimsə Rəbbə əhdini ödəmək üçün yaxud könüllü təqdim olaraq mal-qaradan ya da qoyun-keçidən ünsiyyət qurbanı təqdim edərsə, heyvan qəbul olunsun deyə qüsursuz olsun; onun bədənində heç bir qüsur olmasın.   <span class="verse" id="V22">22&#160;</span>Rəbbə kor, yaralı, şikəst, qaysaqlı, xoralı, dəmrovlu heyvanları təqdim etməyin, Rəbb üçün yandırma təqdimi vermək üçün onları qurbangaha gətirməyin.   <span class="verse" id="V23">23&#160;</span>Mal-qaradan yaxud qoyun-keçidən çolaq yaxud qısaqıç heyvanı könüllü təqdim etmək olar, lakin əhdini ödəmək üçün o qəbul olunmaz.   <span class="verse" id="V24">24&#160;</span>Xayası zədələnmiş, əzilmiş, burulmuş ya da kəsilmiş heyvanı Rəbbə qurban gətirməyin, ölkənizdə buna yol verməyin.   <span class="verse" id="V25">25&#160;</span>Belə bir heyvanı yadellidən götürüb pay olaraq Allahınıza təqdim etməyin, çünki bu heyvan xarab və qüsurlu sayılaraq sizdən qəbul olunmaz”».   </div><div class='p'> <span class="verse" id="V26">26&#160;</span>Rəbb Musaya dedi:   <span class="verse" id="V27">27&#160;</span>«Buzov, quzu ya da oğlaq doğularsa, yeddi gün anasının yanında qalsın. Səkkizinci gündən etibarən Rəbb üçün yandırma təqdimi kimi qəbul oluna bilər.   <span class="verse" id="V28">28&#160;</span>Nə inək, nə qoyun, nə də keçi ilə balasını eyni gündə birlikdə kəsməyin.   <span class="verse" id="V29">29&#160;</span>Rəbbə təşəkkür qurbanı gətirəndə elə gətirin ki, o sizdən Rəbbə məqbul olsun.   <span class="verse" id="V30">30&#160;</span>Qurbanın əti həmin gün yeyilsin, səhərə qədər saxlanılmasın. Rəbb Mənəm.   </div><div class='p'> <span class="verse" id="V31">31&#160;</span>Mənim əmrlərimə səylə əməl edin. Rəbb Mənəm.   <span class="verse" id="V32">32&#160;</span>Mənim müqəddəs adımı ləkələməyin. Qoy İsrail övladları arasında müqəddəs tutulum. Sizi təqdis edən Rəbb Mənəm.   <span class="verse" id="V33">33&#160;</span>Allahınız olmaq üçün sizi Misir torpağından çıxartdım. Rəbb Mənəm».   </div><ul class='tnav'>
<li><a href='index.htm'>LEVİLİLƏR</a></li>
<li><a href='LEV21.htm'>&lt;</a></li>
<li><a href='LEV.htm'>22</a></li>
<li><a href='LEV23.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V20">22:20</a>
<span class="xt"><a href='DEU17.htm#V1'>Qanun. 17:1</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
