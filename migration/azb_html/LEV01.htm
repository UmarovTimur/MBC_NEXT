<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LEVİLİLƏR 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LEVİLİLƏR</a></li>
<li><a href='EXO40.htm'>&lt;</a></li>
<li><a href='LEV.htm'>1</a></li>
<li><a href='LEV02.htm'>&gt;</a></li>
</ul>
<div class="main">
 <div class='mt'>LEVİLİLƏR  </div><div class='mt2'>KİTABI  </div><div class='imt'>GİRİŞ  </div><div class='ip'><span class='bk'>«Levililər»</span> Kitabı İsraillilərin hələ də Sina dağında qalmasını təsvir edir. Bu kitab qədim İsrailin ibadət və dini mərasimlərindən bəhs edir.  </div><div class='ip'>Burada həmçinin bu ibadət üçün məsuliyyət daşıyan Levi tayfasından olan Harun və onun oğullarının kahinlik vəzifəsinə təyin olunmasından danışılır.  </div><div class='ip'>Allahın müqəddəsliyi və insanların Onunla daima ünsiyyətdə olmaq üçün ibadət etməsinin yolları kitabın əsas mövzusudur. İsa Məsihin ikinci böyük əmr adlandırdığı məşhur sözləri: «Qonşunu özün kimi sev» bu kitabdandır (19:18).  </div><div class='iot'>Kitabın məzmunu:  </div><div class='io2'>1:1–7:38 Təqdim və qurbanlar haqqında qanunlar  </div><div class='io2'>8:1–10:20 Harunun və onun oğullarının kahinliyə təyin olunması  </div><div class='io2'>11:1–15:33 Paklıq və murdarlıq haqqında qanunlar  </div><div class='io2'>16:1-34 Kəffarə günü  </div><div class='io2'>17:1–27:34 Təqdisolunma və ibadət haqqında qanunlar   
</div><div class='chapterlabel' id="V0"> 1</div><div class='s'>Yandırma qurbanı </div> <div class='p'> <span class="verse" id="V1">1&#160;</span>Rəbb Musanı Hüzur çadırından çağırıb belə dedi:   <span class="verse" id="V2">2&#160;</span>«İsrail övladlarına bəyan et və de: “Sizdən bir nəfər öz heyvanlarından Rəbbə qurban gətirəndə qoy qurbanlığı mal-qara yaxud qoyun-keçi olsun.   </div><div class='p'> <span class="verse" id="V3">3&#160;</span>Əgər qurbanı bir baş mal-qaradan ibarət yandırma qurbanıdırsa, bu qüsursuz erkək heyvan olsun. Bu qurbanın Rəbbin hüzurunda məqbul olması üçün onu gətirən adam onu Hüzur çadırının girişinə gətirsin.   <span class="verse" id="V4">4&#160;</span>O adam əlini yandırma qurbanının başına qoysun ki, qurban özü üçün kəffarə kimi qəbul olunsun.   <span class="verse" id="V5">5&#160;</span>O, buğanı Rəbbin önündə kəssin. Harun nəslindən olan kahinlər qanı təqdim edərək Hüzur çadırının girişi yanındakı qurbangahın hər tərəfinə səpsinlər.   <span class="verse" id="V6">6&#160;</span>Sonra o adam yandırma qurbanının dərisini soyub qurbanı parça-parça doğrasın.   <span class="verse" id="V7">7&#160;</span>Kahin Harunun övladları qurbangahda od qalayıb üstünə odun düzsünlər.   <span class="verse" id="V8">8&#160;</span>Harun nəslindən olan kahinlər buğanın başını və piyini parça-parça doğranmış hissələrlə birlikdə qurbangahın odunları ilə qalanan od üstünə düzsünlər.   <span class="verse" id="V9">9&#160;</span>Qurbanın içalatı və budlarını isə o adam su ilə yusun. Kahin bunların hamısını qurbangahda tüstülədib yandırsın. Bu, yandırma qurbanı, Rəbbin xoşuna gələn ətir – yandırma təqdimidir.   </div><div class='p'> <span class="verse" id="V10">10&#160;</span>Əgər kiminsə yandırma qurbanı qoyun-keçidən ibarətdirsə, qoy bu qüsursuz erkək heyvan olsun.   <span class="verse" id="V11">11&#160;</span>Onu qurbangahın şimal tərəfində, Rəbbin önündə kəssin; Harun nəslindən olan kahinlər isə heyvanın qanını qurbangahın hər tərəfinə səpsinlər.   <span class="verse" id="V12">12&#160;</span>Sonra o adam heyvanı parça-parça doğrasın, başını və piyini kəssin; xidmət edən kahin də qurbanı qurbangahın odunları ilə qalanan od üstünə düzsün.   <span class="verse" id="V13">13&#160;</span>İçalatı və budları isə o adam su ilə yusun. Kahin bunların hamısını təqdim edib qurbangahda tüstülədib yandırsın. Bu, yandırma qurbanı, Rəbbin xoşuna gələn ətirli təqdimdir.   </div><div class='p'> <span class="verse" id="V14">14&#160;</span>Əgər kiminsə Rəbbə yandırma qurbanı quşdan ibarətdirsə, qoy qumru quşlarından yaxud göyərçinlərdən qurban gətirsin.   <span class="verse" id="V15">15&#160;</span>Kahin onu qurbangaha gətirsin, boynunu üzüb başını qurbangahda tüstülədib yandırsın; qanı isə qurbangahın yan tərəfindən axıdılsın.   <span class="verse" id="V16">16&#160;</span>Kahin quşun çinədanını lələkləri ilə çıxarıb qurbangahın şərq tərəfinə, küllüyə atsın.   <span class="verse" id="V17">17&#160;</span>Sonra o, qanadlarını tutaraq quşu yırtsın, amma iki yerə bölməsin. Bundan sonra kahin quşu qurbangahda odunla qalanan od üstündə tüstülədib yandırsın. Bu, yandırma qurbanı, Rəbbin xoşuna gələn ətir – yandırma təqdimidir.   </div><ul class='tnav'>
<li><a href='index.htm'>LEVİLİLƏR</a></li>
<li><a href='EXO40.htm'>&lt;</a></li>
<li><a href='LEV.htm'>1</a></li>
<li><a href='LEV02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
