<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 38</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB37.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="main">
 
<div class='chapterlabel' id="V0"> 38</div><div class='s'>Allah danışır </div> <div class='p'> <span class="verse" id="V1">1&#160;</span>O zaman Rəbb qasırğanın içindən Əyyuba belə cavab verdi:   </div><div class='q'> <span class="verse" id="V2">2&#160;</span><a href="#FN1" class="notemark">*<span class="popup">Əyy. 42:3 </span></a> «Məsləhəti savadsız sözlərlə qaranlığa salan bu kimdir?   </div><div class='q'> <span class="verse" id="V3">3&#160;</span>İndi kişi kimi belinə qurşaq bağla,  </div><div class='q'>Sual verəcəyəm, Mənə cavab ver.   </div><div class='b'> &#160; </div> <div class='q'> <span class="verse" id="V4">4&#160;</span>Mən yerin təməlini qoyarkən haradaydın?  </div><div class='q'>Anlayışın varsa, söylə.   </div><div class='q'> <span class="verse" id="V5">5&#160;</span>İndi ki bilirsən,  </div><div class='q'>De görüm, yerin ölçüsünü kim qoydu,  </div><div class='q'>Yaxud yer üstündə ölçü xəttini kim çəkdi?   </div><div class='q'> <span class="verse" id="V6">6&#160;</span>Nəyin üstündə onun təməlləri quruldu?  </div><div class='q'>Kim onun guşədaşını qoydu?   </div><div class='q'> <span class="verse" id="V7">7&#160;</span>Onda dan ulduzları birgə nəğmə oxuyurdu,  </div><div class='q'>Bütün ilahi varlıqlar sevincdən haray salırdı.   </div><div class='b'> &#160; </div> <div class='q'> <span class="verse" id="V8">8&#160;</span><a href="#FN2" class="notemark">*<span class="popup">Yer. 5:22 </span></a> Dəniz bətndən çıxıb fışqırarkən  </div><div class='q'>Onu qapılar arasında kim bağladı?   </div><div class='q'> <span class="verse" id="V9">9&#160;</span>Ona buludları libas,  </div><div class='q'>Qatı qaranlıqları qundaq etdim.   </div><div class='q'> <span class="verse" id="V10">10&#160;</span>Onun sərhədini çəkdim,  </div><div class='q'>Qapı və cəftələrini qoydum.   </div><div class='q'> <span class="verse" id="V11">11&#160;</span>O vaxt dedim: “Buraya qədər gəlib o tərəfə çıxmayacaqsan,  </div><div class='q'>Qürurlu dalğaların burada dursun”.   </div><div class='b'> &#160; </div> <div class='q'> <span class="verse" id="V12">12&#160;</span>Sən ömründə səhərə buyruq verdinmi?  </div><div class='q'>Şəfəqə yerini göstərdinmi?   </div><div class='q'> <span class="verse" id="V13">13&#160;</span>Belə ki yer üzünün ucqarlarını tutsun,  </div><div class='q'>Üstündən pisləri çırpıb atsın.   </div><div class='q'> <span class="verse" id="V14">14&#160;</span>Torpağın quruluşu dəyişir,  </div><div class='q'>Möhür vurulanda palçıqda əksi qalan kimi,  </div><div class='q'>Libasdakı qırışlar kimi gözə görünür.   </div><div class='q'> <span class="verse" id="V15">15&#160;</span>Pislərin nuru batırılar,  </div><div class='q'>Qaldırdıqları qolları qırılar.   </div><div class='b'> &#160; </div> <div class='q'> <span class="verse" id="V16">16&#160;</span>Dənizin mənbələrinə getmisənmi?  </div><div class='q'>Dərinliyin dibində gəzmisənmi?   </div><div class='q'> <span class="verse" id="V17">17&#160;</span>Ölüm dərgahı sənə göstərilibmi?  </div><div class='q'>Ölüm kölgəsinin qapılarını görmüsənmi?   </div><div class='q'> <span class="verse" id="V18">18&#160;</span>Dünyanın həcmini dərk edə bilirsənmi?  </div><div class='q'>De görüm, bunların hamısını bilirsənmi?   </div><div class='b'> &#160; </div> <div class='q'> <span class="verse" id="V19">19&#160;</span>İşıq məskəninə gedən yol haradadır?  </div><div class='q'>Qaranlığın yeri haradadır?   </div><div class='q'> <span class="verse" id="V20">20&#160;</span>Onları yerlərinə apara bilərsənmi?  </div><div class='q'>Evlərinin yolunu bilirsənmi?   </div><div class='q'> <span class="verse" id="V21">21&#160;</span>Əlbəttə, heç nə anlamırsan,  </div><div class='q'>Çünki onlarla eyni vaxtda doğulmusan!  </div><div class='q'>Yaşın bu qədərdir.   </div><div class='b'> &#160; </div> <div class='q'> <span class="verse" id="V22">22&#160;</span>Qar anbarlarına girmisənmi?  </div><div class='q'>Dolu anbarlarını görmüsənmi?   </div><div class='q'> <span class="verse" id="V23">23&#160;</span>Mən onları dar gün üçün,  </div><div class='q'>Döyüş və müharibə günləri üçün saxlayıram.   </div><div class='q'> <span class="verse" id="V24">24&#160;</span>Hansı yolla işıq yayılar,  </div><div class='q'>Yer üzündə şərq küləyi qopar?   </div><div class='b'> &#160; </div> <div class='q'> <span class="verse" id="V25">25&#160;</span>Kim sellər üçün arx,  </div><div class='q'>İldırım üçün yol açdı ki,   </div><div class='q'> <span class="verse" id="V26">26&#160;</span>Kimsəsiz yerləri,  </div><div class='q'>İnsan yaşamayan çölləri sulasın,   </div><div class='q'> <span class="verse" id="V27">27&#160;</span>Səhralar – biyabanlar doyunca su içsin,  </div><div class='q'>Yaşıl ot bitsin?   </div><div class='b'> &#160; </div> <div class='q'> <span class="verse" id="V28">28&#160;</span>Yağışın atası varmı?  </div><div class='q'>Şeh damlalarını kim yaratdı?   </div><div class='q'> <span class="verse" id="V29">29&#160;</span>Buz kimin bətnindən çıxdı?  </div><div class='q'>Göylərdən düşən şaxtanı kim doğdu?   </div><div class='q'> <span class="verse" id="V30">30&#160;</span>Sular nə zaman daş kimi bərkiyir,  </div><div class='q'>Dərinliklərin səthi donur?   </div><div class='b'> &#160; </div> <div class='q'> <span class="verse" id="V31">31&#160;</span><a href="#FN3" class="notemark">*<span class="popup">Əyy. 9:9; Amos 5:8 </span></a> Ülkər ulduzlarını bağlaya bilərsənmi?  </div><div class='q'>Orionun bağlarını aça bilərsənmi?   </div><div class='q'> <span class="verse" id="V32">32&#160;</span>Hər bürcü öz vaxtında çıxara bilərsənmi?  </div><div class='q'>Böyük, Kiçik Ayı bürcünə yol göstərə bilərsənmi?   </div><div class='q'> <span class="verse" id="V33">33&#160;</span>Göylərin qanunlarını bilirsənmi?  </div><div class='q'>Allahın hakimiyyətini yer üzərində qura bilərsənmi?   </div><div class='b'> &#160; </div> <div class='q'> <span class="verse" id="V34">34&#160;</span>Başına bol yağış yağsın deyə  </div><div class='q'>Buludları səsləyə bilərsənmi?   </div><div class='q'> <span class="verse" id="V35">35&#160;</span>Şimşəkləri göndərə bilərsənmi getsinlər,  </div><div class='q'>Sənə də “bax buradayıq” desinlər?   </div><div class='q'> <span class="verse" id="V36">36&#160;</span>Kim ürəyə hikmət qoydu,  </div><div class='q'>Dərk etmək üçün şüur verdi?   </div><div class='q'> <span class="verse" id="V37">37&#160;</span>Kim buludları ağılla saya bilər?  </div><div class='q'>Göyün tuluqlarını kim boşalda bilər?   </div><div class='q'> <span class="verse" id="V38">38&#160;</span>Onda toz yatıb yer bərkiyər,  </div><div class='q'>Kəsəklər bir-birinə yapışar.   </div><div class='b'> &#160; </div> <div class='q'> <span class="verse" id="V39">39&#160;</span>Dişi aslanlar üçün ov ovlaya bilərsənmi,  </div><div class='q'>Gənc aslanların qarnını doyura bilərsənmi   </div><div class='q'> <span class="verse" id="V40">40&#160;</span>Yuvalarına girəndə,  </div><div class='q'>Kolluqda pusqu quranda?   </div><div class='q'> <span class="verse" id="V41">41&#160;</span>Kim qarğaya yem verə bilər  </div><div class='q'>Balaları Allaha fəryad edəndə,  </div><div class='q'>Acından vurnuxanda?   </div><div class='b'> &#160; </div> <ul class='tnav'>
<li><a href='index.htm'>ƏYYUB</a></li>
<li><a href='JOB37.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">38:2</a>
<span class="xt"><a href='JOB42.htm#V3'>Əyy. 42:3</a> </span></p>
<p class="x" id="FN2"><span class="notemark">*</span><a class="notebackref" href="#V8">38:8</a>
<span class="xt"><a href='JER05.htm#V22'>Yer. 5:22</a> </span></p>
<p class="x" id="FN3"><span class="notemark">*</span><a class="notebackref" href="#V31">38:31</a>
<span class="xt"><a href='JOB09.htm#V9'>Əyy. 9:9</a>; <a href='AMO05.htm#V8'>Amos 5:8</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
