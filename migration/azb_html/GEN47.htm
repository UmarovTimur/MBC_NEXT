<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 47</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN46.htm'>&lt;</a></li>
<li><a href='GEN.htm'>47</a></li>
<li><a href='GEN48.htm'>&gt;</a></li>
</ul>
<div class="main">
 
<div class='chapterlabel' id="V0"> 47</div><div class='p'> <span class="verse" id="V1">1&#160;</span>Yusif fironun yanına daxil olub dedi: «Kənan torpağından atam və qardaşlarım qoyun-keçiləri, mal-qaraları və özlərinə məxsus hər şeyləri ilə birgə buraya gəliblər və indi Qoşen vilayətindədirlər».   <span class="verse" id="V2">2&#160;</span>Sonra qardaşları arasından beşini götürüb fironun hüzuruna gətirdi.   <span class="verse" id="V3">3&#160;</span>Firon Yusifin qardaşlarına dedi: «Nə işin sahibisiniz?» Onlar firona dedilər: «Biz qulların, atalarımız kimi çobanıq.   <span class="verse" id="V4">4&#160;</span>Bu ölkəyə müvəqqəti yaşamaq üçün gəlmişik, çünki Kənan torpağında dəhşətli aclıq hökm sürür. Sürülərimiz üçün otlaq yox idi. İndi xahiş edirik ki, Qoşen vilayətində yaşamağa izin verəsiniz».   <span class="verse" id="V5">5&#160;</span>Firon Yusifə dedi: «Atanla qardaşların yanına gəliblər.   <span class="verse" id="V6">6&#160;</span>Misir torpağı sənin önündədir: atanla qardaşlarını bu torpağın ən yaxşı yerlərində yerləşdir. Qoy Qoşen vilayətində yaşasınlar. Aralarında hansı bacarıqlıdırsa, onu mənim sürülərimə çoban qoy».   </div><div class='p'> <span class="verse" id="V7">7&#160;</span>Yusif atası Yaqubu götürüb fironun hüzuruna gətirdi. Yaqub firona xeyir-dua verdi.   <span class="verse" id="V8">8&#160;</span>Firon Yaqubdan soruşdu: «Neçə yaşın var?»   <span class="verse" id="V9">9&#160;</span>Yaqub firona cavab verdi: «Ömrümün yüz otuz ilini qürbətdə keçirdim, amma ömrüm az və ağır oldu, atalarımın qürbətdəki ömrü qədər uzun olmadı».   <span class="verse" id="V10">10&#160;</span>Sonra firona xeyir-dua verib onun hüzurundan çıxdı.   </div><div class='p'> <span class="verse" id="V11">11&#160;</span>Yusif atası ilə qardaşlarını Misirdə yerləşdirdi və fironun əmrinə əsasən onlara ölkənin ən yaxşı yerində – Ramses bölgəsində mülk verdi.   <span class="verse" id="V12">12&#160;</span>Bundan əlavə, Yusif atasına, qardaşlarına və atasının ailəsinə malik olduqları uşaqların sayına görə çörək saxladı.   </div><div class='s'>Aclıq güclənir </div> <div class='p'> <span class="verse" id="V13">13&#160;</span>Aclıq getdikcə o qədər gücləndi ki, heç bir ölkədə çörək tapılmadı. Misir və Kənan ölkələrinin əhalisini aclıq taqətdən salmışdı.   <span class="verse" id="V14">14&#160;</span>Yusif satdığı taxılın əvəzində Misir və Kənan ölkələrində yığılan bütün pulları toplayıb fironun sarayına apardı.   <span class="verse" id="V15">15&#160;</span>Misir və Kənan ölkələrində pul qurtaranda bütün Misirlilər Yusifin yanına gəlib dedilər: «Bizə çörək ver. Gərək qarşında ölək? Axı pulumuz qurtarıb».   <span class="verse" id="V16">16&#160;</span>Yusif dedi: «Onda heyvanlarınızı verin. Əgər pulunuz qurtarıbsa, heyvanlarınızı verin, onların əvəzinə sizə çörək verərəm».   <span class="verse" id="V17">17&#160;</span>Onlar heyvanlarını Yusif üçün gətirdilər. Yusif də atların, qoyun-keçi və mal-qara sürülərinin, eşşəklərin əvəzinə onlara çörək verdi. Həmin il onları heyvanları əvəzinə verdiyi çörəklə saxladı.   </div><div class='p'> <span class="verse" id="V18">18&#160;</span>İl başa çatanda ikinci il yenə onun yanına gəlib dedilər: «Ağamızdan gizli deyil ki, pulumuz qurtarıb, heyvan sürülərimiz də ağamızındır. Ağamızın hüzurunda canımız və torpaqlarımızdan başqa bir şeyimiz qalmadı.   <span class="verse" id="V19">19&#160;</span>Nə üçün gözünün önündə torpağımızla bərabər məhv olaq? Bizi və torpaqlarımızı çörək əvəzinə satın al. Qoy firon bizim də, torpaqlarımızın da sahibi olsun. Toxum ver ki, ölməyib yaşaya bilək, həm də torpağımız səhraya çevrilməsin».   </div><div class='p'> <span class="verse" id="V20">20&#160;</span>Beləliklə, Yusif Misirin bütün torpaqlarını firon üçün satın aldı. Bütün Misirlilər öz zəmilərini satdılar, çünki aclıqdan əzab çəkirdilər. Bütün torpaqlar fironun oldu.   <span class="verse" id="V21">21&#160;</span>Yusif Misir ərazisinin bir ucundan o biri ucuna qədər bütün əhalisini şəhərlərə köçürdü.   <span class="verse" id="V22">22&#160;</span>Yalnız kahinlərin torpağını satın almadı, çünki onlar firondan məvacib alır və fironun verdiyi məvaciblə dolanırdılar. Buna görə də torpaqlarını satmadılar.   </div><div class='p'> <span class="verse" id="V23">23&#160;</span>Yusif xalqa dedi: «Sizi də, torpaqlarınızı da firon üçün satın almışam. Alın, bu sizin toxumunuz, torpağı əkin.   <span class="verse" id="V24">24&#160;</span>Məhsul yığılanda onun beşdə birini firona verin. Beşdə dördünü isə toxumluq olaraq istifadə edin. Həm özünüz, həm külfətiniz, həm də övladlarınız yesin».   </div><div class='p'> <span class="verse" id="V25">25&#160;</span>Xalq isə dedi: «Sən bizim canımızı qurtardın. Qoy ağamızın gözündə lütf tapaq, biz fironun köləsi oluruq».   <span class="verse" id="V26">26&#160;</span>Yusif məhsulun beşdə birinin firona verilməsi barədə Misirdə bir torpaq qanunu qoydu. Bu qanun bu günə qədər qüvvədədir. Yalnız kahinlərin torpaqları firona verilmədi.   </div><div class='s'>İsrailin son sözü </div> <div class='p'> <span class="verse" id="V27">27&#160;</span>İsrailin nəsli Misirdəki Qoşen vilayətində yaşayaraq orada mülk sahibi oldu. Onlar artaraq çoxaldılar.   <span class="verse" id="V28">28&#160;</span>Yaqub Misir torpağında on yeddi il yaşadı. O, yüz qırx yeddi il ömür sürdü.   <span class="verse" id="V29">29&#160;</span><a href="#FN1" class="notemark">*<span class="popup">Yar. 49:29-32; 50:6</span></a> İsrailin öləcəyi gün yaxınlaşanda oğlu Yusifi çağırıb dedi: «Əgər gözündə lütf tapmışamsa, əlini budumun altına qoy və and iç ki, xeyirxahlıq və sədaqət göstərib məni Misirdə basdırmayacaqsan,   <span class="verse" id="V30">30&#160;</span>ancaq atalarımla birgə uyumaq üçün öləndə məni Misirdən aparıb onların məqbərəsində basdıracaqsan». Yusif dedi: «Dediyin kimi edərəm».   <span class="verse" id="V31">31&#160;</span><a href="#FN2" class="notemark">*<span class="popup">İbr. 11:21</span></a> Atası dedi: «Mənə and iç». O da and içdi. İsrail yatağının başına<a href="#FN3" class="notemark">*<span class="popup">Yatağının başına – yaxud dəyənəyinin başına.</span></a> söykənib Allaha səcdə etdi.   </div><ul class='tnav'>
<li><a href='index.htm'>YARADILIŞ</a></li>
<li><a href='GEN46.htm'>&lt;</a></li>
<li><a href='GEN.htm'>47</a></li>
<li><a href='GEN48.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V29">47:29</a>
<span class="xt"><a href='GEN49.htm#V29'>Yar. 49:29-32</a>; <a href='GEN50.htm#V6'>50:6</a></span></p>
<p class="x" id="FN2"><span class="notemark">*</span><a class="notebackref" href="#V31">47:31</a>
<span class="xt"><a href='HEB11.htm#V21'>İbr. 11:21</a></span></p>
<p class="f" id="FN3"><span class="notemark">*</span><a class="notebackref" href="#V31">47:31</a>
<span class="fq">Yatağının başına </span><span class="ft">– yaxud </span><span class="fq">dəyənəyinin başına.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
