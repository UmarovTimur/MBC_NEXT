<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN20.htm'>&lt;</a></li>
<li><a href='GEN.htm'>21</a></li>
<li><a href='GEN22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>İshaqın doğulması </div> <div class='p'> <span class="verse" id="V1">1&#160;</span>Rəbb dediyi kimi Saraya nəzər saldı və ona söylədiyi sözü yerinə yetirdi:   <span class="verse" id="V2">2&#160;</span><a href="#FN1" class="notemark">*<span class="popup">İbr. 11:11</span></a> Sara hamilə oldu və İbrahimin qocalıq çağında – Allahın ona söylədiyi vaxt bir oğul doğdu.   <span class="verse" id="V3">3&#160;</span>İbrahim Saradan doğulan oğluna İshaq <a href="#FN2" class="notemark">*<span class="popup">İshaq – ibrani dilində gülür.</span></a> adını qoydu.   <span class="verse" id="V4">4&#160;</span><a href="#FN3" class="notemark">*<span class="popup">Yar. 17:12; Həv. 7:8</span></a> Allahın İbrahimə əmr etdiyi kimi o, oğlu İshaqı doğulandan səkkiz gün sonra sünnət etdi.   <span class="verse" id="V5">5&#160;</span>İshaq doğulanda İbrahimin yüz yaşı var idi.   <span class="verse" id="V6">6&#160;</span>Sara dedi: «Allah mənim üzümü güldürdü. Bunu eşidən hər kəs mənimlə birgə güləcək».   <span class="verse" id="V7">7&#160;</span>O yenə dedi: «Kim İbrahimə deyərdi ki, Sara uşaq əmizdirəcək? Amma qocalıq çağında mən ona bir oğul doğmuşam».   </div><div class='s'>Həcər və İsmailin evdən qovulması </div> <div class='p'> <span class="verse" id="V8">8&#160;</span>Uşaq böyüyüb süddən kəsildi. İshaqın süddən kəsildiyi gün İbrahim böyük bir ziyafət verdi.   <span class="verse" id="V9">9&#160;</span><a href="#FN4" class="notemark">*<span class="popup">Qal. 4:29-30</span></a> Sara gördü ki, Misirli Həcərin İbrahimə doğduğu oğlu ona gülür.   <span class="verse" id="V10">10&#160;</span>Sara İbrahimə dedi: «Bu cariyəni və onun oğlunu qov. Bu cariyənin oğlu mənim oğlum İshaqla birgə varis olmayacaq».   <span class="verse" id="V11">11&#160;</span>Bu iş İbrahimi çox narahat etdi, çünki İsmail də onun oğlu idi.   <span class="verse" id="V12">12&#160;</span><a href="#FN5" class="notemark">*<span class="popup">Rom. 9:7; İbr. 11:18</span></a> Allah İbrahimə dedi: «Uşaqdan və cariyəndən ötrü narahat olma. Saranın sənə söylədiyi bütün sözlərə qulaq as, çünki İshaqdan törəyənlər sənin nəslin adlanacaq.   <span class="verse" id="V13">13&#160;</span>Amma cariyənin oğlundan da bir millət törədəcəyəm, çünki o da sənin nəslindir».   </div><div class='p'> <span class="verse" id="V14">14&#160;</span>İbrahim səhər tezdən qalxdı, çörək və bir tuluq su götürüb çiyninə qoyaraq Həcərə verdi. Uşağı da ona verib onu yola saldı. Həcər gedib Beer-Şeva çölündə dolaşdı.   <span class="verse" id="V15">15&#160;</span>Tuluqda su qurtardı. O, oğlunu bir kolun altına qoydu.   <span class="verse" id="V16">16&#160;</span>Sonra oradan bir ox məsafəsi qədər aralanıb uzaqda oturdu. «Oğlumun ölümünü görməyim» dedi və uşağın qarşısında oturub hönkür-hönkür ağladı.   </div><div class='p'> <span class="verse" id="V17">17&#160;</span>Allah uşağın səsini eşitdi. Allahın mələyi göylərdən Həcəri çağırıb dedi: «Sənə nə olub, Həcər? Qorxma, çünki uşağın oturduğu yerdən Allah onun səsini eşitdi.   <span class="verse" id="V18">18&#160;</span>Qalx uşağı qaldır, onu qucağına götür. Mən ondan böyük bir millət törədəcəyəm».   <span class="verse" id="V19">19&#160;</span>Allah Həcərin gözlərini açdı və o, bir su quyusu gördü. Gedib tuluğu su ilə dolduraraq uşağa içirtdi.   <span class="verse" id="V20">20&#160;</span>Allah bu uşaqla idi. O böyüyüb, çöldə yaşamağa başladı və mahir oxatan oldu.   <span class="verse" id="V21">21&#160;</span>O, Paran çölündə məskən saldı. Anası ona Misir torpağından bir arvad aldı.   </div><div class='s'>İbrahimin Avimeleklə əhdi </div> <div class='p'> <span class="verse" id="V22">22&#160;</span><a href="#FN6" class="notemark">*<span class="popup">Yar. 26:26</span></a> O zaman Avimelek və onun ordu başçısı Pikol İbrahimə dedilər: «Sən nə etsən, Allah səninlədir.   <span class="verse" id="V23">23&#160;</span>İndi burada Allahın haqqına mənə and iç ki, nə mənə, nə oğluma, nə də nəvəmə xəyanət edəcəksən: mən sənə sadiq olduğum kimi sən də mənə və qaldığın torpağın adamlarına sadiq ol».   <span class="verse" id="V24">24&#160;</span>İbrahim «mən and içirəm» dedi.   </div><div class='p'> <span class="verse" id="V25">25&#160;</span>Avimelekin adamlarının qəsb etdiyi su quyusundan ötrü İbrahim Avimeleki məzəmmət etdi.   <span class="verse" id="V26">26&#160;</span>Avimelek dedi: «Bilmirəm, bu işi kim etdi. Sən də mənə bildirmədin, mən ancaq indi eşidirəm».   <span class="verse" id="V27">27&#160;</span>İbrahim qoyun-keçi və mal-qara alıb Avimelekə verdi. Beləcə ikisi bir əhd bağladı.   <span class="verse" id="V28">28&#160;</span>İbrahim sürüsündən yeddi dişi quzunu ayırıb qoydu.   <span class="verse" id="V29">29&#160;</span>Avimelek İbrahimə dedi: «Ayırıb qoyduğun bu yeddi dişi quzu nə üçündür?»   <span class="verse" id="V30">30&#160;</span>O dedi: «Bu yeddi dişi quzunu məndən götür ki, bu quyunu qazdığıma şəhadət olsun».   <span class="verse" id="V31">31&#160;</span>Buna görə də o buranı Beer-Şeva<a href="#FN7" class="notemark">†<span class="popup">Beer-Şeva – ibrani dilində and quyusu yaxud yeddi quyu.</span></a> adlandırdı, çünki onların ikisi də orada and içdi.   <span class="verse" id="V32">32&#160;</span>Beləcə Beer-Şevada əhd bağladılar. Sonra Avimelek və onun ordu başçısı Pikol qalxıb Filiştlilərin ölkəsinə qayıtdılar.   <span class="verse" id="V33">33&#160;</span>İbrahim Beer-Şevada bir yulğun ağacı əkdi və orada əbədi Allah olan Rəbbin adını çağırdı.   <span class="verse" id="V34">34&#160;</span>İbrahim Filiştlilərin ölkəsində uzun müddət qaldı.   </div><ul class='tnav'>
<li><a href='index.htm'>YARADILIŞ</a></li>
<li><a href='GEN20.htm'>&lt;</a></li>
<li><a href='GEN.htm'>21</a></li>
<li><a href='GEN22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">21:2</a>
<span class="xt"><a href='HEB11.htm#V11'>İbr. 11:11</a></span></p>
<p class="f" id="FN2"><span class="notemark">*</span><a class="notebackref" href="#V3">21:3</a>
<span class="fq">İshaq </span><span class="ft">– ibrani dilində </span><span class="fq">gülür.</span></p>
<p class="x" id="FN3"><span class="notemark">*</span><a class="notebackref" href="#V4">21:4</a>
<span class="xt"><a href='GEN17.htm#V12'>Yar. 17:12</a>; <a href='ACT07.htm#V8'>Həv. 7:8</a></span></p>
<p class="x" id="FN4"><span class="notemark">*</span><a class="notebackref" href="#V9">21:9</a>
<span class="xt"><a href='GAL04.htm#V29'>Qal. 4:29-30</a></span></p>
<p class="x" id="FN5"><span class="notemark">*</span><a class="notebackref" href="#V12">21:12</a>
<span class="xt"><a href='ROM09.htm#V7'>Rom. 9:7</a>; <a href='HEB11.htm#V18'>İbr. 11:18</a></span></p>
<p class="x" id="FN6"><span class="notemark">*</span><a class="notebackref" href="#V22">21:22</a>
<span class="xt"><a href='GEN26.htm#V26'>Yar. 26:26</a></span></p>
<p class="f" id="FN7"><span class="notemark">†</span><a class="notebackref" href="#V31">21:31</a>
<span class="fq">Beer-Şeva </span><span class="ft">– ibrani dilində </span><span class="fq">and quyusu </span><span class="ft">yaxud </span><span class="fq">yeddi quyu.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
