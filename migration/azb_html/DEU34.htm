<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab QANUNUN TƏKRARI 34</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU33.htm'>&lt;</a></li>
<li><a href='DEU.htm'>34</a></li>
<li><a href='JOS01.htm'>&gt;</a></li>
</ul>
<div class="main">
 
<div class='chapterlabel' id="V0"> 34</div><div class='s'>Musanın ölümü </div> <div class='p'> <span class="verse" id="V1">1&#160;</span>Musa Moav düzənliyindən Nevo dağına gedib Yerixo qarşısında olan Pisqa təpəsinə çıxdı. Rəbb ona bütün ölkəni göstərdi. Dana qədər uzanan Gileadı,   <span class="verse" id="V2">2&#160;</span>bütün Naftalini, Efrayim və Menaşşe torpaqlarını, Qərb dənizinə qədər uzanan bütün Yəhuda torpağını,   <span class="verse" id="V3">3&#160;</span>Negevi, Xurmalar şəhəri Yerixo vadisinin Soara qədər uzanan hövzəsini göstərdi.   <span class="verse" id="V4">4&#160;</span><a href="#FN1" class="notemark">*<span class="popup">Yar. 12:7; 26:3; 28:13</span></a> Sonra Rəbb ona dedi: «İbrahimə, İshaqa və Yaquba vəd etdiyim torpaq budur, oranı sizin övladlarınıza verəcəyəm. Mən izin verdim ki, oranı öz gözlərinlə görəsən. Lakin oraya girməyəcəksən».   </div><div class='p'> <span class="verse" id="V5">5&#160;</span>Rəbbin sözünə görə qulu Musa elə orada – Moav torpağında öldü.   <span class="verse" id="V6">6&#160;</span>Rəbb onu Moav torpağında olan Bet-Peor qarşısındakı dərədə dəfn etdi. Bu günə qədər heç kim onun qəbrinin yerini bilmir.   <span class="verse" id="V7">7&#160;</span>Musa öləndə yüz iyirmi yaşında idi. Gözü nurdan düşməmiş, taqəti çəkilməmişdi.   <span class="verse" id="V8">8&#160;</span>İsrail övladları Musa üçün Moav düzənliyində otuz gün yas tutdular.  </div><div class='p'>Musa üçün olan ağlaşma və yas günləri qurtardı.   </div><div class='p'> <span class="verse" id="V9">9&#160;</span>Nun oğlu Yeşua hikmət ruhu ilə dolmuşdu, çünki Musa onun üzərinə əllərini qoymuşdu. İsrail övladları da ona qulaq asdılar və Rəbbin Musaya əmr etdiyi hər şeyə əməl etdilər.   </div><div class='p'> <span class="verse" id="V10">10&#160;</span><a href="#FN2" class="notemark">*<span class="popup">Çıx. 33:11</span></a> İsraildə Musa kimi Rəbbin üz-üzə görüşdüyü bir peyğəmbər bir daha çıxmadı.   <span class="verse" id="V11">11&#160;</span>Rəbb onu göndərmişdi ki, Misir torpağında firona, onun bütün əyanlarına, ölkəsinə çoxlu əlamətlər və möcüzələr göstərsin.   <span class="verse" id="V12">12&#160;</span>Musanın əməlləri İsraillilərin gözləri önündə böyük və zəhmli idi.   </div><ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU33.htm'>&lt;</a></li>
<li><a href='DEU.htm'>34</a></li>
<li><a href='JOS01.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">34:4</a>
<span class="xt"><a href='GEN12.htm#V7'>Yar. 12:7</a>; <a href='GEN26.htm#V3'>26:3</a>; <a href='GEN28.htm#V13'>28:13</a></span></p>
<p class="x" id="FN2"><span class="notemark">*</span><a class="notebackref" href="#V10">34:10</a>
<span class="xt"><a href='EXO33.htm#V11'>Çıx. 33:11</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
