<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ SALNAMƏLƏR 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ SALNAMƏLƏR</a></li>
<li><a href='2CH07.htm'>&lt;</a></li>
<li><a href='2CH.htm'>8</a></li>
<li><a href='2CH09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Süleymanın tikinti işləri </div> <div class='r'>(1Pad. 9:10-28)  </div><div class='p'> <span class="verse" id="V1">1&#160;</span>Süleyman Rəbbin məbədini və öz sarayını iyirmi ilə tikib qurtardıqdan sonra   <span class="verse" id="V2">2&#160;</span>Xiramın Süleymana verdiyi şəhərləri Süleyman yenə tikdi və İsrail övladlarını orada yerləşdirdi.   </div><div class='p'> <span class="verse" id="V3">3&#160;</span>Süleyman Xamat-Sovaya getdi və bu ölkəni tutdu.   <span class="verse" id="V4">4&#160;</span>Səhrada Tadmoru və Xamatda bütün anbar şəhərlərini tikdi.   <span class="verse" id="V5">5&#160;</span>Yuxarı Bet-Xoronu və Aşağı Bet-Xoronu, divarlarla, qapılarla və sürgülərlə olan qalalı şəhərlər kimi tikdi.   <span class="verse" id="V6">6&#160;</span>Baalatı, özünün bütün anbar şəhərlərini, bütün döyüş arabalarının olduğu şəhərləri, süvarilərin olduğu şəhərləri, Yerusəlimdə, Livanda və onun hökmranlığı altında olan bütün yerlərdə tikmək istədiyi hər şeyi tikdi.   </div><div class='p'> <span class="verse" id="V7">7&#160;</span>Ölkədə İsraillilərdən olmayan başqa xalqlar – Xetlilər, Emorlular, Perizlilər, Xivlilər və Yevuslular qalmışdı.   <span class="verse" id="V8">8&#160;</span>Çünki İsrail övladları onların atalarını məhv etməmişdi. Süleyman onları mükəlləfiyyətçi etdi və bu indiyə qədər belədir.   <span class="verse" id="V9">9&#160;</span>İsrail övladlarından isə heç kəsi öz işi üçün qul etmədi, ancaq onlar Süleymanın əsgərləri, keşik rəisləri, döyüş arabalarının və süvarilərinin başçıları idi.   <span class="verse" id="V10">10&#160;</span>Padşah Süleymanın nəzarətçi rəisləri də İsraillilərdən idi. Xalqa rəislik edən bu adamlar iki yüz əlli nəfər idi.   </div><div class='p'> <span class="verse" id="V11">11&#160;</span>Süleyman fironun qızını Davudun şəhərindən onun üçün tikdiyi evinə köçürdü. Çünki o dedi: «Arvadım İsrailin padşahı Davudun sarayında yaşamasın, ona görə ki Rəbbin sandığının gəldiyi yerlər müqəddəsdir».   </div><div class='s'>Süleyman məbəddə ibadət qaydasını müəyyən edir </div> <div class='p'> <span class="verse" id="V12">12&#160;</span>O vaxt Süleyman eyvanın önündə düzəltdiyi Rəbbin qurbangahında Rəbbə yandırma qurbanları təqdim edərdi.   <span class="verse" id="V13">13&#160;</span><a href="#FN1" class="notemark">*<span class="popup">Say. 28:9-15 </span></a> Şənbə günlərində və Təzə Ay mərasimlərində, ildə üç dəfə bayramlarda – Mayasız Çörək bayramında, Həftələr bayramında və Çardaqlar bayramında Musanın əmr etdiyi təqdimlər günündə təqdim edərdi.   </div><div class='p'> <span class="verse" id="V14">14&#160;</span>Atası Davudun hökmünə görə, o, kahinlərin bölmələrini xidmətlərinə görə, hər günün qaydası ilə kahinlərin yanında həmd və xidmət etmək üçün Levililəri vəzifələrinə görə və hər qapıya qapıçıları bölmələrinə görə təyin etdi. Çünki Allah adamı Davud belə əmr etmişdi.   <span class="verse" id="V15">15&#160;</span>Onlar hər məsələdə, xəzinələrlə bağlı məsələlərdə padşahın kahinlərə və Levililərə olan əmrindən çıxmadı.   </div><div class='p'> <span class="verse" id="V16">16&#160;</span>Rəbbin məbədinin bünövrəsinin qoyulmasından tikilib qurtarmasına qədər Süleymanın hər işi hazırlanmışdı. Beləcə Rəbbin məbədi tikilib qurtardı.   </div><div class='s'>Süleymanın donanması </div> <div class='p'> <span class="verse" id="V17">17&#160;</span>Süleyman Edom ölkəsində, dənizin körfəzində olan Esyon-Geverə və Elata getdi.   <span class="verse" id="V18">18&#160;</span>Xiram adamlarının vasitəsilə ona gəmilər və dənizə bələd adamlar göndərdi. Onlar Süleymanın adamları ilə birgə Ofirə gəldi və oradan dörd yüz əlli talant qızıl götürüb padşah Süleymana gətirdilər.   </div><ul class='tnav'>
<li><a href='index.htm'>İKİNCİ SALNAMƏLƏR</a></li>
<li><a href='2CH07.htm'>&lt;</a></li>
<li><a href='2CH.htm'>8</a></li>
<li><a href='2CH09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V13">8:13</a>
<span class="xt"><a href='NUM28.htm#V9'>Say. 28:9-15</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
