<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 11</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB10.htm'>&lt;</a></li>
<li><a href='JOB.htm'>11</a></li>
<li><a href='JOB12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Sofar </div> <div class='p'> <span class="verse" id="V1">1&#160;</span>Naamatlı Sofar belə cavab verdi:   </div><div class='q'> <span class="verse" id="V2">2&#160;</span>«Bu qədər söz cavabsız qalsınmı?  </div><div class='q'>Çox danışan haqlı sayılsınmı?   </div><div class='q'> <span class="verse" id="V3">3&#160;</span>İnsanlar boşboğazlıqlarının qarşısında sussunmu?  </div><div class='q'>Sən rişxənd edəndə səni saxlamasınlar?   </div><div class='q'> <span class="verse" id="V4">4&#160;</span>Allaha deyirsən: “İmanda safam,  </div><div class='q'>Gözün görür ki, pakam”.   </div><div class='q'> <span class="verse" id="V5">5&#160;</span>Kaş ki Allah danışaydı,  </div><div class='q'>Sənə qarşı ağzını açaydı.   </div><div class='q'> <span class="verse" id="V6">6&#160;</span>Səni hikmətin sirlərindən agah etsəydi,  </div><div class='q'>Hikmətin çox şaxələri üzə çıxardı.  </div><div class='q'>Bil ki, Allah günahlarının neçəsindən keçib.   </div><div class='q'> <span class="verse" id="V7">7&#160;</span>Allahın dərin sirlərini dərk edə bilərsənmi?  </div><div class='q'>Külli-İxtiyarın sərhədlərinə çata bilərsənmi?   </div><div class='q'> <span class="verse" id="V8">8&#160;</span>Onlar göylər qədər ucadır, axı nə edə bilərsən?  </div><div class='q'>Ölülər diyarından dərindir, nəyi dərk edə bilərsən?   </div><div class='q'> <span class="verse" id="V9">9&#160;</span>Meyarı aləmdən uzundur,  </div><div class='q'>Dənizlərdən genişdir.   </div><div class='b'> &#160; </div> <div class='q'> <span class="verse" id="V10">10&#160;</span>Əgər gəlib səni zindana salarsa, məhkum edərsə,  </div><div class='q'>Kim Onun qarşısını ala bilər?   </div><div class='q'> <span class="verse" id="V11">11&#160;</span>O, yalançıları tanıyır,  </div><div class='q'>Pisliyi görəndə onu dərk edir.   </div><div class='q'> <span class="verse" id="V12">12&#160;</span>Vəhşi eşşək insan olaraq doğulanda  </div><div class='q'>Axmaq da ağla gələr.   </div><div class='b'> &#160; </div> <div class='q'> <span class="verse" id="V13">13&#160;</span>Əgər ürəyini təqdis etsən,  </div><div class='q'>Əllərini Ona tərəf uzatsan,   </div><div class='q'> <span class="verse" id="V14">14&#160;</span>Günahın varsa, ondan əl çək,  </div><div class='q'>Qoyma pislik çadırında sakin olsun.   </div><div class='q'> <span class="verse" id="V15">15&#160;</span>Onda başını utanmadan dik tutarsan,  </div><div class='q'>Sağ-salamat, qorxusuz yaşayarsan.   </div><div class='q'> <span class="verse" id="V16">16&#160;</span>Sən dar gününü unudub  </div><div class='q'>Onu axıb-qurtaran bir su kimi yad edərsən.   </div><div class='q'> <span class="verse" id="V17">17&#160;</span>Həyatın gündüzün günəşindən də parlaq olar,  </div><div class='q'>Qaranlığın səhər kimi işıqlanar.   </div><div class='q'> <span class="verse" id="V18">18&#160;</span>Çünki ümidin var, sən arxayınsan,  </div><div class='q'>Mühafizə olunaraq rahat yatarsan.   </div><div class='q'> <span class="verse" id="V19">19&#160;</span>Yatanda belə, səni qorxudan olmaz,  </div><div class='q'>Sənin lütfünü çoxları arzular.   </div><div class='q'> <span class="verse" id="V20">20&#160;</span>Amma pis adamların gözlərinin nuru sönəcək,  </div><div class='q'>Onların pənah yeri olmayacaq,  </div><div class='q'>Yeganə ümidləri son nəfəslərini vermək olacaq».   </div><ul class='tnav'>
<li><a href='index.htm'>ƏYYUB</a></li>
<li><a href='JOB10.htm'>&lt;</a></li>
<li><a href='JOB.htm'>11</a></li>
<li><a href='JOB12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
