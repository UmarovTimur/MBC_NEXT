<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 50</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA049.htm'>&lt;</a></li>
<li><a href='PSA.htm'>50</a></li>
<li><a href='PSA051.htm'>&gt;</a></li>
</ul>
<div class="main">
 
<div class='chapterlabel' id="V0"> 50</div><div class='s'>Məzmur 50 </div> <div class='d'>Asəfin məzmuru. </div> <div class='q'> <span class="verse" id="V1">1&#160;</span>Güclü Rəbb Allah çağırır,  </div><div class='q'>Gündoğandan günbatanadək  </div><div class='q'>Bütün yer üzünü səsləyir.   </div><div class='q'> <span class="verse" id="V2">2&#160;</span>Qüsursuz, gözəl Siondan  </div><div class='q'>Allah Öz nurunu saçır.   </div><div class='q'> <span class="verse" id="V3">3&#160;</span>Allahımız gəlir, sakit dayanmaz,  </div><div class='q'>Önündə yandırıb-yaxan alov var,  </div><div class='q'>Ətrafında şiddətli tufan qopar.   </div><div class='b'> &#160; </div> <div class='q'> <span class="verse" id="V4">4&#160;</span>O, xalqını mühakimə etmək üçün  </div><div class='q'>Yuxarıdakı göyü və yeri şahid çağırır:   </div><div class='q'> <span class="verse" id="V5">5&#160;</span>«Hüzuruma möminlərimi,  </div><div class='q'>Qurban verib Mənimlə əhd bağlayanları yığın!»   </div><div class='q'> <span class="verse" id="V6">6&#160;</span>Göylər ədalətini bəyan edir,  </div><div class='q'>Çünki hakim Allahın Özüdür. </div><div class='qs'>Sela</div>   <div class='b'> &#160; </div> <div class='q'> <span class="verse" id="V7">7&#160;</span>«Danışıram, dinlə Məni, ey xalqım!  </div><div class='q'>Ey İsrail, əleyhinə şəhadət edirəm.  </div><div class='q'>Allaham, sənin Allahın Mənəm.   </div><div class='q'> <span class="verse" id="V8">8&#160;</span>Qurbanlarından ötrü səni tənbeh etmirəm,  </div><div class='q'>Yandırma qurbanlarını həmişə görürəm.   </div><div class='q'> <span class="verse" id="V9">9&#160;</span>Tövləndəki buğanı, ağılındakı təkəni  </div><div class='q'>Səndən qəbul etmirəm.   </div><div class='q'> <span class="verse" id="V10">10&#160;</span>Çünki Mənimdir bütün meşələrdə olan heyvanlar,  </div><div class='q'>Minlərlə dağda otlayan mal-qaralar.   </div><div class='q'> <span class="verse" id="V11">11&#160;</span>Dağlardakı bütün quşları tanıyıram,  </div><div class='q'>Bütün çöl heyvanları əlimin altındadır.   </div><div class='q'> <span class="verse" id="V12">12&#160;</span>Acsam, sənə demərəm,  </div><div class='q'>Çünki dünyaya, dünyadakı hər şeyə sahibəm!   </div><div class='q'> <span class="verse" id="V13">13&#160;</span>Məgər Mən buğa əti yeyirəm?  </div><div class='q'>Məgər Mən təkə qanı içirəm?   </div><div class='q'> <span class="verse" id="V14">14&#160;</span>Şükür qurbanını Allaha təqdim et,  </div><div class='q'>Haqq-Taalaya əhd etdiyin təqdimlərini ver.   </div><div class='q'> <span class="verse" id="V15">15&#160;</span>Dar gündə Məni çağır,  </div><div class='q'>Mən səni xilas edəcəyəm,  </div><div class='q'>Sən də Məni şərəfləndirəcəksən».   </div><div class='b'> &#160; </div> <div class='q'> <span class="verse" id="V16">16&#160;</span>Pislərəsə Allah deyir:  </div><div class='q'>«Qaydalarımı əzbər söyləməyə haqqınız varmı?  </div><div class='q'>Əhdimi dilə gətirməyə haqqınız varmı?   </div><div class='q'> <span class="verse" id="V17">17&#160;</span>Mənim iradıma nifrət edirsən,  </div><div class='q'>Sözlərimi qulaq ardına vurursan.   </div><div class='q'> <span class="verse" id="V18">18&#160;</span>Bir oğru görəndə ona qoşulursan,  </div><div class='q'>Zinakarlara yoldaş olursan.   </div><div class='q'> <span class="verse" id="V19">19&#160;</span>Ağzını şər üçün açırsan,  </div><div class='q'>Dilini fırıldaq üçün işə salırsan.   </div><div class='q'> <span class="verse" id="V20">20&#160;</span>Oturub qardaşından gileylənirsən,  </div><div class='q'>Ananın oğlundan qeybət edirsən.   </div><div class='q'> <span class="verse" id="V21">21&#160;</span>Sən belə edəndə Mən dinməmişəm.  </div><div class='q'>Məgər Məni özün kimi sanırsan?  </div><div class='q'>İndi isə səni tənbeh edəcəyəm,  </div><div class='q'>Əməllərini gözünün önünə düzəcəyəm.   </div><div class='b'> &#160; </div> <div class='q'> <span class="verse" id="V22">22&#160;</span>Ey Allahı unudanlar,  </div><div class='q'>Buna diqqət edin!  </div><div class='q'>Yoxsa sizi parça-parça edərəm,  </div><div class='q'>Heç birinizi xilas edən olmaz.   </div><div class='q'> <span class="verse" id="V23">23&#160;</span>Kim ki şükür qurbanı təqdim edir,  </div><div class='q'>Məni şərəfləndirir.  </div><div class='q'>Doğru yol tutan şəxsə  </div><div class='q'>Allahın xilasını göstərəcəyəm».   </div><ul class='tnav'>
<li><a href='index.htm'>ZƏBUR</a></li>
<li><a href='PSA049.htm'>&lt;</a></li>
<li><a href='PSA.htm'>50</a></li>
<li><a href='PSA051.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
