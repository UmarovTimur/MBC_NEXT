<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 1 TİMOTEYƏ 4</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 TİMOTEYƏ</a></li>
<li><a href='1TI03.htm'>&lt;</a></li>
<li><a href='1TI.htm'>4</a></li>
<li><a href='1TI05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>İmandan dönüş </div> <div class='p'> <span class="verse" id="V1">1&#160;</span>Ruh aydın şəkildə deyir ki, gələcəkdə bəziləri imandan dönəcək, aldadıcı ruhlara və cinlərin təlimlərinə qulaq asacaqlar.   <span class="verse" id="V2">2&#160;</span>Bu təlimlər yalançıların ikiüzlülüyü ilə yayılır. Onların vicdanı sanki yanıq yarası kimi hissiyyatını itirmişdir.   <span class="verse" id="V3">3&#160;</span>Bu yalançılar evlənməyi qadağan edir və bəzi yeməklərdən çəkindirirlər. Amma Allah bu yeməkləri iman edib həqiqəti dərk edənlərin şükürlə qəbul etməsi üçün yaradıb.   <span class="verse" id="V4">4&#160;</span>Çünki Allahın yaratdığı hər şey yaxşıdır, şükürlə qəbul edilən heç bir şey rədd edilməməlidir.   <span class="verse" id="V5">5&#160;</span>Çünki hər şey Allahın kəlamı və dua ilə təqdis olur.   </div><div class='s'>Məsihin yaxşı xidmətçisi </div> <div class='p'> <span class="verse" id="V6">6&#160;</span>Bunları bacı-qardaşlara öyrətsən, imanın və əməl etdiyin yaxşı təlimatın sözləri ilə qidalanaraq Məsih İsanın yaxşı bir xidmətçisi olarsan.   <span class="verse" id="V7">7&#160;</span>Allahsız, axmaq qoca qarı əfsanələrindən uzaq dur. Mömin olmaq üçün özünü yetişdir.   <span class="verse" id="V8">8&#160;</span>Bədən məşqinin az faydası olur, möminlik isə hər şey üçün faydalıdır, çünki bunda indi və gələcək üçün həyat vədi var.   <span class="verse" id="V9">9&#160;</span>Bu söz etibarlıdır və tamamilə qəbul olunmağa layiq sözdür.   <span class="verse" id="V10">10&#160;</span>Ona görə də biz zəhmət çəkir və mübarizə aparırıq.<a href="#FN1" class="notemark">*<span class="popup">Mübarizə aparırıq – bəzi əlyazmalarda təhqirə dözürük.</span></a> Çünki ümidimizi bütün insanların, xüsusən iman edənlərin Xilaskarı, var olan Allaha bağlamışıq.   </div><div class='p'> <span class="verse" id="V11">11&#160;</span>Bunları buyur və öyrət.   <span class="verse" id="V12">12&#160;</span>Gənc olduğun üçün qoy heç kim sənə xor baxmasın. Amma sözdə, həyat tərzində, məhəbbətdə, imanda,<a href="#FN2" class="notemark">†<span class="popup">İmanda – bəzi əlyazmalarda ruhda, imanda.</span></a> paklıqda imanlılara nümunə ol.   <span class="verse" id="V13">13&#160;</span>Mən gəlincə Müqəddəs Yazıları hamıya oxumaqla, nəsihət verməklə, təlim verməklə məşğul ol.   <span class="verse" id="V14">14&#160;</span>Ağsaqqallar əllərini sənin üzərinə qoyanda sənə peyğəmbərlik sözü ilə verilən səndə olan ruhani ənama etinasızlıq etmə.   <span class="verse" id="V15">15&#160;</span>Bunların hamısına səy göstərərək özünü həsr et ki, sənin inkişafın hamıya aşkar olsun.   <span class="verse" id="V16">16&#160;</span>Özünə və verdiyin təlimə diqqətli ol. Bu işlərlə məşğul olmağa davam et. Çünki bunu etməklə həm özünü, həm də səni dinləyənləri xilas edəcəksən.   </div><ul class='tnav'>
<li><a href='index.htm'>1 TİMOTEYƏ</a></li>
<li><a href='1TI03.htm'>&lt;</a></li>
<li><a href='1TI.htm'>4</a></li>
<li><a href='1TI05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">4:10</a>
<span class="fq">Mübarizə aparırıq </span><span class="ft">– bəzi əlyazmalarda </span><span class="fq">təhqirə dözürük.</span></p>
<p class="f" id="FN2"><span class="notemark">†</span><a class="notebackref" href="#V12">4:12</a>
<span class="fq">İmanda </span><span class="ft">– bəzi əlyazmalarda </span><span class="fq">ruhda, imanda.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
