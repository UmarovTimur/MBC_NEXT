<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='EST10.htm'>&lt;</a></li>
<li><a href='JOB.htm'>1</a></li>
<li><a href='JOB02.htm'>&gt;</a></li>
</ul>
<div class="main">
 <div class='mt'>ƏYYUB  </div><div class='mt2'>KİTABI  </div><div class='imt'>GİRİŞ  </div><div class='ip'><span class='bk'>«Əyyub»</span> Kitabı böyük bəlalar çəkən bir insanın hekayəsidir. Kamil, əməlisaleh və Allahdan qorxan Əyyub var-dövlətini, bütün övladlarını itirir və ağır xəstəliyə düçar olur. Lakin bunlara baxmayaraq o, Allaha olan böyük imanını itirmir. Üç hissədən ibarət poetik dialoqlarda müəllif Əyyubun və onun dostlarının bu fəlakətlərə münasibətini göstərir. Uzun müzakirələrdən sonra Allah Özü Əyyuba cavab verir. Əyyubun dostları onun çəkdiyi iztirabların səbəbini ənənəvi dini anlayışlarla izah edir. Onlar belə bir nəticəyə gəlir ki, yaxşı əməlləri mükafatlandıran və pisliyi cəzalandıran Allah bu iztirabları Əyyuba onu cəzalandırmaq üçün göndərmişdi. Amma Əyyub düşünür ki, o, çox xeyirxah və saleh adam olduğuna görə belə ağır cəzaya layiq deyil.  </div><div class='ip'>Əyyub başa düşə bilmir ki, Allah niyə onun başına bəla gəlməsinə izin verir. O öz imanını itirmir, amma Allahın önündə bəraət qazanmağa can atır.  </div><div class='ip'>Allah Əyyubun suallarına birbaşa cavab vermir. O Öz qüdrət və hikməti ilə təbiəti necə yaratmasını poetik surətdə təsvir edərək Əyyubun imanına görə cavab verir. Sonra Əyyubun ürəyi yumşalır, Allahın hikmət və əzəmətini qəbul edərək söylədiyi hiddətli, sərt sözlərdən ötrü tövbə edir.  </div><div class='ip'>Kitabın sonunda deyilir ki, Əyyub daha böyük sərvətə çatıb əvvəlkindən daha yaxşı vəziyyətə qayıdır. Allah Əyyubun çəkdiyi iztirabların səbəbini başa düşməyən dostlarını məzəmmət edir.  </div><div class='ip'>Çünki onların arasında ənənəvi, dini anlayışların həddini aşaraq Allahın böyüklüyünü dərk edən yalnız Əyyub idi.  </div><div class='iot'>Kitabın məzmunu:  </div><div class='io2'>1:1–2:13 Proloq  </div><div class='io2'>3:1–31:40 Əyyub və onun dostları  </div><div class='io3'>3:1-26 Əyyubun şikayəti  </div><div class='io3'>4:1–14:22 Birinci söhbət  </div><div class='io3'>15:1–21:34 İkinci söhbət  </div><div class='io3'>22:1–27:23 Üçüncü söhbət  </div><div class='io3'>28:1-28 Hikmətin mədhi  </div><div class='io3'>29:1–31:40 Əyyubun yekun sözü  </div><div class='io2'>32:1–37:24 Elihunun nitqi  </div><div class='io2'>38:1–42:6 Rəbb Əyyuba cavab verir  </div><div class='io2'>42:7-17 Epiloq   
</div><div class='chapterlabel' id="V0"> 1</div><div class='s'>Əyyubun şəxsiyyəti və dövləti </div> <div class='p'> <span class="verse" id="V1">1&#160;</span>Us ölkəsində Əyyub adlı bir şəxs var idi. O, kamil, əməlisaleh, Allahdan qorxan və özünü şərdən uzaq saxlayan bir adam idi.   <span class="verse" id="V2">2&#160;</span>Onun yeddi oğlu, üç qızı var idi.   <span class="verse" id="V3">3&#160;</span>O, yeddi min baş qoyuna, üç min baş dəvəyə, beş yüz cüt öküzə, beş yüz baş eşşəyə və çoxlu nökərlərə sahib olub şərqdə yaşayanlar arasında ən varlı adam sayılırdı.   </div><div class='p'> <span class="verse" id="V4">4&#160;</span>Oğlanları növbə ilə evlərində ziyafət qurar və üç bacılarını da çağırardılar ki, birgə yeyib-içsinlər.   <span class="verse" id="V5">5&#160;</span>Ziyafət müddəti bitəndən sonra Əyyub övladlarını çağırtdırıb təqdis edər və erkən qalxıb bütün övladlarının sayına görə yandırma qurbanı təqdim edərdi. Əyyub «bəlkə övladlarım günaha bataraq ürəklərində Allaha lənət ediblər» deyə düşündüyündən həmişə belə edərdi.   </div><div class='s'>Əyyubun ilk sınağı </div> <div class='p'> <span class="verse" id="V6">6&#160;</span>Bir gün ilahi varlıqlar<a href="#FN1" class="notemark">*<span class="popup">İlahi varlıqlar – hərfi tərcümədə Allah oğulları.</span></a> Rəbbin hüzuruna qalxmaq üçün gələndə Şeytan da onlara qoşulub gəldi.   <span class="verse" id="V7">7&#160;</span>Rəbb Şeytana dedi: «Haradan gəlirsən?» Şeytan cavabında «dünyanı gəzib-dolaşmaqdan» dedi.   <span class="verse" id="V8">8&#160;</span>Rəbb ona dedi: «Qulum Əyyuba yaxşı-yaxşı nəzər sala bildinmi? Axı yer üzərində onun kimisi yoxdur. O, kamil, əməlisaleh, Allahdan qorxan və özünü şərdən uzaq saxlayan bir adamdır».   <span class="verse" id="V9">9&#160;</span><a href="#FN2" class="notemark">*<span class="popup">Vəhy 12:10</span></a> Şeytan Rəbbə belə cavab verdi: «Əyyub Allahdan boş yerəmi qorxur?   <span class="verse" id="V10">10&#160;</span>Canına, evinə, var-dövlətinə sipər olub onu qoruyan Sən deyilsənmi? Əlinin bütün əməyinə bərəkət vermisən, sürüləri bütün ölkəni bürüyüb.   <span class="verse" id="V11">11&#160;</span>İndi bir əl uzadıb onun var-yoxunu əlindən al, o, gözünün qabağında mütləq Sənə lənət edəcək».   </div><div class='p'> <span class="verse" id="V12">12&#160;</span>Rəbb Şeytana dedi: «Yaxşı, sahib olduğu hər şeyi sənə təslim edirəm, amma canına toxunma». Beləliklə, Şeytan Rəbbin hüzurundan getdi.   </div><div class='p'> <span class="verse" id="V13">13&#160;</span>Bir gün Əyyubun oğulları ilə qızları böyük qardaşlarının evində yemək yeyib şərab içərkən   <span class="verse" id="V14">14&#160;</span>bir nökər gəlib Əyyuba belə dedi: «Öküzlər cüt sürür, eşşəklər də onların yanında otlayırdı.   <span class="verse" id="V15">15&#160;</span>Bu zaman Səbalılar hücum edib onları apardılar və nökərləri qılıncdan keçirtdilər. Təkcə mən sağ qalmışam ki, sənə xəbər gətirim».   <span class="verse" id="V16">16&#160;</span>O hələ sözünü qurtarmamış başqa nökər gəlib dedi: «Göydən Allahın odu töküldü. Həm qoyunları, həm də nökərləri yandırıb külə çevirdi. Təkcə mən sağ qalmışam ki, sənə xəbər gətirim».   <span class="verse" id="V17">17&#160;</span>O, sözünü qurtarmamış başqa nökər gəlib dedi: «Xaldeylilərdən üç qoşun hücum edərək dəvələrini apardı və nökərləri qılıncdan keçirtdi. Təkcə mən sağ qalmışam ki, sənə xəbər gətirim».   <span class="verse" id="V18">18&#160;</span>O hələ sözünü qurtarmamış başqa bir nökər gəlib belə dedi: «Oğullarınla qızların böyük qardaşlarının evində yemək yeyib şərab içərkən   <span class="verse" id="V19">19&#160;</span>qəflətən çöldə güclü tufan qopdu və evin dörd tərəfini bürüdü. Ev uçub bu cavanların üstünə töküldü, hamısı öldü. Təkcə mən sağ qalmışam ki, sənə xəbər gətirim».   </div><div class='p'> <span class="verse" id="V20">20&#160;</span>Buna görə Əyyub durub cübbəsini yırtdı, saç-saqqalını kəsdi, yerə sərilib səcdə etdi.   <span class="verse" id="V21">21&#160;</span>O belə dedi:  </div><div class='q'>«Bu dünyaya çılpaq gəlmişəm,  </div><div class='q'>Çılpaq da gedəcəyəm.  </div><div class='q'>Verən də Rəbdir, alan da Rəbdir.  </div><div class='q'>Rəbbin isminə alqış olsun!»   </div><div class='p'> <span class="verse" id="V22">22&#160;</span>Bütün bu hadisələr baş verərkən Əyyub özünə günah qazanmadı və Allahı təqsirləndirmədi.   </div><ul class='tnav'>
<li><a href='index.htm'>ƏYYUB</a></li>
<li><a href='EST10.htm'>&lt;</a></li>
<li><a href='JOB.htm'>1</a></li>
<li><a href='JOB02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">1:6</a>
<span class="fq">İlahi varlıqlar </span><span class="ft">– hərfi tərcümədə </span><span class="fq">Allah oğulları.</span></p>
<p class="x" id="FN2"><span class="notemark">*</span><a class="notebackref" href="#V9">1:9</a>
<span class="xt"><a href='REV12.htm#V10'>Vəhy 12:10</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
