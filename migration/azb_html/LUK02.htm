<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LUKA 2</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LUKA</a></li>
<li><a href='LUK01.htm'>&lt;</a></li>
<li><a href='LUK.htm'>2</a></li>
<li><a href='LUK03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>İsanın doğulması </div> <div class='r'>(Mat. 1:18-25)  </div><div class='p'> <span class="verse" id="V1">1&#160;</span>O günlərdə qeysər Avqust bütün Roma ölkəsi üçün siyahıyaalma keçirmək barəsində fərman verdi.   <span class="verse" id="V2">2&#160;</span>Bu ilk siyahıyaalma Kirini Suriyanın valisi olanda keçirilmişdi.   <span class="verse" id="V3">3&#160;</span>Hamı siyahıya alınmaq üçün öz şəhərinə yollandı.   </div><div class='p'> <span class="verse" id="V4">4&#160;</span>Yusif də Davudun əsil-nəslindən olduğuna görə Qalileyanın Nazaret şəhərindən çıxıb Yəhudeyaya, Davudun şəhəri olan Bet-Lexemə yollandı.   <span class="verse" id="V5">5&#160;</span>O oraya hamilə olan nişanlısı Məryəmlə birlikdə siyahıya alınmaq üçün getdi.   <span class="verse" id="V6">6&#160;</span>Onlar orada olarkən Məryəmin doğuş vaxtı çatdı.   <span class="verse" id="V7">7&#160;</span>O, ilk Oğlunu doğdu. Körpəni bələyib axura qoydu, çünki qonaq evində onlara yer tapılmadı.   </div><div class='s'>Mələklər çobanlara xoş xəbər verir </div> <div class='p'> <span class="verse" id="V8">8&#160;</span>O ərazidə sürülərinin yanında gecə növbəsini çəkən çobanlar var idi. Onlar çöldə gecələyirdi.   <span class="verse" id="V9">9&#160;</span>Birdən Rəbbin bir mələyi onların qarşısında zühur etdi və Rəbbin ehtişamı onların üzərinə nur saçdı. Çobanları böyük qorxu bürüdü.   <span class="verse" id="V10">10&#160;</span>Mələk onlara dedi: «Qorxmayın! Mən sizə bütün xalqı çox sevindirəcək bir Müjdə gətirmişəm.   <span class="verse" id="V11">11&#160;</span>Bu gün Davudun şəhərində sizin üçün Xilaskar doğuldu. Bu, Rəbb Məsihdir.   <span class="verse" id="V12">12&#160;</span>Sizə əlamət bu olacaq: axurda yatan bələnmiş Körpə tapacaqsınız».   <span class="verse" id="V13">13&#160;</span>Qəflətən mələyin yanında Allaha həmd edən çoxsaylı səmavi ordu göründü. Onlar belə deyirdi:   </div><div class='q'> <span class="verse" id="V14">14&#160;</span>«Ən ucalarda Allaha izzət,  </div><div class='q'>Yer üzündə Onun razı olduğu insanlara sülh olsun!»   </div><div class='p'> <span class="verse" id="V15">15&#160;</span>Mələklər çobanları tərk edib göyə qalxandan sonra onlar bir-birinə dedi: «Gəlin Bet-Lexemə gedək və Rəbbin bizə bildirdiyi bu baş vermiş hadisəni görək».   <span class="verse" id="V16">16&#160;</span>Onlar tələsik getdilər. Məryəmi, Yusifi və axurda yatan Körpəni tapdılar.   <span class="verse" id="V17">17&#160;</span>Çobanlar Körpəni görəndə Onun haqqında onlara nəql edilənləri bildirdilər.   <span class="verse" id="V18">18&#160;</span>Bunu eşidənlərin hamısı çobanların sözlərindən heyrətə gəldi.   <span class="verse" id="V19">19&#160;</span>Məryəm isə bütün bu şeyləri dərin düşünərək öz ürəyində saxlayırdı.   <span class="verse" id="V20">20&#160;</span>Çobanlar bütün gördükləri və eşitdiklərinə görə Allahı izzətləndirib həmd edərək geri qayıtdılar. Çünki hər şey onlara söylənən kimi baş vermişdi.   </div><div class='s'>İsanın sünnəti və Allaha həsr edilməsi </div> <div class='p'> <span class="verse" id="V21">21&#160;</span><a href="#FN1" class="notemark">*<span class="popup">Lev. 12:3; Luka 1:31</span></a>Səkkizinci gün Körpənin sünnət olunması vaxtı gələndə Onun adını İsa qoydular. Bu ad ona ana bətninə düşməzdən əvvəl mələk tərəfindən verilmişdi.   </div><div class='p'> <span class="verse" id="V22">22&#160;</span><a href="#FN2" class="notemark">*<span class="popup">Lev. 12:6-8</span></a>Musanın Qanununa görə paklanma dövrü tamamlanandan sonra Yusiflə Məryəm Körpəni Rəbbə həsr etmək üçün Yerusəlimə gətirdilər,   <span class="verse" id="V23">23&#160;</span><a href="#FN3" class="notemark">*<span class="popup">Çıx. 13:1-2,12</span></a>necə ki Rəbbin Qanununda yazılıb: «Bətndən ilk doğulan bütün oğlanlar Rəbb üçün müqəddəs sayılsın».   <span class="verse" id="V24">24&#160;</span>Həmçinin onlar qurban təqdim etdilər, necə ki Rəbbin Qanununda əmr olunub: «İki qumru quşu yaxud iki göyərçin balası».   </div><div class='s'>Şimeonun Allaha alqış duası </div> <div class='p'> <span class="verse" id="V25">25&#160;</span>O vaxt Yerusəlimdə Şimeon adlı bir adam var idi. O, saleh və mömin idi. İsrailə təsəlli veriləcəyini gözləyirdi və Müqəddəs Ruh onun üzərində idi.   <span class="verse" id="V26">26&#160;</span>Müqəddəs Ruh ona əvvəlcədən açıqlamışdı ki, o, Rəbbin Məsihini görməyincə ölməyəcək.   <span class="verse" id="V27">27&#160;</span>Beləliklə, Şimeon Ruhdan ilham alıb məbədə gəldi. Körpənin ata-anası Qanunda qoyulan adətə əməl etmək üçün Körpə İsanı məbədə gətirəndə   <span class="verse" id="V28">28&#160;</span>Şimeon Körpəni qucağına götürdü və Allaha alqış edərək belə dedi:   </div><div class='q'> <span class="verse" id="V29">29&#160;</span>«Ey Pərvərdigar, indi Sənin sözünə görə  </div><div class='q'>Mən – Sənin qulun arxayın ölə bilərəm.   </div><div class='q'> <span class="verse" id="V30">30-32&#160;</span><a href="#FN4" class="notemark">*<span class="popup">Yeş. 42:6-7; 49:6; 52:10</span></a>Çünki bütün xalqların gözləri önündə hazırladığın xilası,  </div><div class='q'>Millətlərə aşkar edən nuru,  </div><div class='q'>Xalqın İsrail üçün də izzəti  </div><div class='q'>Öz gözlərimlə gördüm».   </div><div class='m'> <span class="verse" id="V33">33&#160;</span>Körpənin ata-anası Onun barəsində deyilən sözlərə görə heyrətə gəldi.   <span class="verse" id="V34">34&#160;</span>Şimeon onlara xeyir-dua verib Körpənin anası Məryəmə belə dedi: «Bu Körpə İsraildə bir çox adamın yıxılmasının ya ucalmasının səbəbkarı və insanların rədd etdiyi bir əlamət olmaq üçün təyin olunub.   <span class="verse" id="V35">35&#160;</span>Sənin köksünə isə sanki qılınc saplanacaq. Bütün bunlar bir çoxlarının qəlbindəki fikirlərin aşkara çıxması üçün olacaq».   </div><div class='s'>Xannanın peyğəmbərliyi </div> <div class='p'> <span class="verse" id="V36">36&#160;</span>Orada Aşer qəbiləsindən olan Penuel qızı Xanna adlı qadın peyğəmbər də var idi. O, çox yaşlı idi. Gənc yaşında ərə getmiş, əri ilə yeddi il yaşayıb dul qalmışdı.   <span class="verse" id="V37">37&#160;</span>Bu, səksən dörd yaşında dul qadın idi. O, məbədi tərk etmirdi və oruc tutub dua edərək gecə-gündüz Rəbbə ibadət edirdi.   <span class="verse" id="V38">38&#160;</span>Xanna da bu zaman yaxınlaşdı və Allaha şükür edərək Yerusəlimin satın alınmasını gözləyən bütün adamlara Körpə İsa barədə nəql etməyə başladı.   </div><div class='s'>Nazaretə qayıtma </div> <div class='p'> <span class="verse" id="V39">39&#160;</span><a href="#FN5" class="notemark">*<span class="popup">Mat. 2:23</span></a>Yusiflə Məryəm Rəbbin Qanununa əsasən hər şeyi icra edib qurtardıqdan sonra Qalileyaya – öz şəhərləri olan Nazaretə qayıtdı.   <span class="verse" id="V40">40&#160;</span>Uşaq böyüyür, qüvvətlənir və hikmətdə yetkinləşirdi. Allahın lütfü də Onun üzərində idi.   </div><div class='s'>Yeniyetmə İsa məbəddə </div> <div class='p'> <span class="verse" id="V41">41&#160;</span><a href="#FN6" class="notemark">*<span class="popup">Çıx. 12:1-27; Qanun. 16:1-8</span></a>Hər il İsanın ata-anası Pasxa bayramında Yerusəlimə gedərdi.   <span class="verse" id="V42">42&#160;</span>İsanın on iki yaşı tamam olanda onlar bayram adətinə görə yenə ora getdilər.   <span class="verse" id="V43">43&#160;</span>Bayram qurtarandan sonra onlar evə yollandılar. Amma yeniyetmə İsa Yerusəlimdə qaldı, onun ata-anasının isə bundan xəbəri yox idi.   <span class="verse" id="V44">44&#160;</span>Onlar İsanın səyyahlar dəstəsi içində getdiyini düşünürdülər. Amma bir günlük yolu gedəndən sonra Onu dostların və qohumların arasında axtarmağa başladılar.   <span class="verse" id="V45">45&#160;</span>Onu tapmadılar və axtara-axtara Yerusəlimə qayıtdılar.   <span class="verse" id="V46">46&#160;</span>Üç gündən sonra Onu məbəddə tapdılar. İsa müəllimlər arasında oturmuşdu və onlara qulaq asır, suallar verirdi.   <span class="verse" id="V47">47&#160;</span>Onu dinləyən hər kəs Onun zəkasına və verdiyi cavablara mat qalırdı.   <span class="verse" id="V48">48&#160;</span>Ata-anası Onu görüb təəccübləndi. İsanın anası Ona dedi: «Oğlum, bu nədir başımıza gətirdin? Atanla mən nigaran qalıb səni axtarırdıq».   <span class="verse" id="V49">49&#160;</span>İsa onlara cavab verdi: «Məni nə üçün axtarırdınız? Məgər bilmirdiniz ki, Mən Atamın evində olmalıyam?»   <span class="verse" id="V50">50&#160;</span>Amma onlar Onun nə demək istədiyini başa düşmədilər.   <span class="verse" id="V51">51&#160;</span>Sonra İsa ata-anası ilə Nazaretə qayıtdı. O, ata-anasına itaətli idi. Onun anası isə bütün bu şeyləri öz ürəyində saxlayırdı.   <span class="verse" id="V52">52&#160;</span><a href="#FN7" class="notemark">*<span class="popup">1Şam. 2:26; Sül. 3:4</span></a>İsa böyüyürdü və hikmətdə artırdı. O, Allahın və insanların qarşısında lütf qazanırdı.   </div><ul class='tnav'>
<li><a href='index.htm'>LUKA</a></li>
<li><a href='LUK01.htm'>&lt;</a></li>
<li><a href='LUK.htm'>2</a></li>
<li><a href='LUK03.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V21">2:21</a>
<span class="xt"><a href='LEV12.htm#V3'>Lev. 12:3</a>; <a href='LUK01.htm#V31'>Luka 1:31</a></span></p>
<p class="x" id="FN2"><span class="notemark">*</span><a class="notebackref" href="#V22">2:22</a>
<span class="xt"><a href='LEV12.htm#V6'>Lev. 12:6-8</a></span></p>
<p class="x" id="FN3"><span class="notemark">*</span><a class="notebackref" href="#V23">2:23</a>
<span class="xt"><a href='EXO13.htm#V1'>Çıx. 13:1-2,12</a></span></p>
<p class="x" id="FN4"><span class="notemark">*</span><a class="notebackref" href="#V30">2:30-32</a>
<span class="xt"><a href='ISA42.htm#V6'>Yeş. 42:6-7</a>; <a href='ISA49.htm#V6'>49:6</a>; <a href='ISA52.htm#V10'>52:10</a></span></p>
<p class="x" id="FN5"><span class="notemark">*</span><a class="notebackref" href="#V39">2:39</a>
<span class="xt"><a href='MAT02.htm#V23'>Mat. 2:23</a></span></p>
<p class="x" id="FN6"><span class="notemark">*</span><a class="notebackref" href="#V41">2:41</a>
<span class="xt"><a href='EXO12.htm#V1'>Çıx. 12:1-27</a>; <a href='DEU16.htm#V1'>Qanun. 16:1-8</a></span></p>
<p class="x" id="FN7"><span class="notemark">*</span><a class="notebackref" href="#V52">2:52</a>
<span class="xt"><a href='1SA02.htm#V26'>1Şam. 2:26</a>; <a href='PRO03.htm#V4'>Sül. 3:4</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
