<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab QANUNUN TƏKRARI 19</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU18.htm'>&lt;</a></li>
<li><a href='DEU.htm'>19</a></li>
<li><a href='DEU20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Sığınacaq şəhərlər </div> <div class='r'>(Say. 35:6-34; Qanun. 4:41-43; Yeşua 20:1-9)  </div><div class='p'> <span class="verse" id="V1">1&#160;</span>Allahınız Rəbb torpaqlarını sizə verəcəyi millətləri yox edəndə və siz onların mülkünü alıb şəhərlərində və evlərində yaşayanda   <span class="verse" id="V2">2&#160;</span>Allahınız Rəbbin mülk olaraq almaq üçün sizə verəcəyi torpağın mərkəzində özünüz üçün üç şəhər ayırın.   <span class="verse" id="V3">3&#160;</span>Bu şəhərlərə getmək üçün yollar çəkib Allahınız Rəbbin irs olaraq sizə verəcəyi ölkəni üç bölgəyə ayırın. Belə ki qətl edən bu şəhərlərdən birinə qaçsın.   </div><div class='p'> <span class="verse" id="V4">4&#160;</span>Sağ qalmaq üçün oraya qaçan qatil haqqında – yəni qonşusu ilə əvvəlcədən ədavəti olmadan və bilmədən onu öldürən adam barədə belə bir qaydanız olsun.   <span class="verse" id="V5">5&#160;</span>Məsələn, odun kəsmək üçün qonşusu ilə meşəyə gedib ağac doğramaq üçün balta vuranda baltanın dəmiri sapından çıxıb qonşusuna dəyərsə və qonşusu ölərsə, ölümə bais adam bu şəhərlərdən birinə qaçıb canını qurtarsın.   <span class="verse" id="V6">6&#160;</span>Yoxsa qan qisasını alan qəzəblə qatilin izinə düşə bilər. Yol uzaq olarsa, çatıb onu öldürə bilər. Bu adamın öldürdüyü adamla əvvəllər heç bir ədavəti olmamışdı. Ona görə də ölüm hökmünə layiq deyil.   <span class="verse" id="V7">7&#160;</span>Bunun üçün “özünüzə üç şəhər seçin” deyə əmr edirəm.   </div><div class='p'> <span class="verse" id="V8">8&#160;</span>Allahınız Rəbbi sevmək və daim Onun yolları ilə getmək üçün bu gün sizə buyurduğum bütün bu əmrlərə diqqətlə əməl etdiyiniz üçün   <span class="verse" id="V9">9&#160;</span>Allahınız Rəbb atalarınıza and etdiyi kimi sizin sərhədinizi genişləndirərsə və atalarınıza verməyi vəd etdiyi bütün torpaqları sizə verərsə, o zaman özünüz üçün bu üç şəhərdən əlavə üç şəhər də seçin.   <span class="verse" id="V10">10&#160;</span>Belə ki Allahınız Rəbbin irs olaraq sizə verəcəyi torpaqda günahsız qan tökülməsin və həm də qan tökməkdə təqsirkar olmayasınız.   </div><div class='p'> <span class="verse" id="V11">11&#160;</span>Lakin kiminsə qonşusu ilə ədavəti varsa, pusquda durub onu izləyərsə, hücum edərək onu vurub öldürərsə və bu şəhərlərdən birinə qaçarsa,   <span class="verse" id="V12">12&#160;</span>bu adamın şəhərinin ağsaqqalları adam göndərib onu oradan götürüb öldürmək üçün qan qisası alana təslim etsin.   <span class="verse" id="V13">13&#160;</span>Ona rəhm etməyin. Günahsız qanı İsraildən təmizləyin ki, güzəranınız xoş olsun.   </div><div class='p'> <span class="verse" id="V14">14&#160;</span><a href="#FN1" class="notemark">*<span class="popup">Qanun. 27:17 </span></a> Allahınız Rəbbin mülk olaraq almaq üçün sizə verəcəyi torpaqda alacağınız mülkdə qonşunuzun əvvəlki adamlar tərəfindən qoyulan sərhədini dəyişdirməyin.   </div><div class='s'>Şahidlər </div> <div class='p'> <span class="verse" id="V15">15&#160;</span><a href="#FN2" class="notemark">*<span class="popup">Say. 35:30; Qanun. 17:6; Mat. 18:16; Yəh. 19:31; 2Kor. 13:1; 1Tim. 5:19; İbr. 10:28 </span></a> Bir adamı işlədə biləcəyi hər hansı bir günahda yaxud cinayətdə təqsirləndirmək üçün bir şahid kifayət deyil. Hər iddia iki yaxud üç nəfərin şahidliyi ilə təsdiq edilsin.   </div><div class='p'> <span class="verse" id="V16">16&#160;</span>Əgər bir yalançı şahid pis məqsədlə birini təqsirləndirərsə,   <span class="verse" id="V17">17&#160;</span>aralarında münaqişə olan iki adam Rəbbin hüzurunda, o dövrdə xidmət edən kahinlərin və hakimlərin qarşısında dayansın.   <span class="verse" id="V18">18&#160;</span>Hakimlər yaxşı-yaxşı araşdırsınlar. Əgər şahid yalançıdırsa, soydaşlarına qarşı yalandan şahidlik etmişsə,   <span class="verse" id="V19">19&#160;</span>onda soydaşına etmək istədiyini onun öz başına gətirin. Beləliklə, aranızdan pisliyi atın.   <span class="verse" id="V20">20&#160;</span>Qalanları da bunu eşidib qorxacaq və bir daha bu cür pislik etməyəcəklər.   <span class="verse" id="V21">21&#160;</span><a href="#FN3" class="notemark">*<span class="popup">Çıx. 21:23-25; Lev. 24:20; Mat. 5:38 </span></a> Belə adama rəhm etməyin, can əvəzinə can, göz əvəzinə göz, diş əvəzinə diş, əl əvəzinə əl, ayaq əvəzinə ayaq ödənsin.   </div><ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU18.htm'>&lt;</a></li>
<li><a href='DEU.htm'>19</a></li>
<li><a href='DEU20.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V14">19:14</a>
<span class="xt"><a href='DEU27.htm#V17'>Qanun. 27:17</a> </span></p>
<p class="x" id="FN2"><span class="notemark">*</span><a class="notebackref" href="#V15">19:15</a>
<span class="xt"><a href='NUM35.htm#V30'>Say. 35:30</a>; <a href='DEU17.htm#V6'>Qanun. 17:6</a>; <a href='MAT18.htm#V16'>Mat. 18:16</a>; <a href='JHN19.htm#V31'>Yəh. 19:31</a>; <a href='2CO13.htm#V1'>2Kor. 13:1</a>; <a href='1TI05.htm#V19'>1Tim. 5:19</a>; <a href='HEB10.htm#V28'>İbr. 10:28</a> </span></p>
<p class="x" id="FN3"><span class="notemark">*</span><a class="notebackref" href="#V21">19:21</a>
<span class="xt"><a href='EXO21.htm#V23'>Çıx. 21:23-25</a>; <a href='LEV24.htm#V20'>Lev. 24:20</a>; <a href='MAT05.htm#V38'>Mat. 5:38</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
