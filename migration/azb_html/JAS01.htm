<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YAQUB 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YAQUB</a></li>
<li><a href='HEB13.htm'>&lt;</a></li>
<li><a href='JAS.htm'>1</a></li>
<li><a href='JAS02.htm'>&gt;</a></li>
</ul>
<div class="main">
 <div class='mt'>YAQUBUN MƏKTUBU  </div><div class='imt'>GİRİŞ  </div><div class='im'><span class='bk'>«Yaqubun Məktubu»</span> «millətlər arasına səpələnmiş on iki qəbiləyə» ünvanlanıb. Bu məktubda təcrübi təlimatlar və öyüd-nəsihətlər var. Müəllif məsihçi münasibətlərini və davranışını öyrətmək üçün məcazi mənada bir çox ifadələr işlədir. Yaqub məsihçi nöqteyi-nəzərindən bir çox mövzulara toxunur. O öz məktubunda var-dövlət, yoxsulluq, sınaqlar, yaxşı davranış, iman və əməllər, dilimizdəki sözlər, müdriklik, münaqişələr, qürur və itaətkarlıq, başqalarını mühakimə etmək, öyünmək, səbir və digər vacib mövzulardan yazır. Yaqubun məktubu məsihçilərə imanla bərabər əməlləri də tətbiq etməyi vurğulayır.  </div><div class='iot'>Kitabın məzmunu:  </div><div class='io2'>1:1-18 Sınaqlara dözmək  </div><div class='io2'>1:19-27 Eşitmək və icra etmək haqqında  </div><div class='io2'>2:1-13 Var-dövlət və yoxsulluq  </div><div class='io2'>2:14-26 İman və əməllər  </div><div class='io2'>3:1-12 Dil haqqında  </div><div class='io2'>3:13-18 Həqiqi müdriklik  </div><div class='io2'>4:1-17 Allaha tabe olmaq haqqında  </div><div class='io2'>5:1-6 Varlılara xəbərdarlıq  </div><div class='io2'>5:7-20 Səbir haqqında   
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span><a href="#FN1" class="notemark">*<span class="popup">Mat. 13:55; Mark 6:3; Həv. 15:13; Qal. 1:19</span></a>Allahın və Rəbb İsa Məsihin qulu mən Yaqubdan millətlər arasına səpələnmiş on iki qəbiləyə<a href="#FN2" class="notemark">*<span class="popup">On iki qəbiləyə – yəni imanlılara.</span></a> salam!   </div><div class='s'>Sınaqlara dözmək </div> <div class='p'> <span class="verse" id="V2">2&#160;</span>Ey qardaşlarım, müxtəlif sınaqlarla üzləşəndə bunu böyük bir sevinc hesab edin.   <span class="verse" id="V3">3&#160;</span>Çünki bilirsiniz ki, imanınızın sınaqdan keçməsi dözüm yaradır.   <span class="verse" id="V4">4&#160;</span>Dözüm də öz əməlini kamil etsin ki, siz yetkin və kamil adamlar olasınız, heç bir çatışmazlığınız olmasın.   </div><div class='p'> <span class="verse" id="V5">5&#160;</span>Əgər sizlərdən birinin müdrikliyi çatışmırsa, hər kəsə səxavətlə və məzəmmət etmədən verən Allahdan diləsin və ona veriləcək.   <span class="verse" id="V6">6&#160;</span>Amma qoy heç şübhə etmədən, imanla diləsin. Çünki şübhə edən adam küləyin qaldırdığı və hərəkətə gətirdiyi dəniz dalğasına bənzəyir.   <span class="verse" id="V7">7&#160;</span>Qoy belə adam düşünməsin ki, Rəbdən bir şey alacaq.   <span class="verse" id="V8">8&#160;</span>O qərarsızdır, heç bir yolunda sabit deyil.   </div><div class='p'> <span class="verse" id="V9">9&#160;</span><a href="#FN3" class="notemark">*<span class="popup">Yeş. 40:6-7</span></a>Qoy həqir qardaş öz ucalığı ilə fəxr etsin,   <span class="verse" id="V10">10&#160;</span>varlı qardaşsa öz həqirliyi ilə fəxr etsin, çünki varlı insan otun çiçəyi kimi solub gedəcək.   <span class="verse" id="V11">11&#160;</span>Günəş çıxır, bərk isti olur və otu qurudur. Otun çiçəyi tökülür və onun zahiri gözəlliyi itir. Varlı adam da beləcə, işləyə-işləyə solacaq.   </div><div class='p'> <span class="verse" id="V12">12&#160;</span>Sınağa dözən adam nə bəxtiyardır! Çünki sınaqdan keçəndən sonra Rəbbin Onu sevənlərə vəd etdiyi həyat tacını alacaq.   <span class="verse" id="V13">13&#160;</span>Sınağa düşəndə qoy heç kim «Allah məni sınağa çəkir» deməsin. Çünki Allah pisliklə sınağa çəkilmir və Özü də heç kimi sınağa çəkmir.   <span class="verse" id="V14">14&#160;</span>Lakin hər kəs öz ehtirası ilə aparılıb yoldan çıxarılaraq sınağa çəkilir.   <span class="verse" id="V15">15&#160;</span>Sonra ehtiras boylu qalıb günah doğurur. Günah da yetişəndə ölüm törədir.   </div><div class='p'> <span class="verse" id="V16">16&#160;</span>Ey sevimli qardaşlarım, aldanmayın:   <span class="verse" id="V17">17&#160;</span>hər yaxşı bəxşiş və hər kamil hədiyyə yuxarıdan, Özündə heç bir dəyişiklik ya dönüklük kölgəsi olmayan nurlar Atasından<a href="#FN4" class="notemark">†<span class="popup">Nurlar Atasından – yəni nur Olan və səma cisimlərini yaradan Ata Allahdan. Bax: Yar. 1:14-19; 1Yəh. 1:5.</span></a> gəlir.   <span class="verse" id="V18">18&#160;</span>O Öz iradəsinə görə həqiqət kəlamı ilə doğulmağımıza səbəb oldu ki, biz Onun yaratdıqlarının bir növ nübarı olaq.   </div><div class='s'>Eşitmək və icra etmək </div> <div class='p'> <span class="verse" id="V19">19&#160;</span>Beləliklə, ey sevimli qardaşlarım, qoy hər bir adam eşitməkdə cəld, söz söyləməkdə təmkinli və qəzəblənməkdə də təmkinli olsun.   <span class="verse" id="V20">20&#160;</span>Çünki insanın qəzəbi Allahın salehliyini hasil etmir.   <span class="verse" id="V21">21&#160;</span>Buna görə də hər cür murdarlığı və dolub-daşan pisliyi kənara ataraq ürəyinizə əkilən, canlarınızı xilas etməyə qadir olan kəlamı həlimliklə qəbul edin.   </div><div class='p'> <span class="verse" id="V22">22&#160;</span>Bu kəlamın icraçısı olun, yalnız eşidənlər olub özünüzü aldatmayın.   <span class="verse" id="V23">23&#160;</span>Çünki kəlamı eşidən, amma icraçısı olmayan şəxs güzgüdə öz üzünün cizgilərinə baxan adama bənzəyir:   <span class="verse" id="V24">24&#160;</span>O öz-özünə baxır, kənara çəkilir və dərhal necə olduğunu unudur.   <span class="verse" id="V25">25&#160;</span>Lakin kamil qanuna, azadlıq qanununa diqqətlə baxıb ona bağlı qalan şəxs unutqan eşidən deyil, əməldə icraçıdır; belə adam öz işində nə bəxtiyardır!   </div><div class='p'> <span class="verse" id="V26">26&#160;</span>Əgər sizdən biri özünün mömin olduğunu düşünür, amma ürəyini aldadıb öz dilini yüyənləmirsə, onun möminliyi puçdur.   <span class="verse" id="V27">27&#160;</span>Ata Allahın hüzurunda pak və nöqsansız möminlik budur: yetimlərə və dullara onların əziyyətlərində qayğı göstərmək və özünü dünyadan qoruyub ləkəsiz olmaq.   </div><ul class='tnav'>
<li><a href='index.htm'>YAQUB</a></li>
<li><a href='HEB13.htm'>&lt;</a></li>
<li><a href='JAS.htm'>1</a></li>
<li><a href='JAS02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">1:1</a>
<span class="xt"><a href='MAT13.htm#V55'>Mat. 13:55</a>; <a href='MRK06.htm#V3'>Mark 6:3</a>; <a href='ACT15.htm#V13'>Həv. 15:13</a>; <a href='GAL01.htm#V19'>Qal. 1:19</a></span></p>
<p class="f" id="FN2"><span class="notemark">*</span><a class="notebackref" href="#V1">1:1</a>
<span class="fq">On iki qəbiləyə </span><span class="ft">– yəni imanlılara.</span></p>
<p class="x" id="FN3"><span class="notemark">*</span><a class="notebackref" href="#V9">1:9</a>
<span class="xt"><a href='ISA40.htm#V6'>Yeş. 40:6-7</a></span></p>
<p class="f" id="FN4"><span class="notemark">†</span><a class="notebackref" href="#V17">1:17</a>
<span class="fq">Nurlar Atasından </span><span class="ft">– yəni nur Olan və səma cisimlərini yaradan Ata Allahdan. Bax: <a href='GEN01.htm#V14'>Yar. 1:14-19</a>; <a href='1JN01.htm#V5'>1Yəh. 1:5</a>.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
