<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ ŞAMUEL 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ ŞAMUEL</a></li>
<li><a href='1SA31.htm'>&lt;</a></li>
<li><a href='2SA.htm'>1</a></li>
<li><a href='2SA02.htm'>&gt;</a></li>
</ul>
<div class="main">
 <div class='mt'>İKİNCİ ŞAMUEL  </div><div class='mt2'>KİTABI  </div><div class='imt'>GİRİŞ  </div><div class='ip'><span class='bk'>«2 Şamuel»</span> Kitabı <span class='bk'>«1 Şamuel»</span> Kitabının davamıdır. Bu, Davudun əvvəl Yəhuda üzərində, sonra da, İsrail daxil olmaqla bütün millət üzərində hökmranlıq etməsinin tarixidir. Davud padşahlığının sərhədlərini genişləndirmək və mövqeyini möhkəmləndirmək üçün həm daxili, həm də xarici düşmənləri ilə mübarizə aparırdı. Bu Kitab Davudu böyük imana malik və Allaha həsr olunmuş, öz xalqının məhəbbətini qazanan bir insan kimi təsvir edir. Lakin o öz ehtiraslarına uyaraq böyük günah etdi. Amma Rəbbin peyğəmbəri Natan onun günahlarını ifşa edəndə Davud etiraf edərək Allahın verdiyi cəzanı həlimliklə qəbul edir. Davudun həyatı və nailiyyətləri İsrail xalqına o qədər təsir etmişdi ki, sonrakı dövrlərdə millət ən əzablı günlərində belə, Davuda bənzər bir padşah istəyir və arzuladığı padşahı «Davud oğlu» adlandırırdı.  </div><div class='iot'>Kitabın məzmunu:  </div><div class='io2'>1:1–4:12 Davudun Yəhuda üzərində hökmranlıq etməsi  </div><div class='io2'>5:1–24:25 Davudun bütün İsrail üzərində hökmranlıq etməsi  </div><div class='io3'>5:1–10:19 Erkən illər  </div><div class='io3'>11:1–12:25 Davud və Bat-Şeva  </div><div class='io3'>12:26–20:26 Əziyyət və çətinliklər  </div><div class='io3'>21:1–24:25 Sonrakı illər   
</div><div class='chapterlabel' id="V0"> 1</div><div class='s'>Şaulun ölüm xəbəri </div> <div class='p'> <span class="verse" id="V1">1&#160;</span>Şaulun ölümündən sonra Davud Amaleqliləri məğlub edib qayıdan zaman iki gün Ziqlaqda qaldı.   <span class="verse" id="V2">2&#160;</span>Üçüncü gün Şaulun yanından – ordugahdan paltarı cırılmış, başı toz-torpağa batmış bir adam gəldi. O, Davudun yanına çatıb qarşısında üzünü yerə qoyaraq təzim etdi.   <span class="verse" id="V3">3&#160;</span>Davud ondan soruşdu: «Haradan gəlirsən?» Həmin adam ona dedi: «Qaçıb canımı İsrail ordugahından qurtardım».   <span class="verse" id="V4">4&#160;</span>Davud ona dedi: «Orada nə baş verib? Rica edirəm, mənə de». O dedi: «Ordu döyüş meydanından qaçdı və onların bir çoxu qırılıb öldü. Şaulla oğlu Yonatan da həlak oldu».   </div><div class='p'> <span class="verse" id="V5">5&#160;</span>Davud ona xəbər verən cavan adamdan soruşdu: «Bəs sən haradan bildin ki, Şaulla Yonatan da öldü?»   <span class="verse" id="V6">6&#160;</span><a href="#FN1" class="notemark">*<span class="popup">1Şam. 31:1-6; 1Saln. 10:1-6</span></a> Davuda xəbər verən cavan belə dedi: «Təsadüfən Gilboa dağında idim və gördüm ki, Şaul nizəsinə söykənərək dayanıb. Atlılar və döyüş arabaları isə artıq ona çatmaqda idi.   <span class="verse" id="V7">7&#160;</span>Şaul geriyə baxanda məni görüb çağırdı. Mən dedim: “Buyurun, buradayam”.   <span class="verse" id="V8">8&#160;</span>O mənə “Sən kimsən?” dedi. Mən ona dedim ki, mən bir Amaleqliyəm.   <span class="verse" id="V9">9&#160;</span>Şaul mənə dedi: “Gəl əyil üzərimə, məni öldür, can üstəyəm, bu ağrılardan qurtarmaq istəyirəm”.   <span class="verse" id="V10">10&#160;</span>Elə buna görə də mən onun üstünə əyilib nəfəsini kəsdim. Çünki bilirdim ki, o yıxılandan sonra artıq yaşaya bilməyəcək. Sonra onun başının tacını və qolunun bilərziyini götürdüm və buraya, ağam üçün gətirdim».   </div><div class='p'> <span class="verse" id="V11">11&#160;</span>Bunu eşidən Davud dartıb paltarlarını cırdı və yanındakı bütün adamlar da belə etdilər.   <span class="verse" id="V12">12&#160;</span>Onlar Şaul üçün, oğlu Yonatan üçün, Rəbbin xalqı və bütün İsrail nəsli üçün axşamacan yas qurub ağladılar və oruc tutdular, çünki onlar qılıncdan keçirilərək həlak olmuşdu.   <span class="verse" id="V13">13&#160;</span>Davud əhvalatı ona danışan cavana dedi: «Haralısan?» O cavab verdi: «Mən yadelliyəm, bir Amaleqlinin oğluyam».   <span class="verse" id="V14">14&#160;</span>Davud ona dedi: «Bəs niyə qorxmayaraq Rəbbin məsh olunmuş padşahını öldürmək üçün əl qaldırdın?»   <span class="verse" id="V15">15&#160;</span>Davud adamlarından birini çağırıb dedi: «Get, onu öldür». O da Amaleqlini vurub öldürdü.   <span class="verse" id="V16">16&#160;</span>Davud Amaleqliyə dedi: «Qoy qanın öz başına dönsün! Çünki sənin əleyhinə “mən Rəbbin məsh olunmuş padşahını öldürdüm” deyən ağzın şahidlik etdi».   </div><div class='s'>Davudun Şaul və Yonatan üçün söylədiyi mərsiyə </div> <div class='p'> <span class="verse" id="V17">17&#160;</span>Davud Şaul və oğlu Yonatanın yasında bu mərsiyəni oxudu.   <span class="verse" id="V18">18&#160;</span>Sonra tapşırdı ki, «Oxatan yay» adlı bu mərsiyəni Yəhuda övladlarına öyrətsinlər. Bu mərsiyə Yaşar kitabında<a href="#FN2" class="notemark">*<span class="popup">Yaşar kitabı – bax: Yeşua 10:13.</span></a> yazılmışdır:   </div><div class='q'> <span class="verse" id="V19">19&#160;</span>Ey İsrail, şərəfin öz yüksək yerlərinin üstündə öldürüldü!  </div><div class='q'>İgidlər necə də qırıldı!   </div><div class='q'> <span class="verse" id="V20">20&#160;</span>Filiştlilərin qızları sevinməsinlər deyə,  </div><div class='q'>Sünnətsizlərin qızları fərəhlənməsinlər deyə  </div><div class='q'>Bunu Qatda bildirməyin,  </div><div class='q'>Aşqelon küçələrində yaymayın.   </div><div class='b'> &#160; </div> <div class='q'> <span class="verse" id="V21">21&#160;</span>Ey Gilboa dağları,  </div><div class='q'>Üstünə şeh, yağış düşməsin,  </div><div class='q'>Qoy zəmilərin məhsul verməsin!  </div><div class='q'>Çünki orada ləkələndi igidlərin qalxanı,  </div><div class='q'>Şaulun yağ ilə silinməmiş qalxanı.   </div><div class='q'> <span class="verse" id="V22">22&#160;</span>Öldürülənlərin qanına, igidlərin piyinə görə  </div><div class='q'>Yonatanın yayı geri dönməzdi,  </div><div class='q'>Şaulun qılıncı boş qayıtmazdı.   </div><div class='b'> &#160; </div> <div class='q'> <span class="verse" id="V23">23&#160;</span>Şaul ilə Yonatan necə sevimli, əziz,  </div><div class='q'>Həyatda və ölümdə ayrılmaz oldunuz siz.  </div><div class='q'>Onlar qartallardan sürətli idi,  </div><div class='q'>Aslanlardan qüvvətli idi.   </div><div class='b'> &#160; </div> <div class='q'> <span class="verse" id="V24">24&#160;</span>Ey İsrail qızları, ağlayın Şaul üçün.  </div><div class='q'>O sizə qiymətli al qumaşlar geydirərdi,  </div><div class='q'>Geyiminizə qızıl naxışlar vurardı.   </div><div class='b'> &#160; </div> <div class='q'> <span class="verse" id="V25">25&#160;</span>Ah, döyüş meydanında necə də igidlər qırıldı!  </div><div class='q'>Yonatan sənin yüksək təpələrində həlak oldu.   </div><div class='q'> <span class="verse" id="V26">26&#160;</span>Ey qardaşım Yonatan, sənin üçün ürəyim yanar.  </div><div class='q'>Sən mənə çox əziz idin.  </div><div class='q'>Sənin sevgin mənim üçün heyranedici idi,  </div><div class='q'>Qadın sevgisindən də üstün idi.   </div><div class='b'> &#160; </div> <div class='q'> <span class="verse" id="V27">27&#160;</span>İgidlər necə də qırıldı!  </div><div class='q'>Döyüş silahları necə də yox oldu!   </div><ul class='tnav'>
<li><a href='index.htm'>İKİNCİ ŞAMUEL</a></li>
<li><a href='1SA31.htm'>&lt;</a></li>
<li><a href='2SA.htm'>1</a></li>
<li><a href='2SA02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">1:6</a>
<span class="xt"><a href='1SA31.htm#V1'>1Şam. 31:1-6</a>; <a href='1CH10.htm#V1'>1Saln. 10:1-6</a></span></p>
<p class="f" id="FN2"><span class="notemark">*</span><a class="notebackref" href="#V18">1:18</a>
<span class="fq">Yaşar kitabı </span><span class="ft">– bax: <a href='JOS10.htm#V13'>Yeşua 10:13</a>.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
