<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEZEKEL 34</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEZEKEL</a></li>
<li><a href='EZK33.htm'>&lt;</a></li>
<li><a href='EZK.htm'>34</a></li>
<li><a href='EZK35.htm'>&gt;</a></li>
</ul>
<div class="main">
 
<div class='chapterlabel' id="V0"> 34</div><div class='s'>İsrail başçılarına müraciət </div> <div class='p'> <span class="verse" id="V1">1&#160;</span>Mənə Rəbbin bu sözü nazil oldu:   <span class="verse" id="V2">2&#160;</span>«Ey bəşər oğlu, peyğəmbərlik et, İsrailin çobanlarına qarşı peyğəmbərlik edib onlara söylə ki, Xudavənd Rəbb belə deyir: “Yalnız özlərini bəsləyən İsrail çobanlarının vay halına! Çobanlar sürünü bəsləməli deyilmi?   <span class="verse" id="V3">3&#160;</span>Yağdan yeyir, yundan paltar geyir, bəslənmiş qoyun-keçini kəsirsiniz, ancaq sürünün qayğısına qalmırsınız.   <span class="verse" id="V4">4&#160;</span>Zəiflərə qüvvət vermədiniz, xəstə olanı sağaltmadınız, yaralanana sarğı qoymadınız, azanı geri qaytarmadınız, itəni axtarmadınız. Ancaq zor və qəddarlıqla onlara ağalıq etdiniz.   <span class="verse" id="V5">5&#160;</span><a href="#FN1" class="notemark">*<span class="popup">Say. 27:17; 1Pad. 22:17; 2Saln. 18:16; Zək. 10:2; Mat. 9:36; Mark 6:34 </span></a> Onlar da çoban olmadığı üçün dağılışdı və vəhşi heyvanlara yem oldu.   <span class="verse" id="V6">6&#160;</span>Mənim sürüm bütün dağları və yüksək təpələri avara dolaşdı. Onlar bütün yer üzünə dağılışdı. Bir soruşan, bir axtaran yox”.   </div><div class='p'> <span class="verse" id="V7">7&#160;</span>Buna görə də, ey çobanlar, Rəbbin sözünə qulaq asın.   <span class="verse" id="V8">8&#160;</span>Xudavənd Rəbb bəyan edir: “Varlığıma and olsun, indi ki çoban olmadığı üçün sürüm qarət edildi, bütün vəhşi heyvanlara yem oldu, çobanlarım da sürümü axtarmadı və bəsləmədi, ancaq öz-özlərini bəslədi –   <span class="verse" id="V9">9&#160;</span>bütün bunlara görə, ey çobanlar, Rəbbin sözünə qulaq asın.   <span class="verse" id="V10">10&#160;</span>Xudavənd Rəbb belə deyir: ‹Mən bu çobanların əleyhinəyəm. Sürüm üçün hesab vermələrini tələb edəcəyəm. Sürünü otarmaq işini bir daha onlara həvalə etməyəcəyəm. Artıq çobanlar özlərini bəsləməyəcək. Sürümü onların dişlərindən qurtaracağam, bir daha onlara yem olmayacaqlar›”.   </div><div class='p'> <span class="verse" id="V11">11&#160;</span>Çünki Xudavənd Rəbb belə deyir: “Mən Özüm qoyunlarımı soruşub axtaracağam.   <span class="verse" id="V12">12&#160;</span>Dağılışmış qoyunlarının arasında olan bir çoban sürüsünü necə yoxlayırsa, Mən də qoyunlarımı eləcə yoxlayacağam. Buludlu və qaranlıq bir gündə ətrafa səpələndikləri hər yerdən onları qurtaracağam.   <span class="verse" id="V13">13&#160;</span>Onları xalqların arasından çıxaracağam, ölkələrdən toplayıb öz torpaqlarına gətirəcəyəm. İsrail dağlarında, vadilərdə, ölkənin bütün məskuni yerlərində onları otaracağam.   <span class="verse" id="V14">14&#160;</span>Onları gözəl bir otlaqda otaracağam. Yaylaqları İsrailin uca dağları üzərində olacaq. Orada gözəl bir yaylaqda yatacaqlar. İsrail dağları üzərində olan sıx otlaqda otlayacaqlar.   <span class="verse" id="V15">15&#160;</span>Sürümü Mən Özüm otaracağam, onları Mən Özüm yatıracağam” Xudavənd Rəbb belə bəyan edir.   <span class="verse" id="V16">16&#160;</span>“İtəni axtaracaq, azanı geri qaytaracaq, yaralı olana sarğı qoyacaq, xəstə olana qüvvət verəcək, ancaq harınlayanları və güclü olanları həlak edəcəyəm. Mən qoyunlarımı ədalətlə otaracağam”.   </div><div class='p'> <span class="verse" id="V17">17&#160;</span>Siz ey Mənim sürüm, Xudavənd Rəbb belə deyir: “Qoyunla qoyun arasında, qoçlarla təkələr arasında Mən hökm edəcəyəm.   <span class="verse" id="V18">18&#160;</span>Gözəl otlaqda otlamağınız sizə az idi ki, otlaqlarınızın qalanını da ayaqlarınız altında tapdalayırsınız? Duru su içməyiniz sizə az idi ki, artığını da ayaqlarınızla bulandırırsınız?   <span class="verse" id="V19">19&#160;</span>Mənim qoyunlarım isə sizin ayaqlarınızla tapdaladıqlarınızı yeyir, ayaqlarınızla bulandırdıqlarınızı içir”.   </div><div class='p'> <span class="verse" id="V20">20&#160;</span>Buna görə də Xudavənd Rəbb onlara belə deyir: “Mən bəslənmiş qoyunla zəif qoyun arasında hökm edəcəyəm.   <span class="verse" id="V21">21&#160;</span>Siz bütün zəif qoyunları böyrünüzlə və çiyninizlə itələyir, kənara çıxarmaq üçün buynuzlarınızla vurursunuz.   <span class="verse" id="V22">22&#160;</span>Buna görə də Mən sürümü xilas edəcəyəm. Onlar daha qarət malı olmayacaq və qoyunla qoyun arasında Mən hökm edəcəyəm.   <span class="verse" id="V23">23&#160;</span><a href="#FN2" class="notemark">*<span class="popup">Vəhy 7:17 </span></a> Başlarına onları otaran yeganə çoban olaraq qulum Davudu qoyacağam. Onları o otaracaq, çobanları da o olacaq.   <span class="verse" id="V24">24&#160;</span><a href="#FN3" class="notemark">*<span class="popup">Yez. 37:24 </span></a> Mən Rəbb onların Allahı olacağam, qulum Davud da onların içində rəhbər olacaq” Mən Rəbb bunu söylədim.   </div><div class='p'> <span class="verse" id="V25">25&#160;</span>“Onlarla bir sülh əhdi bağlayacağam, ölkədən zərərli heyvanları qovacağam ki, onlar çöldə asayiş içində yaşayıb meşələrdə yatsın.   <span class="verse" id="V26">26&#160;</span>Onların özlərinə də, təpəmin ətrafındakı yerlərə də bərəkət verəcəyəm. Yağışı vaxtında yağdıracağam, bərəkətli yağışlar olacaq.   <span class="verse" id="V27">27&#160;</span>Çöldəki ağaclar meyvə yetirəcək, torpaq məhsul verəcək. Xalq öz torpağında asayiş içində yaşayacaq. Boyunduruq iplərini qırıb onları qul edənlərin əlindən qurtardığım zaman biləcəklər ki, Rəbb Mənəm.   <span class="verse" id="V28">28&#160;</span>Artıq millətlərin qarət malı olmayacaqlar, vəhşi heyvanlar da onları yeməyəcəklər. Asayiş içində yaşayacaqlar, onları qorxudan olmayacaq.   <span class="verse" id="V29">29&#160;</span>Onlar üçün şöhrətli bir şitillik yetişdirəcəyəm. Daha ölkədə aclıqdan tələf olmayacaq, millətlərin təhqirlərinə məruz qalmayacaqlar.   <span class="verse" id="V30">30&#160;</span>Onda biləcəklər ki, Mən – özlərinin Allahı Rəbb onlarlayam, onlar – İsrail nəsli də Mənim xalqımdır” Xudavənd Rəbb belə bəyan edir.   </div><div class='p'> <span class="verse" id="V31">31&#160;</span>“Mənim qoyunlarım, otlağımın qoyunları siz insanlarsınız, Mən də sizin Allahınızam” Xudavənd Rəbb belə bəyan edir».   </div><ul class='tnav'>
<li><a href='index.htm'>YEZEKEL</a></li>
<li><a href='EZK33.htm'>&lt;</a></li>
<li><a href='EZK.htm'>34</a></li>
<li><a href='EZK35.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">34:5</a>
<span class="xt"><a href='NUM27.htm#V17'>Say. 27:17</a>; <a href='1KI22.htm#V17'>1Pad. 22:17</a>; <a href='2CH18.htm#V16'>2Saln. 18:16</a>; <a href='ZEC10.htm#V2'>Zək. 10:2</a>; <a href='MAT09.htm#V36'>Mat. 9:36</a>; <a href='MRK06.htm#V34'>Mark 6:34</a> </span></p>
<p class="x" id="FN2"><span class="notemark">*</span><a class="notebackref" href="#V23">34:23</a>
<span class="xt"><a href='REV07.htm#V17'>Vəhy 7:17</a> </span></p>
<p class="x" id="FN3"><span class="notemark">*</span><a class="notebackref" href="#V24">34:24</a>
<span class="xt"><a href='EZK37.htm#V24'>Yez. 37:24</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
