<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 11</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA10.htm'>&lt;</a></li>
<li><a href='ISA.htm'>11</a></li>
<li><a href='ISA12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Sülh ümidi </div> <div class='q'> <span class="verse" id="V1">1&#160;</span><a href="#FN1" class="notemark">*<span class="popup">Vəhy 5:5; 22:1</span></a> Yesseyin kötüyündən yeni bir fidan çıxacaq,  </div><div class='q'>Kökündən çıxan bir budaq bar verəcək.   </div><div class='q'> <span class="verse" id="V2">2&#160;</span>Rəbbin Ruhu,  </div><div class='q'>Hikmət və anlayış ruhu,  </div><div class='q'>Öyüd-nəsihət və qüdrət ruhu,  </div><div class='q'>Bilik və Rəbb qorxusu ruhu  </div><div class='q'>Onun üzərində olacaq.   </div><div class='q'> <span class="verse" id="V3">3&#160;</span>O, Rəbb qorxusunda sevinc tapacaq.  </div><div class='q'>Gözlərinin gördüyü ilə hökm etməyəcək,  </div><div class='q'>Qulağı ilə eşitdiyinə görə qərar çıxarmayacaq.   </div><div class='q'> <span class="verse" id="V4">4&#160;</span><a href="#FN2" class="notemark">*<span class="popup">Zəb. 96:12-13; Vəhy 19:11</span></a> <a href="#FN3" class="notemark">*<span class="popup">2Sal. 2:8 </span></a> Lakin o, yoxsullara haqq ilə hökm edəcək,  </div><div class='q'>Yer üzündəki fəqirlərin işinə ədalətlə qərar çıxaracaq.  </div><div class='q'>Dünyanı ağzının dəyənəyi ilə vuracaq.  </div><div class='q'>Pis adamları ağzının nəfəsi ilə öldürəcək.   </div><div class='q'> <span class="verse" id="V5">5&#160;</span><a href="#FN4" class="notemark">*<span class="popup">Ef. 6:14-15</span></a> O, belini salehliklə qurşayacaq,  </div><div class='q'>Sədaqəti kəmər kimi taxacaq.   </div><div class='b'> &#160; </div> <div class='q'> <span class="verse" id="V6">6&#160;</span><a href="#FN5" class="notemark">*<span class="popup">Yeş. 65:25</span></a> O gün qurdla quzu bir yerdə yaşayacaq,  </div><div class='q'>Bəbirlə çəpiş birgə yatacaq,  </div><div class='q'>Dana, gənc aslan və bəslənmiş mal-qara  </div><div class='q'>Yan-yana duracaq,  </div><div class='q'>Onları balaca uşaq gəzdirəcək.   </div><div class='q'> <span class="verse" id="V7">7&#160;</span>İnəklə ayı bir yerdə otlayacaq,  </div><div class='q'>Onların balaları bir yerdə yatacaq,  </div><div class='q'>Şir də buğa tək saman yeyəcək.   </div><div class='q'> <span class="verse" id="V8">8&#160;</span>Südəmər körpə əfi ilanın  </div><div class='q'>Yuvası üstündə oynayacaq,  </div><div class='q'>Süddən kəsilmiş uşaq  </div><div class='q'>Əlini gürzənin yuvasına salacaq.   </div><div class='q'> <span class="verse" id="V9">9&#160;</span><a href="#FN6" class="notemark">*<span class="popup">Hab. 2:14</span></a> Müqəddəs dağımın heç bir yerində  </div><div class='q'>Heç kimə zərər dəyməyəcək,  </div><div class='q'>Heç bir kəs o birisini məhv etməyəcək.  </div><div class='q'>Çünki sular dənizi bürüdüyü kimi  </div><div class='q'>Dünya Rəbbin biliyi ilə dolacaq.   </div><div class='s'>Əsirlər geri qayıdacaq </div> <div class='q'> <span class="verse" id="V10">10&#160;</span><a href="#FN7" class="notemark">*<span class="popup">Rom. 15:12</span></a> O gün Yesseyin kökü xalqlara bayraq olacaq,  </div><div class='q'>Millətlər ona tərəf yönələcək  </div><div class='q'>Məskunlaşdığı yer izzətlə dolacaq.   </div><div class='b'> &#160; </div> <div class='q'> <span class="verse" id="V11">11&#160;</span>O gün Xudavənd Aşşurdan,  </div><div class='q'>Misirdən, Patrosdan, Kuşdan,  </div><div class='q'>Elamdan, Şinardan, Xamatdan və uzaq diyarlardan  </div><div class='q'>Xalqının sağ qalanlarını qurtarmaq üçün  </div><div class='q'>İkinci dəfə əlini uzadacaq.   </div><div class='q'> <span class="verse" id="V12">12&#160;</span>Millətlər üçün bayraq qaldıracaq,  </div><div class='q'>Əsir düşmüş İsrail övladlarını yığacaq,  </div><div class='q'>Dağılmış Yəhudalıları  </div><div class='q'>Dünyanın dörd bucağından bir yerə gətirəcək.   </div><div class='q'> <span class="verse" id="V13">13&#160;</span>Efrayimin qısqanclığı yox olacaq,  </div><div class='q'>Yəhudanı sıxışdıranlar məhv olacaq.  </div><div class='q'>Efrayim Yəhudaya qısqanmayacaq,  </div><div class='q'>Yəhuda Efrayimi sıxışdırmayacaq.   </div><div class='q'> <span class="verse" id="V14">14&#160;</span>Onların ikisi qərbdə Filiştlilərin üstünə hücum edəcək,  </div><div class='q'>Birlikdə şərqdə yaşayanların var-dövlətini qarət edəcək,  </div><div class='q'>Edom və Moav torpaqlarını zəbt edəcək,  </div><div class='q'>Ammonlular onlara tabe olacaq.   </div><div class='q'> <span class="verse" id="V15">15&#160;</span><a href="#FN8" class="notemark">*<span class="popup">Vəhy 16:12</span></a> Rəbb Misirdəki dənizin körfəzini  </div><div class='q'>Büsbütün qurudacaq.  </div><div class='q'>Fərat çayının üzərində  </div><div class='q'>Əlini yellədərək səmum küləyi gətirəcək,  </div><div class='q'>O, çayı yeddi dərəyə böləcək,  </div><div class='q'>Adamlar oradan çarıqlarla keçə biləcək.   </div><div class='q'> <span class="verse" id="V16">16&#160;</span>İsrail övladları Misir torpağından çıxdığı kimi  </div><div class='q'>Rəbbin Aşşurda sağ qalan xalqı üçün  </div><div class='q'>Böyük bir çıxış yolu olacaq.   </div><ul class='tnav'>
<li><a href='index.htm'>YEŞAYA</a></li>
<li><a href='ISA10.htm'>&lt;</a></li>
<li><a href='ISA.htm'>11</a></li>
<li><a href='ISA12.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">11:1</a>
<span class="xt"><a href='REV05.htm#V5'>Vəhy 5:5</a>; <a href='REV22.htm#V1'>22:1</a></span></p>
<p class="x" id="FN2"><span class="notemark">*</span><a class="notebackref" href="#V4">11:4</a>
<span class="xt"><a href='PSA096.htm#V12'>Zəb. 96:12-13</a>; <a href='REV19.htm#V11'>Vəhy 19:11</a></span></p>
<p class="x" id="FN3"><span class="notemark">*</span><a class="notebackref" href="#V4">11:4</a>
<span class="xt"><a href='2TH02.htm#V8'>2Sal. 2:8</a> </span></p>
<p class="x" id="FN4"><span class="notemark">*</span><a class="notebackref" href="#V5">11:5</a>
<span class="xt"><a href='EPH06.htm#V14'>Ef. 6:14-15</a></span></p>
<p class="x" id="FN5"><span class="notemark">*</span><a class="notebackref" href="#V6">11:6</a>
<span class="xt"><a href='ISA65.htm#V25'>Yeş. 65:25</a></span></p>
<p class="x" id="FN6"><span class="notemark">*</span><a class="notebackref" href="#V9">11:9</a>
<span class="xt"><a href='HAB02.htm#V14'>Hab. 2:14</a></span></p>
<p class="x" id="FN7"><span class="notemark">*</span><a class="notebackref" href="#V10">11:10</a>
<span class="xt"><a href='ROM15.htm#V12'>Rom. 15:12</a></span></p>
<p class="x" id="FN8"><span class="notemark">*</span><a class="notebackref" href="#V15">11:15</a>
<span class="xt"><a href='REV16.htm#V12'>Vəhy 16:12</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
