<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YUNUS 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YUNUS</a></li>
<li><a href='OBA01.htm'>&lt;</a></li>
<li><a href='JON.htm'>1</a></li>
<li><a href='JON02.htm'>&gt;</a></li>
</ul>
<div class="main">
 <div class='mt'>YUNUS  </div><div class='mt2'>PEYĞƏMBƏRİN KİTABI  </div><div class='imt'>GİRİŞ  </div><div class='ip'><span class='bk'>«Yunus»</span> Kitabı Allahın əmrinə tabe olmaq istəməyən Yunus peyğəmbərin başına gələn əhvalatlardan bəhs edir. Allah ona möhtəşəm Aşşur imperatorluğunun paytaxtı Nineva şəhərinə getməyi buyurmuşdu. O dövrdə Aşşur İsrailin qatı düşməni idi. Buna görə də Yunus Allahın sözünü oradakılara çatdırmaq istəmirdi. Çünki o, Allahın rəhmli olmasına əmin idi. Bilirdi ki, Ninevalılar tövbə etsə, Allah onları məhv etməz. Bir neçə hadisə baş verəndən sonra, nəhayət, Yunus məcburiyyət qarşısında qalaraq Allaha itaət etdi. Yunusun peyğəmbərliyi yerinə yetməyəndə bu onu çox qəzəbləndirdi, Allah isə ona ibrət dərsi verdi.  </div><div class='ip'>Bu kitabdan aydın görünür ki, Allah təkcə İsrail xalqını deyil, bütün bəşəriyyəti cəzalandırmaq və məhv etmək əvəzinə bağışlamaq və xilas etmək istəyir.  </div><div class='iot'>Kitabın məzmunu:  </div><div class='io2'>1:1-17 Yunusun çağırışı və itaətsizliyi  </div><div class='io2'>2:1-10 Yunusun tövbəsi və xilası  </div><div class='io2'>3:1-10 Ninevalıların tövbə etməsi  </div><div class='io2'>4:1-11 Allahın Ninevalılara rəhmi   
</div><div class='chapterlabel' id="V0"> 1</div><div class='s'>Yunusun çağırışı və itaətsizliyi </div> <div class='p'> <span class="verse" id="V1">1&#160;</span><a href="#FN1" class="notemark">*<span class="popup">2Pad. 14:25</span></a> Rəbbin sözü Amittay oğlu Yunusa nazil oldu:   <span class="verse" id="V2">2&#160;</span>«Qalx, Ninevaya – o böyük şəhərə get və ona qarşı car çək, çünki oradakıların pisliyi gəlib Mənə qədər çatmışdır».   <span class="verse" id="V3">3&#160;</span>Lakin Yunus Rəbbin hüzurundan Tarşişə qaçmaq üçün qalxdı. Yafoya enib Tarşişə gedən bir gəmi tapdı. Yol haqqını verib Rəbbin hüzurundan getmək üçün onlarla birlikdə Tarşişə gedən gəmiyə mindi.   </div><div class='p'> <span class="verse" id="V4">4&#160;</span>Lakin Rəbb dəniz üzərində güclü külək qaldırdı, dənizdə böyük bir fırtına qopdu və gəmi az qala parçalanacaqdı.   <span class="verse" id="V5">5&#160;</span>Gəmiçilər qorxuya düşüb hər biri öz allahını çağırdı və gəmi yüngülləşsin deyə orada olan yükləri dənizə atdılar. Yunus isə gəminin aşağı hissəsinə enmişdi və uzanıb bərk yuxuya getmişdi.   <span class="verse" id="V6">6&#160;</span>Gəmi rəisi onun yanına gəlib dedi: «Sən nə yatırsan? Qalx, öz allahını çağır. Bəlkə sənin allahın bizi yada salar və biz məhv olmarıq».   </div><div class='p'> <span class="verse" id="V7">7&#160;</span>Gəmiçilər bir-birlərinə dedi: «Gəlin püşk ataq, görək kimə görə bu bəla başımıza gəldi?» Püşk atdılar və püşk Yunusa düşdü.   <span class="verse" id="V8">8&#160;</span>O zaman Yunusdan soruşdular: «Bizə de, başımıza gələn bu bəla kimə görədir? Sənin sənətin nədir? Haradan gəlirsən? Vətənin haradır? Hansı xalqdansan?»   <span class="verse" id="V9">9&#160;</span>Yunus cavab verdi: «Mən İbraniyəm. Dənizi və torpağı yaradan göylərin Allahı Rəbdən qorxuram».   <span class="verse" id="V10">10&#160;</span>Onlar çox qorxdu və dedi: «Sən bunu nə üçün etdin?» Çünki Yunusun Rəbdən uzaqlaşmaq üçün qaçdığını bilirdilər, bunu onlara özü nəql etmişdi.   </div><div class='p'> <span class="verse" id="V11">11&#160;</span>Dəniz get-gedə coşduğuna görə onlar Yunusdan soruşdular: «Səninlə nə edək ki, dəniz qarşımızda sakitləşsin?»   <span class="verse" id="V12">12&#160;</span>Yunus onlara dedi: «Məni götürüb dənizə atın, onda dəniz qarşınızda sakitləşər, çünki bilirəm, bu böyük fırtına mənə görə baş verib».   <span class="verse" id="V13">13&#160;</span>Lakin gəmiçilər sahilə yan almaq üçün səylə avar çəkməyə başladı, amma bacarmadı. Ona görə ki dəniz onlara qarşı get-gedə coşurdu.   <span class="verse" id="V14">14&#160;</span>O zaman onlar Rəbbə fəryad edərək dedilər: «Ya Rəbb, Sənə yalvarırıq, qoyma bu adamın canından ötrü məhv olaq. Günahsız qan üstümüzdə qalmasın! Çünki Sən, ya Rəbb, Öz istədiyini etmisən».   <span class="verse" id="V15">15&#160;</span>Onlar Yunusu götürüb dənizə atdı və dənizdəki fırtına yatdı.   <span class="verse" id="V16">16&#160;</span>Onda adamlar Rəbdən bərk qorxdu və Rəbbə qurban təqdim edərək əhd etdi.   </div><div class='p'> <span class="verse" id="V17">17&#160;</span><a href="#FN2" class="notemark">*<span class="popup">Mat. 12:40</span></a> Yunusu udmaq üçün Rəbb böyük bir balıq yetirdi və Yunus üç gün-üç gecə balığın qarnında qaldı.   </div><ul class='tnav'>
<li><a href='index.htm'>YUNUS</a></li>
<li><a href='OBA01.htm'>&lt;</a></li>
<li><a href='JON.htm'>1</a></li>
<li><a href='JON02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">1:1</a>
<span class="xt"><a href='2KI14.htm#V25'>2Pad. 14:25</a></span></p>
<p class="x" id="FN2"><span class="notemark">*</span><a class="notebackref" href="#V17">1:17</a>
<span class="xt"><a href='MAT12.htm#V40'>Mat. 12:40</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
