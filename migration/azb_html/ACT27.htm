<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 27</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT26.htm'>&lt;</a></li>
<li><a href='ACT.htm'>27</a></li>
<li><a href='ACT28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Paul Romaya doğru yola çıxır </div> <div class='p'> <span class="verse" id="V1">1&#160;</span>İtaliyaya doğru yelkən açmağa qərar veriləndə Paulu və bəzi başqa məhbusları İmperator alayından Yuli adlı bir yüzbaşıya təhvil verdilər.   <span class="verse" id="V2">2&#160;</span>Asiya vilayətinin sahilindəki limanlara gedən bir Edremit gəmisinə minərək dənizlə getdik. Salonikdən Makedoniyalı Aristarx da yanımızda idi.   <span class="verse" id="V3">3&#160;</span>Ertəsi gün Sidona çatdıq. Paulla dost kimi rəftar edən Yuli ona izin verdi ki, lazımi kömək almaq üçün dostlarının yanına getsin.   <span class="verse" id="V4">4&#160;</span>Oradan yenə dənizlə getdik. Küləklər bizə əks istiqamətdə əsdiyi üçün Kipri külək tutmayan tərəfdən keçdik.   <span class="verse" id="V5">5&#160;</span>Dəniz yolu ilə Kilikiya və Pamfiliyanı keçib Likiyanın Mira şəhərinə gəldik.   <span class="verse" id="V6">6&#160;</span>Yüzbaşı orada İtaliyaya gedən bir İsgəndəriyyə gəmisi tapıb bizi o gəmiyə mindirdi.   <span class="verse" id="V7">7&#160;</span>Xeyli gün aşağı sürətlə, çətinliklə üzərək Knid şəhərinin qarşısına çatdıq. Külək bizə yol vermədiyi üçün Salmoni burnundan dolanaraq Kritin külək tutmayan tərəfi ilə getdik.   <span class="verse" id="V8">8&#160;</span>Sahil boyunca çətinliklə irəliləyərək Laseya şəhəri yaxınlığındakı Gözəl Limanlar adlanan körfəzə gəlib-çatdıq.   </div><div class='p'> <span class="verse" id="V9">9&#160;</span>Xeyli vaxt itirmişdik, hətta oruc günü<a href="#FN1" class="notemark">*<span class="popup">Oruc günü – yəni Yəhudilərin sentyabr və ya oktyabr aylarında keçirdikləri günahların Kəffarə günü sayılan <span class='tl'>Yom Kippur</span> bayramı.</span></a> də keçib-getmişdi. Artıq bu mövsümdə dəniz yolu ilə getmək təhlükəli idi. Odur ki, Paul onlara xəbərdarlıq edərək   <span class="verse" id="V10">10&#160;</span>dedi: «Ağalar, görürəm ki, bu səfər yalnız yük və gəmiyə deyil, canımıza da çox ziyan və bəla gətirəcək».   <span class="verse" id="V11">11&#160;</span>Lakin yüzbaşı Paulun dediklərini dinləməkdənsə gəmi sükançısının və sahibinin sözlərinə uydu.   <span class="verse" id="V12">12&#160;</span>Liman qışlamaq üçün əlverişsiz idi. Buna görə gəmidəkilərin əksəriyyəti oradan dənizə çıxıb imkan olarsa, Finiksə çataraq qışı orada keçirmək qərarına gəldi; Finiks Kritdə olan, cənub-qərbə və şimal-qərbə baxan bir liman idi.   </div><div class='s'>Fırtına </div> <div class='p'> <span class="verse" id="V13">13&#160;</span>Cənubdan zəif bir külək əsməyə başlayanda gözlədikləri anın gəldiyini zənn edərək lövbərləri çıxartdılar. Krit sahili boyu üzərək irəlilədilər.   <span class="verse" id="V14">14&#160;</span>Amma çox keçmədi ki, qurudan Evrakilon<a href="#FN2" class="notemark">†<span class="popup">Evrakilon – yəni şimali şərq küləyi.</span></a> fırtınası qopdu.   <span class="verse" id="V15">15&#160;</span>Fırtınaya düşən gəmi küləyə müqavimət göstərə bilmirdi, əlacsız qaldıq və külək bizi aparırdı.   <span class="verse" id="V16">16&#160;</span>Qavda adlı kiçik bir adanın külək zəif tutan tərəfinə düşəndə gəminin qayığını güclə qurtara bildik.   <span class="verse" id="V17">17&#160;</span>Qayığı yuxarı çəkəndən sonra gəminin kəndirlərini onun altından dolayıb bağlayaraq tədbir gördülər. Sirt körfəzində saya oturmaqdan qorxub ləngəri aşağı saldılar və gəmi sürüklənməyə başladı.   <span class="verse" id="V18">18&#160;</span>Fırtına bizi bir xeyli çalxaladı. Ertəsi gün gəminin yükünü atmağa başladılar.   <span class="verse" id="V19">19&#160;</span>Üçüncü gün isə öz əlləri ilə gəminin təchizatını atdılar.   <span class="verse" id="V20">20&#160;</span>Günlərlə nə günəş, nə də ulduzlar göründü. Fırtına da o qədər şiddətlə davam edirdi ki, artıq bundan xilas olmağa ümidimiz qalmamışdı.   </div><div class='p'> <span class="verse" id="V21">21&#160;</span>Adamlar uzun müddət yemək yemədikdə Paul ortada durub dedi: «Ağalar, gərək siz mənə qulaq asıb Kritdən çıxmayaydınız və bu ziyana, bu bəlaya düşməyəydiniz.   <span class="verse" id="V22">22&#160;</span>İndi sizə öyüd verərək deyirəm: ürəkli olun, çünki heç biriniz canını itirməyəcək, yalnız gəmi məhv olacaq.   <span class="verse" id="V23">23&#160;</span>Çünki mənsub olub ibadət etdiyim Allahın bir mələyi bu gecə yanıma gəlib dedi:   <span class="verse" id="V24">24&#160;</span>“Qorxma, Paul, sənin qeysərin qarşısına çıxmağın lazımdır. Səninlə birgə gəmidə olanların hamısını da Allah sənə bağışladı”.   <span class="verse" id="V25">25&#160;</span>Ay ağalar, buna görə ürəkli olun! Allaha inandığıma görə bilirəm ki, hər şey mənə deyilən kimi olacaq.   <span class="verse" id="V26">26&#160;</span>Amma bizə bir adaya düşmək lazımdır».   </div><div class='s'>Gəmi quruda oturur </div> <div class='p'> <span class="verse" id="V27">27&#160;</span>On dördüncü gecə idi ki, biz İoniya dənizində sürüklənirdik. Gecə yarısına yaxın gəmiçilər hiss etdilər ki, quruya yaxınlaşırlar.   <span class="verse" id="V28">28&#160;</span>Suyun dərinliyini ölçəndə gördülər ki, iyirmi qolacdır.<a href="#FN3" class="notemark">‡<span class="popup">Qolac – yunan mətnində <span class='tl'>orquya</span>, təqribən 1.85 metr.</span></a> Bir az gedəndən sonra bir daha ölçdülər və gördülər ki, on beş qolacdır.   <span class="verse" id="V29">29&#160;</span>Qayalığa çıxmaqdan qorxaraq gəminin dal tərəfindən dörd lövbər atıb sabahın açılması üçün dua etdilər.   <span class="verse" id="V30">30&#160;</span>Belə olanda gəmiçilər qaçmağa çalışıb gəminin qabaq hissəsindən lövbərlər salmaq bəhanəsi ilə qayığı dənizə endirdilər.   <span class="verse" id="V31">31&#160;</span>Amma Paul yüzbaşıya və əsgərlərə dedi: «Bunlar gəmidə qalmasalar, siz xilas ola bilməzsiniz».   <span class="verse" id="V32">32&#160;</span>Bundan sonra əsgərlər qayığın iplərini kəsib onu dənizə saldılar.   </div><div class='p'> <span class="verse" id="V33">33&#160;</span>Dan yeri söküləndə Paul hamıya yemək yeməyi təkid edərək dedi: «Bu gün on dörd gündür ki, nigarançılıq içindəsiniz və heç nə yemədiyinizə görə acsınız.   <span class="verse" id="V34">34&#160;</span>Bunun üçün sizdən xahiş edirəm ki, yemək yeyəsiniz. Bu, xilasınız üçün lazımdır. Heç birinizin başından bir tük belə, əskik olmayacaq».   <span class="verse" id="V35">35&#160;</span>Paul bunu deyəndən sonra çörək götürdü və hamının qarşısında Allaha şükür edərək çörəyi bölüb yeməyə başladı.   <span class="verse" id="V36">36&#160;</span>Bundan hamı ürəklənib yemək yedi.   <span class="verse" id="V37">37&#160;</span>Gəmidə cəmi iki yüz yetmiş altı nəfər idik.   <span class="verse" id="V38">38&#160;</span>Hamı doyandan sonra buğdanı dənizə boşaldaraq gəmini yüngülləşdirdilər.   </div><div class='p'> <span class="verse" id="V39">39&#160;</span>Hava işıqlananda gördükləri qurunu tanıya bilmədilər. Amma qumsal sahili olan bir körfəz gördülər. Qərara aldılar ki, imkan olsa, gəmini orada oturtsunlar.   <span class="verse" id="V40">40&#160;</span>Lövbərləri kəsib dənizdə qoydular. Eyni zamanda sükanları saxlayan kəndirləri açıb qabaq yelkəni qaldıraraq qumsallığa tərəf yönəldilər.   <span class="verse" id="V41">41&#160;</span>Gəmi isə dayazlıqda qum üstündə oturdu. Gəminin burnu quma batıb tərpənməz oldu. Arxa tərəfi isə dalğaların zərbəsindən sınmağa başladı.   <span class="verse" id="V42">42&#160;</span>Əsgərlər məhbusları öldürmək istəyirdi ki, heç biri üzərək qaçmasın.   <span class="verse" id="V43">43&#160;</span>Amma Paulu xilas etmək istəyən yüzbaşı əsgərləri bu fikirdən daşındırdı. Əmr etdi ki, əvvəlcə üzməyi bacaranlar dənizə tullanıb üzsünlər,   <span class="verse" id="V44">44&#160;</span>sonra dalda qalanlar ya taxtalar ya da gəminin başqa parçaları üzərində sahilə çıxsınlar. Beləliklə, hamısı sağ-salamat quruya çıxdı.   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT26.htm'>&lt;</a></li>
<li><a href='ACT.htm'>27</a></li>
<li><a href='ACT28.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V9">27:9</a>
<span class="fq">Oruc günü </span><span class="ft">– yəni Yəhudilərin sentyabr və ya oktyabr aylarında keçirdikləri günahların Kəffarə günü sayılan Yom Kippur bayramı.</span></p>
<p class="f" id="FN2"><span class="notemark">†</span><a class="notebackref" href="#V14">27:14</a>
<span class="fq">Evrakilon </span><span class="ft">– yəni şimali şərq küləyi.</span></p>
<p class="f" id="FN3"><span class="notemark">‡</span><a class="notebackref" href="#V28">27:28</a>
<span class="fq">Qolac </span><span class="ft">– yunan mətnində orquya, təqribən 1.85 metr.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
