<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ ŞAMUEL 13</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA12.htm'>&lt;</a></li>
<li><a href='1SA.htm'>13</a></li>
<li><a href='1SA14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Şaulun itaətsizliyi </div> <div class='p'> <span class="verse" id="V1">1&#160;</span>Şaul bir il padşah oldu və İsrailin üzərində daha iki il padşahlıq edəndən sonra   <span class="verse" id="V2">2&#160;</span>o özü üçün üç min nəfər İsrailli seçdi. Bunlardan iki min nəfəri Mikmasda və Bet-El təpələrində Şaulun yanında qaldı, min nəfəri isə Binyaminin Givea şəhərində Yonatanın yanında saxladı. Xalqın qalan hissəsini isə Şaul öz evlərinə göndərdi.   <span class="verse" id="V3">3&#160;</span>Yonatan Gevadakı Filiştlilərin keşik dəstəsinin əsgərlərini qırdı və bunu bütün Filiştlilər eşitdilər. Şaul isə İbranilər eşitsinlər deyə bütün ölkədə şeypur çaldırdı.   <span class="verse" id="V4">4&#160;</span>İsraillilərin hamısı Şaulun Filiştlilərin keşik dəstəsini qırdığını, Filiştlilərin İsrailə nifrət etdiyini eşitdi. Xalq Şaulun ətrafında yığılmaq üçün Qilqala çağırıldı.   <span class="verse" id="V5">5&#160;</span>Filiştlilər İsraillə vuruşmaq üçün yığıldılar. Otuz min döyüş arabası, altı min atlı və dənizdəki qum dənələrinin sayı qədər camaat çıxıb Bet-Avenin şərqində Mikmasda ordugah qurdu.   </div><div class='p'> <span class="verse" id="V6">6&#160;</span>İsraillilər təhlükə qarşısında olduqlarını gördülər, çünki xalq sıxışdırıldı, xalq mağaralarda, kolluqlarda, qayalarda, məqbərələrdə və nohurlarda gizləndi.   <span class="verse" id="V7">7&#160;</span>İbranilərdən bəzisi İordan çayından Qad və Gilead torpağına keçmişdi, lakin Şaul isə hələ Qilqalda idi və bütün xalq qorxudan əsə-əsə onun ardınca gedirdi.   </div><div class='p'> <span class="verse" id="V8">8&#160;</span><a href="#FN1" class="notemark">*<span class="popup">1Şam. 10:8 </span></a> Şaul Şamuel təyin etdiyi vaxta qədər yeddi gün gözlədi, lakin Şamuel Qilqala gəlmədi, ona görə də xalq Şaulun yanından dağılmağa başladı.   <span class="verse" id="V9">9&#160;</span>Şaul dedi: «Yandırma qurbanını və ünsiyyət qurbanını yanıma gətirin». O, yandırma qurbanını təqdim etdi.   <span class="verse" id="V10">10&#160;</span>Yandırma qurbanının təqdimi qurtaranda Şamuel gəlib çıxdı və Şaul salamlaşmaq üçün onu qarşılamağa çıxdı.   <span class="verse" id="V11">11&#160;</span>Şamuel dedi: «Sən nə etmisən?» Şaul isə dedi: «Gördüm ki, ətrafımdakı xalq dağılır, sən isə təyin etdiyin gün gəlmədin və Filiştlilər Mikmasda toplanıb.   <span class="verse" id="V12">12&#160;</span>Dedim ki, indi Filiştlilər Qilqala, üstümə gələcəklər, mən isə hələ Rəbbin razılığını almamışam. Ona görə də özümü məcbur edib yandırma qurbanını təqdim etdim».   <span class="verse" id="V13">13&#160;</span>Şamuel Şaula dedi: «Ağılsızlıq etdin, Allahın Rəbbin sənə verdiyi əmrə əməl etmədin. Belə olmasaydı, Rəbb İsrail üzərində sənin padşahlığını əbədi saxlayacaqdı.   <span class="verse" id="V14">14&#160;</span><a href="#FN2" class="notemark">*<span class="popup">Həv. 13:22 </span></a> Lakin indi padşahlığın davam etməyəcək. Rəbb Özü üçün Öz ürəyinə yatan bir adam tapıb. Həmin adamı Rəbb xalqına başçı təyin etdi. Çünki sən Rəbbin verdiyi əmrlərə əməl etmədin».   <span class="verse" id="V15">15&#160;</span>Bundan sonra Şamuel Qilqalı tərk edib Binyaminlilərin Givea şəhərinə çıxdı. Şaul yanında olan xalqı saydı: altı yüz nəfərə qədər idi.   </div><div class='p'> <span class="verse" id="V16">16&#160;</span>Şaul, oğlu Yonatan və yanında olan xalq Binyaminlilərin Geva şəhərində qalmaqda idi. Filiştlilər isə Mikmasda ordugah qurmuşdular.   <span class="verse" id="V17">17&#160;</span>Filişt ordugahından qarətçi hücumçular üç dəstəyə bölünüb çıxdılar. Bir dəstə Ofra yoluna – Şual torpağına yönəldi.   <span class="verse" id="V18">18&#160;</span>Digər dəstə isə Bet-Xoron yoluna, o biri dəstə isə çölə – Sevoim vadisinə baxan sərhəd yoluna yönəldi.   </div><div class='p'> <span class="verse" id="V19">19&#160;</span>Bütün İsrail ölkəsində bir nəfər də olsun dəmirçi yox idi. Filiştlilər demişdilər ki, qoy İbranilər qılınc, nizə düzəltməsinlər.   <span class="verse" id="V20">20&#160;</span>Bütün İsraillilər kotanlarını, kərkilərini, baltalarını və oraqlarını itiləmək üçün Filiştlilərin yanına gəlirdi.   <span class="verse" id="V21">21&#160;</span>Kotanın, kərkinin itiləmə qiyməti bir pim <a href="#FN3" class="notemark">*<span class="popup">Pim – şekelin üçdə ikisi, səkkiz qrama yaxın gümüş pul.</span></a> idi. Bellər, baltalar, bizlər üçün isə şekelin üçdə biri qədər gümüş pul alardılar.   <span class="verse" id="V22">22&#160;</span>Ona görə də müharibə zamanı Şaulla Yonatanın yanında olan xalqın əlində qılınc və nizə yox idi, bu silahlar ancaq Şaulun və oğlu Yonatanın əlində olardı.   </div><div class='p'> <span class="verse" id="V23">23&#160;</span>Filiştlilərin keşik dəstəsi Mikmas keçidinə çıxdı.   </div><ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA12.htm'>&lt;</a></li>
<li><a href='1SA.htm'>13</a></li>
<li><a href='1SA14.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V8">13:8</a>
<span class="xt"><a href='1SA10.htm#V8'>1Şam. 10:8</a> </span></p>
<p class="x" id="FN2"><span class="notemark">*</span><a class="notebackref" href="#V14">13:14</a>
<span class="xt"><a href='ACT13.htm#V22'>Həv. 13:22</a> </span></p>
<p class="f" id="FN3"><span class="notemark">*</span><a class="notebackref" href="#V21">13:21</a>
<span class="fq">Pim </span><span class="ft">– şekelin üçdə ikisi, səkkiz qrama yaxın gümüş pul.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
