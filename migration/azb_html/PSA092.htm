<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 92</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA091.htm'>&lt;</a></li>
<li><a href='PSA.htm'>92</a></li>
<li><a href='PSA093.htm'>&gt;</a></li>
</ul>
<div class="main">
 
<div class='chapterlabel' id="V0"> 92</div><div class='s'>Məzmur 92 </div> <div class='d'>Məzmur. </div> <div class='d'>Şənbə günü üçün bir ilahi. </div> <div class='q'> <span class="verse" id="V1">1&#160;</span>Nə yaxşıdır Rəbbə şükür etmək,  </div><div class='q'>Ey Haqq-Taala, isminə tərənnüm söyləmək,   </div><div class='q'> <span class="verse" id="V2">2&#160;</span>Hər səhər məhəbbətini elan etmək,  </div><div class='q'>Hər gecə sədaqətini bəyan etmək,   </div><div class='q'> <span class="verse" id="V3">3&#160;</span>On telli alətin avazı ilə,  </div><div class='q'>Çəngin, liranın sədası ilə oxumaq.   </div><div class='b'> &#160; </div> <div class='q'> <span class="verse" id="V4">4&#160;</span>Çünki, ya Rəbb, əməllərinlə məni sevindirmisən,  </div><div class='q'>Əllərinin işlərinə görə Səni mədh edirəm.   </div><div class='b'> &#160; </div> <div class='q'> <span class="verse" id="V5">5&#160;</span>Ya Rəbb, Sənin işlərin nə qədər əzəmətlidir,  </div><div class='q'>Sənin fikirlərin dərindən dərindir!   </div><div class='q'> <span class="verse" id="V6">6&#160;</span>Nadan insan bunu heç vaxt bilməz,  </div><div class='q'>Axmaq insan bunu dərk etməz:   </div><div class='q'> <span class="verse" id="V7">7&#160;</span>Pislər ot kimi bitsə də,  </div><div class='q'>Bütün şər iş görənlər çiçəklənsə də,  </div><div class='q'>Əbədilik yox olacaqlar.   </div><div class='q'> <span class="verse" id="V8">8&#160;</span>Amma, ya Rəbb, Sən əbədi ucasan.   </div><div class='b'> &#160; </div> <div class='q'> <span class="verse" id="V9">9&#160;</span>Ya Rəbb, düşmənlərin mütləq qırılacaq,  </div><div class='q'>Bütün şər iş görənlər darmadağın olacaq.   </div><div class='q'> <span class="verse" id="V10">10&#160;</span>Sən mənə çöl öküzü kimi güc vermisən,  </div><div class='q'>Başıma təzə zeytun yağı<a href="#FN1" class="notemark">*<span class="popup">Təzə zeytun yağı – xoşbəxtlik rəmzi.</span></a> çəkmisən.   </div><div class='q'> <span class="verse" id="V11">11&#160;</span>Düşmənlərimin yerə sərilməsini gözlərimlə gördüm,  </div><div class='q'>Bədxahlarımın can verməsini qulaqlarımla eşitdim.   </div><div class='b'> &#160; </div> <div class='q'> <span class="verse" id="V12">12&#160;</span>Salehlər xurma ağacı kimi göyərir,  </div><div class='q'>Livandakı sidr ağacı kimi böyüyür.   </div><div class='q'> <span class="verse" id="V13">13&#160;</span>Onlar Rəbbin evində əkilib,  </div><div class='q'>Onlar Allahımızın həyətində göyərir.   </div><div class='q'> <span class="verse" id="V14">14&#160;</span>Qocalanda da bar verəcəklər,  </div><div class='q'>Təravətli, yamyaşıl qalacaqlar,   </div><div class='q'> <span class="verse" id="V15">15&#160;</span>Belə deyəcəklər: «Rəbb haqdır,  </div><div class='q'>O mənim qayamdır, Onda haqsızlıq yoxdur».   </div><ul class='tnav'>
<li><a href='index.htm'>ZƏBUR</a></li>
<li><a href='PSA091.htm'>&lt;</a></li>
<li><a href='PSA.htm'>92</a></li>
<li><a href='PSA093.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">92:10</a>
<span class="fq">Təzə zeytun yağı </span><span class="ft">– xoşbəxtlik rəmzi.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
