<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ÇIXIŞ 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ÇIXIŞ</a></li>
<li><a href='EXO07.htm'>&lt;</a></li>
<li><a href='EXO.htm'>8</a></li>
<li><a href='EXO09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>İkinci cəza: qurbağalar </div> <div class='p'> <span class="verse" id="V1">1&#160;</span>Rəbb Musaya dedi: «Fironun yanına gedib ona söylə: “Rəbb belə deyir: xalqımı burax ki, Mənə ibadət etsin!   <span class="verse" id="V2">2&#160;</span>Əgər sən xalqımı buraxmaq istəməsən, mən sənin bütün torpağını qurbağalarla doldurub bəlaya salacağam.   <span class="verse" id="V3">3&#160;</span>Çay qurbağalarla qaynaşacaq və oradan çıxıb sənin sarayında, yataq otağında, yatağının üstündə gəzəcəklər, əyanlarının, xalqının evlərinə, təndirlərinə və xəmir tabaqlarına girəcəklər.   <span class="verse" id="V4">4&#160;</span>Sənin, xalqının və bütün əyanlarının üstünə qurbağalar çıxacaq”».   </div><div class='p'> <span class="verse" id="V5">5&#160;</span>Rəbb Musaya dedi: «Haruna belə söylə: əsanı götür və əlini çayların, arxların və göllərin üzərinə uzat. Qoy Misir torpağı qurbağalarla dolsun».   <span class="verse" id="V6">6&#160;</span>Harun əlini Misir suları üzərinə uzatdı və oradan qurbağalar çıxıb Misir torpağını bürüdü.   <span class="verse" id="V7">7&#160;</span>Sehrbazlar da öz sehrləri ilə belə etdilər və Misir torpağına qurbağalar yetirdilər.   </div><div class='p'> <span class="verse" id="V8">8&#160;</span>Firon Musanı və Harunu çağırıb dedi: «Rəbbə yalvarın ki, məndən və xalqımdan qurbağaları rədd etsin, onda Rəbbə qurban gətirmək üçün xalqı buraxaram».   <span class="verse" id="V9">9&#160;</span>Musa firona dedi: «Söylə, nə vaxt sənin, əyanların və xalqın üçün dua edim ki, qurbağalar səndən və evlərindən yox olsun və yalnız çayda qalsınlar?»   <span class="verse" id="V10">10&#160;</span>Firon dedi: «Sabah». Musa dedi: «Sən dediyin kimi olacaq. Bundan biləcəksən ki, Allahımız Rəbbə bənzəri yoxdur!   <span class="verse" id="V11">11&#160;</span>Qurbağalar səndən, evlərindən, əyanlarından və xalqından rədd olacaq, yalnız çayda qalacaqlar».   <span class="verse" id="V12">12&#160;</span>Musa və Harun fironun yanından çıxdılar.  </div><div class='p'>Musa Rəbbin fironun üzərinə göndərdiyi qurbağalara görə Ona yalvardı.   <span class="verse" id="V13">13&#160;</span>Rəbb də Musanın sözünə əməl etdi. Evlərdə, həyətlərdə, tarlalarda olan qurbağalar öldü.   <span class="verse" id="V14">14&#160;</span>Onları qalaq-qalaq yığdılar və torpaq iylənməyə başladı.   <span class="verse" id="V15">15&#160;</span>Ancaq firon vəziyyətin yüngülləşdiyini görəndə Rəbbin söylədiyi kimi ürəyində inad etdi və onlara qulaq asmadı.   </div><div class='s'>Üçüncü cəza: mığmığalar </div> <div class='p'> <span class="verse" id="V16">16&#160;</span>Rəbb Musaya dedi: «Haruna belə söylə: “Əsanı uzadıb yerin tozuna vur ki, o bütün Misir ölkəsində mığmığalara dönsün”».   <span class="verse" id="V17">17&#160;</span>Onlar belə də etdilər. Harun əlindəki əsanı uzadıb yerin tozuna vurdu və insanların da, heyvanların da üstünə mığmığalar qondu. Bütün Misir torpağında yerin tozu mığmığaya döndü.   <span class="verse" id="V18">18&#160;</span>Sehrbazlar da öz sehrləri ilə mığmığalar gətirmək istədilər, ancaq bunu bacarmadılar. İnsanların da, heyvanların da üstünə mığmığalar qondu.   <span class="verse" id="V19">19&#160;</span><a href="#FN1" class="notemark">*<span class="popup">Luka 11:20</span></a> Sehrbazlar firona dedilər: «Bunda Allahın əli var». Ancaq Rəbbin söylədiyi kimi fironun ürəyi inadkar oldu və o qulaq asmadı.   </div><div class='s'>Dördüncü cəza: mozalanlar </div> <div class='p'> <span class="verse" id="V20">20&#160;</span>Rəbb Musaya dedi: «Səhər tezdən qalx. Firon suya tərəf gedəndə onun qarşısına gedib belə söylə: “Rəbb belə deyir: xalqımı burax ki, Mənə ibadət etsin!   <span class="verse" id="V21">21&#160;</span>Əgər sən onları azad etmək istəməsən, sənin, əyanlarının, xalqının üzərinə və evlərinin içinə mozalan yığınları göndərəcəyəm. Misirlilərin evləri, yaşadıqları torpaq mozalanlarla dolacaq.   <span class="verse" id="V22">22&#160;</span>Ancaq o gün xalqımın yaşadığı Qoşen torpağını ayıracağam ki, orada mozalanlar olmasın. Bundan biləcəksən ki, bu ölkədə Rəbb Mənəm.   <span class="verse" id="V23">23&#160;</span>Sənin xalqınla Öz xalqım arasında fərq qoyacağam. Bu əlamət sabah olacaq”».   <span class="verse" id="V24">24&#160;</span>Rəbb belə də etdi. Fironun sarayını, əyanlarının evlərini, bütün Misir torpağını ağır mozalan yığını basdı. Mozalanların əlindən ölkə viran oldu.   </div><div class='p'> <span class="verse" id="V25">25&#160;</span>Firon Musanı və Harunu çağırıb dedi: «Gedin, bu ölkədə öz Allahınıza qurban gətirin».   <span class="verse" id="V26">26&#160;</span>Ancaq Musa dedi: «Belə etmək olmaz, çünki bizim Allahımız Rəbbə qurban kəsməyimiz Misirlilərdə ikrah hissi oyadacaq. Misirlilərin qabağında ikrah oyadan qurbanlar kəssək, onlar bizi daşqalaq etməzlərmi?   <span class="verse" id="V27">27&#160;</span>Biz istəyirik ki, səhrada üç gün yol gedək və Allahımız Rəbbin bizə əmr etdiyi kimi qurban gətirək».   <span class="verse" id="V28">28&#160;</span>Firon dedi: «Mən sizi buraxıram ki, səhrada Allahınız Rəbbə qurban gətirəsiniz, ancaq çox uzağa getməyin. Mənim üçün də yalvarın».   <span class="verse" id="V29">29&#160;</span>Musa dedi: «Mən sənin yanından gedirəm. Rəbbə dua edəcəyəm ki, sabah fironu, əyanlarını və xalqını mozalanlardan qurtarsın. Ancaq qoy firon xalqı Rəbbə qurban gətirməyə buraxmamaqla yenə də bizi aldatmasın».   <span class="verse" id="V30">30&#160;</span>Musa fironun yanından gedib Rəbbə yalvardı.   <span class="verse" id="V31">31&#160;</span>Rəbb Musanın sözünə əməl etdi. Fironu, əyanlarını və xalqını mozalanlardan qurtardı. Daha mozalan qalmadı.   <span class="verse" id="V32">32&#160;</span>Ancaq bu dəfə də firon ürəyində inadkarlıq etdi və xalqı buraxmadı.   </div><ul class='tnav'>
<li><a href='index.htm'>ÇIXIŞ</a></li>
<li><a href='EXO07.htm'>&lt;</a></li>
<li><a href='EXO.htm'>8</a></li>
<li><a href='EXO09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V19">8:19</a>
<span class="xt"><a href='LUK11.htm#V20'>Luka 11:20</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
