<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab MATTA 19</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>MATTA</a></li>
<li><a href='MAT18.htm'>&lt;</a></li>
<li><a href='MAT.htm'>19</a></li>
<li><a href='MAT20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Boşanma haqqında </div> <div class='r'>(Mark 10:1-12)  </div><div class='p'> <span class="verse" id="V1">1&#160;</span>İsa söhbətini bitirdikdən sonra Qalileyadan çıxıb Yəhudeyanın İordan çayının o biri tayında yerləşən bölgəsinə getdi.   <span class="verse" id="V2">2&#160;</span>Böyük bir izdiham Onun ardınca gəldi. İsa orada onlara şəfa verdi.   </div><div class='p'> <span class="verse" id="V3">3&#160;</span>Bəzi fariseylər İsanın yanına gəlib Onu sınamaq üçün belə bir sual verdilər: «İnsanın öz arvadını hər səbəbə görə boşamağa icazəsi varmı?»   <span class="verse" id="V4">4&#160;</span><a href="#FN1" class="notemark">*<span class="popup">Yar. 1:27; 5:2</span></a>İsa cavab verib dedi: «Oxumamısınız ki, Yaradan başlanğıcdan “onları kişi və qadın olaraq yaratdı” və dedi:   <span class="verse" id="V5">5&#160;</span><a href="#FN2" class="notemark">*<span class="popup">Yar. 2:24</span></a>“Buna görə də kişi ata-anasını tərk edib arvadına qovuşacaq və ikisi bir bədən olacaq”?   <span class="verse" id="V6">6&#160;</span>Artıq onlar iki deyil, bir bədəndir. Buna görə də qoy Allahın birləşdirdiyini insan ayırmasın».   <span class="verse" id="V7">7&#160;</span><a href="#FN3" class="notemark">*<span class="popup">Qanun. 24:1-4; Mat. 5:31</span></a>Fariseylər İsaya belə dedilər: «Onda Musa nə üçün bir talaq kağızı verərək arvadını boşamağı əmr etdi?»   <span class="verse" id="V8">8&#160;</span>İsa onlara dedi: «Ürəyinizin inadkar olduğuna görə Musa arvadlarınızı boşamağınıza icazə verdi. Amma başlanğıcdan belə deyildi.   <span class="verse" id="V9">9&#160;</span><a href="#FN4" class="notemark">*<span class="popup">Mat. 5:32; Luka 16:18; 1Kor. 7:10-11</span></a>Mənsə sizə deyirəm ki, cinsi əxlaqsızlıqdan başqa, hər hansı bir səbəbə görə arvadını boşayıb başqası ilə evlənən kəs zina edir».<a href="#FN5" class="notemark">*<span class="popup">Zina edir – bəzi əlyazmalarda zina edir. Ərindən boşanmış qadınla evlənən də zina edir (Luka 16:18).</span></a>   </div><div class='p'> <span class="verse" id="V10">10&#160;</span>Şagirdləri İsaya dedilər: «Əgər ərlə arvad arasındakı münasibət belə isə, deməli, evlənməmək daha yaxşıdır».   <span class="verse" id="V11">11&#160;</span>Amma İsa onlara dedi: «Hər adam bu sözü qəbul edə bilməz, ancaq bu qabiliyyətin verildiyi adamlar qəbul edə bilər.   <span class="verse" id="V12">12&#160;</span>Çünki elələri var ki, anadangəlmə xədimdir, elələri var ki, insanlar tərəfindən xədim ediliblər, elələri də var ki, Səmavi Padşahlıq uğrunda özlərini xədim sayırlar. Bunu qəbul edə bilən qəbul etsin».   </div><div class='s'>İsa uşaqlara xeyir-dua verir </div> <div class='r'>(Mark 10:13-16; Luka 18:15-17)  </div><div class='p'> <span class="verse" id="V13">13&#160;</span>O zaman uşaqlar İsanın yanına gətirildi ki, İsa onların üzərinə əllərini qoyub dua etsin. Şagirdlər isə onlara qadağan etdilər.   <span class="verse" id="V14">14&#160;</span>Amma İsa dedi: «Uşaqları buraxın, qoy Mənim yanıma gəlsinlər! Onlara mane olmayın! Çünki Səmavi Padşahlıq belələrinə məxsusdur».   <span class="verse" id="V15">15&#160;</span>İsa onların üzərinə əllərini qoyub oradan getdi.   </div><div class='s'>Var-dövlət və Səmavi Padşahlıq </div> <div class='r'>(Mark 10:17-31; Luka 18:18-30)  </div><div class='p'> <span class="verse" id="V16">16&#160;</span>Bir adam İsanın yanına gəlib dedi: «Müəllim,<a href="#FN6" class="notemark">†<span class="popup">Müəllim – bəzi əlyazmalarda Ey yaxşı Müəllim.</span></a> mən nə yaxşılıq etməliyəm ki, əbədi həyata malik olum?»   <span class="verse" id="V17">17&#160;</span>İsa ona dedi: «Nə üçün Məndən yaxşılıq barəsində soruşursan? Yaxşı olan tək Biri vardır.<a href="#FN7" class="notemark">‡<span class="popup">Nə üçün Məndən yaxşılıq barəsində soruşursan? Yaxşı olan tək Biri vardır – bəzi əlyazmalarda Mənə niyə yaxşı deyirsən? Tək Allahdan başqa yaxşısı yoxdur (Mark 10:18; Luka 18:19).</span></a> Əgər sən əbədi həyata qovuşmaq istəyirsənsə, Onun əmrlərinə riayət et».   <span class="verse" id="V18">18&#160;</span><a href="#FN8" class="notemark">*<span class="popup">Çıx. 20:12-16; Qanun. 5:16-20; Lev. 19:18</span></a>O adam İsadan «Hansı əmrlərə?» deyə soruşdu. İsa da dedi: «“Qətl etmə. Zina etmə. Oğurluq etmə. Yalandan şahidlik etmə.   <span class="verse" id="V19">19&#160;</span>Ata-anana hörmət et”. Həmçinin “qonşunu özün kimi sev”».   </div><div class='p'> <span class="verse" id="V20">20&#160;</span>Cavan adam İsaya dedi: «Bunların hamısına riayət etmişəm,<a href="#FN9" class="notemark">§<span class="popup">Riayət etmişəm – bəzi əlyazmalarda Gəncliyimdən bəri riayət edirəm (Mark 10:20; Luka 18:21).</span></a> daha nəyim çatışmır?»   <span class="verse" id="V21">21&#160;</span>İsa ona dedi: «Əgər kamil olmaq istəyirsənsə, get, əmlakını sat və yoxsullara payla. Onda göylərdə xəzinən olacaq. Sonra qayıt, Mənim ardımca gəl».   <span class="verse" id="V22">22&#160;</span>Lakin cavan adam bu sözü eşitdikdə kədərlənib getdi, çünki var-dövləti çox idi.   </div><div class='p'> <span class="verse" id="V23">23&#160;</span>İsa şagirdlərinə dedi: «Sizə doğrusunu deyirəm: varlı adamın Səmavi Padşahlığa daxil olması çətindir.   <span class="verse" id="V24">24&#160;</span>Yenə sizə deyirəm ki, dəvənin iynə gözündən keçməsi varlı adamın Allahın Padşahlığına daxil olmasından asandır».   <span class="verse" id="V25">25&#160;</span>Bunu eşidən şagirdlər çox təəccüblənərək dedilər: «Elə isə, kim xilas ola bilər?»   <span class="verse" id="V26">26&#160;</span>İsa onlara baxıb dedi: «Bu, insanlar üçün qeyri-mümkündür, amma Allah üçün hər şey mümkündür».   </div><div class='p'> <span class="verse" id="V27">27&#160;</span>Bundan sonra Peter cavab verərək Ona dedi: «Bax biz hər şeyi qoyub Sənin ardınca gəlmişik, əvəzində nəyimiz olacaq?»   <span class="verse" id="V28">28&#160;</span><a href="#FN10" class="notemark">*<span class="popup">Mat. 25:31; Luka 22:30</span></a>İsa onlara dedi: «Sizə doğrusunu deyirəm: hər şey yeniləşəndə, Bəşər Oğlu izzətli taxtına oturanda Mənim ardımca gələn sizlər də İsrailin on iki qəbiləsinə hökm etmək üçün on iki taxt üzərində oturacaqsınız.   <span class="verse" id="V29">29&#160;</span>Mənim adım uğrunda ya evlərini ya qardaşlarını ya bacılarını ya atasını ya anasını<a href="#FN11" class="notemark">**<span class="popup">Ya anasını – bəzi əlyazmalarda ya anasını ya arvadını.</span></a> ya uşaqlarını və yaxud tarlalarını atan hər kəs bundan yüz dəfə artıq alacaq və əbədi həyatı da irs olaraq alacaq.   <span class="verse" id="V30">30&#160;</span><a href="#FN12" class="notemark">*<span class="popup">Mat. 20:16; Luka 13:30</span></a>Amma birinci olanların çoxu axırıncı, axırıncı olanlarsa birinci olacaq.   </div><ul class='tnav'>
<li><a href='index.htm'>MATTA</a></li>
<li><a href='MAT18.htm'>&lt;</a></li>
<li><a href='MAT.htm'>19</a></li>
<li><a href='MAT20.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">19:4</a>
<span class="xt"><a href='GEN01.htm#V27'>Yar. 1:27</a>; <a href='GEN05.htm#V2'>5:2</a></span></p>
<p class="x" id="FN2"><span class="notemark">*</span><a class="notebackref" href="#V5">19:5</a>
<span class="xt"><a href='GEN02.htm#V24'>Yar. 2:24</a></span></p>
<p class="x" id="FN3"><span class="notemark">*</span><a class="notebackref" href="#V7">19:7</a>
<span class="xt"><a href='DEU24.htm#V1'>Qanun. 24:1-4</a>; <a href='MAT05.htm#V31'>Mat. 5:31</a></span></p>
<p class="x" id="FN4"><span class="notemark">*</span><a class="notebackref" href="#V9">19:9</a>
<span class="xt"><a href='MAT05.htm#V32'>Mat. 5:32</a>; <a href='LUK16.htm#V18'>Luka 16:18</a>; <a href='1CO07.htm#V10'>1Kor. 7:10-11</a></span></p>
<p class="f" id="FN5"><span class="notemark">*</span><a class="notebackref" href="#V9">19:9</a>
<span class="fq">Zina edir </span><span class="ft">– bəzi əlyazmalarda </span><span class="fq">zina edir. Ərindən boşanmış qadınla evlənən də zina edir </span><span class="ft">(<a href='LUK16.htm#V18'>Luka 16:18</a>).</span></p>
<p class="f" id="FN6"><span class="notemark">†</span><a class="notebackref" href="#V16">19:16</a>
<span class="fq">Müəllim </span><span class="ft">– bəzi əlyazmalarda </span><span class="fq">Ey yaxşı Müəllim.</span></p>
<p class="f" id="FN7"><span class="notemark">‡</span><a class="notebackref" href="#V17">19:17</a>
<span class="fq">Nə üçün Məndən yaxşılıq barəsində soruşursan? Yaxşı olan tək Biri vardır </span><span class="ft">– bəzi əlyazmalarda </span><span class="fq">Mənə niyə yaxşı deyirsən? Tək Allahdan başqa yaxşısı yoxdur </span><span class="ft">(<a href='MRK10.htm#V18'>Mark 10:18</a>; <a href='LUK18.htm#V19'>Luka 18:19</a>).</span></p>
<p class="x" id="FN8"><span class="notemark">*</span><a class="notebackref" href="#V18">19:18</a>
<span class="xt"><a href='EXO20.htm#V12'>Çıx. 20:12-16</a>; <a href='DEU05.htm#V16'>Qanun. 5:16-20</a>; <a href='LEV19.htm#V18'>Lev. 19:18</a></span></p>
<p class="f" id="FN9"><span class="notemark">§</span><a class="notebackref" href="#V20">19:20</a>
<span class="fq">Riayət etmişəm </span><span class="ft">– bəzi əlyazmalarda </span><span class="fq">Gəncliyimdən bəri riayət edirəm </span><span class="ft">(<a href='MRK10.htm#V20'>Mark 10:20</a>; <a href='LUK18.htm#V21'>Luka 18:21</a>).</span></p>
<p class="x" id="FN10"><span class="notemark">*</span><a class="notebackref" href="#V28">19:28</a>
<span class="xt"><a href='MAT25.htm#V31'>Mat. 25:31</a>; <a href='LUK22.htm#V30'>Luka 22:30</a></span></p>
<p class="f" id="FN11"><span class="notemark">**</span><a class="notebackref" href="#V29">19:29</a>
<span class="fq">Ya anasını </span><span class="ft">– bəzi əlyazmalarda </span><span class="fq">ya anasını ya arvadını.</span></p>
<p class="x" id="FN12"><span class="notemark">*</span><a class="notebackref" href="#V30">19:30</a>
<span class="xt"><a href='MAT20.htm#V16'>Mat. 20:16</a>; <a href='LUK13.htm#V30'>Luka 13:30</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
