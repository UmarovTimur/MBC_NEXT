<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER02.htm'>&lt;</a></li>
<li><a href='JER.htm'>3</a></li>
<li><a href='JER04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Xəyanətkar İsrail </div> <div class='q'> <span class="verse" id="V1">1&#160;</span>Əgər bir adam öz arvadını boşasa,  </div><div class='q'>Arvad da onu tərk edib başqasına ərə getsə,  </div><div class='q'>O adam bir də arvadının yanına qayıdarmı?  </div><div class='q'>Belə etsə, ölkə də tamamilə murdar olmazmı?  </div><div class='q'>Sənsə çoxlu oynaşla zina etdin, yenə də Mənə tərəf dönürsən?»  </div><div class='q'>Rəbb belə bəyan edir.   </div><div class='q'> <span class="verse" id="V2">2&#160;</span>«Başını çılpaq təpələrə tərəf qaldırıb bax.  </div><div class='q'>Sevişmədiyin yer varmı?  </div><div class='q'>Səhrada yaşayan bədəvi kimi  </div><div class='q'>Yol kənarında oturdun və oynaşlarını gözlədin.  </div><div class='q'>Zinakarlığın və pisliklərinlə ölkəni murdar etdin.   </div><div class='q'> <span class="verse" id="V3">3&#160;</span>Buna görə də yağışların ardı kəsildi və yaz yağışı yağmadı.  </div><div class='q'>Tərs sifətli fahişəyə oxşadın, utanmaq istəmədin.   </div><div class='q'> <span class="verse" id="V4">4&#160;</span>İndi Məni “Atam, cavanlığımdan bəri mənim dostumsan.   </div><div class='q'> <span class="verse" id="V5">5&#160;</span>Sən həmişə qəzəbli olacaqsan,  </div><div class='q'>Əbədi kin saxlayacaqsanmı?” deyə çağırırsan.  </div><div class='q'>Belə danışırsan, amma gücün çatdığı qədər pislik edirsən».   </div><div class='p'> <span class="verse" id="V6">6&#160;</span><a href="#FN1" class="notemark">*<span class="popup">2Pad. 22:1–23:30; 2Saln. 34:1–35:27</span></a> Yoşiyanın padşahlığı dövründə Rəbb mənə dedi: «Dönük İsrailin nə etdiyini gördünmü? Hər uca təpənin üstünə, kölgəli ağacın altına gedib orada bütlərə səcdə edərək Mənə xəyanət etdi.   <span class="verse" id="V7">7&#160;</span>İsrail bütün bunları edəndən sonra “o Mənə tərəf qayıdacaq” dedim, ancaq o qayıtmadı. Xəyanətkar bacısı Yəhuda da bunu gördü.   <span class="verse" id="V8">8&#160;</span>Dəfələrlə zina etdiyi üçün dönük İsrailə talaq kağızı verib onu boşadım. Ancaq gördüm ki, onun xəyanətkar bacısı Yəhuda yenə qorxmadı, o da gedib fahişəlik etdi.   <span class="verse" id="V9">9&#160;</span>Heç əhəmiyyət vermədən zinakarlığı ilə ölkəni murdar etdi, daşlara və ağaclara səcdə edib xəyanət etdi.   <span class="verse" id="V10">10&#160;</span>Bütün bunlara baxmayaraq onun xəyanətkar bacısı Yəhuda Mənə bütün qəlbi ilə deyil, hiylə ilə üz tutdu» Rəbb belə bəyan edir.   </div><div class='p'> <span class="verse" id="V11">11&#160;</span>Rəbb mənə dedi: «Dönük İsrail xain Yəhuda ilə müqayisədə daha saleh oldu.   <span class="verse" id="V12">12&#160;</span>Get, bu sözləri şimal səmtinə elan edib söylə: “Ey dönük İsrail, geri qayıt” Rəbb belə bəyan edir. “Sənə qəzəblə baxmayacağam, çünki Mən mərhəmətliyəm” Rəbb belə bəyan edir. “Əbədi kin saxlamaram.   <span class="verse" id="V13">13&#160;</span>Ancaq sən öz təqsirini boynuna al ki, Allahın Rəbbə qarşı üsyan etdin, hər kölgəli ağacın altında yad allahlara könül verdin və Mənim sözümə qulaq asmadınız” Rəbb belə bəyan edir.   </div><div class='p'> <span class="verse" id="V14">14&#160;</span>“Ey dönük övladlar, geri qayıdın” Rəbb belə bəyan edir. “Çünki ağanız Mənəm. Sizi bir-bir şəhərdən, iki-iki tayfadan çıxarıb Siona gətirəcəyəm.   <span class="verse" id="V15">15&#160;</span>Ürəyimə yatan çobanları sizə verəcəyəm, sizə ağıl və müdrikliklə rəhbərlik edəcəklər.   <span class="verse" id="V16">16&#160;</span>Sizin törəyib çoxaldığınız günlərdə daha Rəbbin Əhd sandığından danışmayacaqlar” Rəbb belə bəyan edir. “O sandıq bir daha kimsənin ağlına gəlməyəcək, yada salınmayacaq, onun üçün heyfsilənməyəcəklər, yenisi də düzəldilməyəcək.   <span class="verse" id="V17">17&#160;</span>O zaman Yerusəlimə ‹Rəbbin taxtı› deyəcəklər. Bütün millətlər Rəbbin adı naminə Yerusəlimdə toplaşacaq. Daha pis ürəklərinin inadkarlığına görə hərəkət etməyəcəklər.   <span class="verse" id="V18">18&#160;</span>O günlərdə Yəhuda nəsli İsrail nəsli ilə birləşib şimal ölkəsindən atalarınıza irs olaraq verdiyim torpağa birgə gələcək”.   </div><div class='b'> &#160; </div> <div class='q'> <span class="verse" id="V19">19&#160;</span>Mən dedim:  </div><div class='q'>“Necə də istərdim, səni oğullarımın arasına qoyum,  </div><div class='q'>Sənə füsunkar torpağı – millətlər arasında ən gözəl irsi verim!  </div><div class='q'>Güman etdim ki, Məni ‹Ata› deyə çağıracaqsınız,  </div><div class='q'>Məndən üz döndərməyəcəksiniz.   </div><div class='q'> <span class="verse" id="V20">20&#160;</span>Bir arvad öz ərinə xəyanət edirsə,  </div><div class='q'>Siz də Mənimlə eləcə xəyanətlə rəftar etdiniz, ey İsrail nəsli!”  </div><div class='q'>Rəbb belə bəyan edir.   </div><div class='q'> <span class="verse" id="V21">21&#160;</span>“Çılpaq təpələr üzərində bir səs –  </div><div class='q'>İsrail övladlarının  </div><div class='q'>Ağlaşma və yalvarışları eşidilir,  </div><div class='q'>Çünki onlar yollarını azdı,  </div><div class='q'>Özlərinin Allahı Rəbbi unutdu.   </div><div class='q'> <span class="verse" id="V22">22&#160;</span>Geri qayıdın, ey dönük övladlar,  </div><div class='q'>Dönüklüyünüzə şəfa verim”.  </div><div class='q'>Onlar da deyəcək:  </div><div class='q'>“Budur, biz Sənə tərəf gəlirik,  </div><div class='q'>Çünki Allahımız Rəbb Sənsən.   </div><div class='q'> <span class="verse" id="V23">23&#160;</span>Doğrudan da, təpələrdən, dağlardan gələn  </div><div class='q'>Hay-küy yalandır.  </div><div class='q'>Əslində İsrailin xilası  </div><div class='q'>Allahımız Rəbdədir.   </div><div class='q'> <span class="verse" id="V24">24&#160;</span>Cavanlığımızdan bəri  </div><div class='q'>Rüsvayçı bütlər  </div><div class='q'>Atalarımızın zəhmətini,  </div><div class='q'>Sürülərini və mal-qaralarını,  </div><div class='q'>Oğullarını və qızlarını tələf etdi.   </div><div class='q'> <span class="verse" id="V25">25&#160;</span>Biz xəcalətimiz içində yatırıq,  </div><div class='q'>Rüsvayçılıq bizim yorğanımızdır,  </div><div class='q'>Çünki cavanlığımızdan indiyədək  </div><div class='q'>Biz və atalarımız  </div><div class='q'>Allahımız Rəbbə qarşı günah etdik,  </div><div class='q'>Allahımız Rəbbin sözünə qulaq asmadıq”».   </div><div class='b'> &#160; </div> <ul class='tnav'>
<li><a href='index.htm'>YEREMYA</a></li>
<li><a href='JER02.htm'>&lt;</a></li>
<li><a href='JER.htm'>3</a></li>
<li><a href='JER04.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">3:6</a>
<span class="xt"><a href='2KI22.htm#V1'>2Pad. 22:1</a>–<a href='2KI23.htm#V30'>23:30</a>; <a href='2CH34.htm#V1'>2Saln. 34:1</a>–<a href='2CH35.htm#V27'>35:27</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
