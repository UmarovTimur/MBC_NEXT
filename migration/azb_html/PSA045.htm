<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 45</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA044.htm'>&lt;</a></li>
<li><a href='PSA.htm'>45</a></li>
<li><a href='PSA046.htm'>&gt;</a></li>
</ul>
<div class="main">
 
<div class='chapterlabel' id="V0"> 45</div><div class='s'>Məzmur 45 </div> <div class='d'>Musiqi rəhbəri üçün. Qorah övladlarının «Şoşannim» üstə oxunan maskili. </div> <div class='d'>Sevgi nəğməsi </div> <div class='q'> <span class="verse" id="V1">1&#160;</span>Qəlbim yaxşı sözlərlə çağlayır,  </div><div class='q'>Qoy şeirlərimi padşahıma söyləyim,  </div><div class='q'>Dilim mahir bir xəttatın qələminə oxşayır.   </div><div class='b'> &#160; </div> <div class='q'> <span class="verse" id="V2">2&#160;</span>Bəşər övladlarının ən gözəli sənsən,  </div><div class='q'>Dodaqlarından lətafətli sözlər tökülür,  </div><div class='q'>Çünki Allah səni əbədilik xeyir-dualı edib.   </div><div class='q'> <span class="verse" id="V3">3&#160;</span>Ey cəngavər, qılıncını belinə bağla,  </div><div class='q'>Əzəmətini, ehtişamını göstər.   </div><div class='q'> <span class="verse" id="V4">4&#160;</span>Həqiqət, itaətkarlıq və salehlik naminə  </div><div class='q'>Döyüş arabasına qalx,  </div><div class='q'>Əzəmətinlə uğur qazan.  </div><div class='q'>Qoy sağ əlindən möhtəşəm işlər gəlsin.   </div><div class='q'> <span class="verse" id="V5">5&#160;</span>Nə itidir oxların,  </div><div class='q'>Padşahın düşmənlərinin köksünə saplanır.  </div><div class='q'>Xalqlar ayağının altına yıxılır.   </div><div class='b'> &#160; </div> <div class='q'> <span class="verse" id="V6">6&#160;</span><a href="#FN1" class="notemark">*<span class="popup">İbr. 1:8-9</span></a> Ey Allah, taxtın əbədilik, sonsuzadək qalır,  </div><div class='q'>Sənin şahlıq əsan insaf əsasıdır.   </div><div class='q'> <span class="verse" id="V7">7&#160;</span>Salehliyi sevib pisliyə nifrət edirsən.  </div><div class='q'>Ona görə Allah, sənin Allahın  </div><div class='q'>Sevinc yağı ilə  </div><div class='q'>Yoldaşlarından çox səni məsh edib.   </div><div class='q'> <span class="verse" id="V8">8&#160;</span>Bütün paltarlarından  </div><div class='q'>Mirra, əzvay və Çin darçınının ətri gəlir.  </div><div class='q'>Fil dişindən olan saraylarından  </div><div class='q'>Səni şənləndirən simli alətlərin sədası gəlir.   </div><div class='q'> <span class="verse" id="V9">9&#160;</span>Şərəfə çatdırdığın qadınlar arasında  </div><div class='q'>Şahzadə xanımlar da var.  </div><div class='q'>Mələkə olacaq qız sağ qoluna girib,  </div><div class='q'>Ofir qızıllarına bürünüb.   </div><div class='b'> &#160; </div> <div class='q'> <span class="verse" id="V10">10&#160;</span>Dinlə, ey qız, diqqət elə, sözümə qulaq as,  </div><div class='q'>Öz xalqını, ata evini unut.   </div><div class='q'> <span class="verse" id="V11">11&#160;</span>Sənin gözəlliyin padşahı məftun etsin.  </div><div class='q'>O sənin ağandır, ona itaət et.   </div><div class='q'> <span class="verse" id="V12">12&#160;</span>Sur xalqı yanına hədiyyələr gətirəcək,  </div><div class='q'>Xalqın varlıları səndən lütf istəyəcək.   </div><div class='b'> &#160; </div> <div class='q'> <span class="verse" id="V13">13&#160;</span>Bu şah qızı sarayına cah-calalla gətirilir,  </div><div class='q'>Paltarları qızıl tikmələrə bürünmüş.   </div><div class='q'> <span class="verse" id="V14">14&#160;</span>Padşahın yanına əlvan libasda gətirilir,  </div><div class='q'>Rəfiqələri sağdışı-soldışıdır.   </div><div class='q'> <span class="verse" id="V15">15&#160;</span>Onlar sevinclə, şadlıqla gətirilir,  </div><div class='q'>Padşahın sarayına girirlər.   </div><div class='b'> &#160; </div> <div class='q'> <span class="verse" id="V16">16&#160;</span>Ey padşah, ata-baban kimi oğulların olacaq,  </div><div class='q'>Onlara bütün yer üzünün hakimiyyətini verəcəksən.   </div><div class='q'> <span class="verse" id="V17">17&#160;</span>Adını nəsillərdən-nəsillərə çatdıracağam,  </div><div class='q'>Xalqlar da sonsuza qədər sənə həmd oxuyacaq!   </div><ul class='tnav'>
<li><a href='index.htm'>ZƏBUR</a></li>
<li><a href='PSA044.htm'>&lt;</a></li>
<li><a href='PSA.htm'>45</a></li>
<li><a href='PSA046.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">45:6</a>
<span class="xt"><a href='HEB01.htm#V8'>İbr. 1:8-9</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
