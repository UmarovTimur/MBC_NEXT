<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 64</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA63.htm'>&lt;</a></li>
<li><a href='ISA.htm'>64</a></li>
<li><a href='ISA65.htm'>&gt;</a></li>
</ul>
<div class="main">
 
<div class='chapterlabel' id="V0"> 64</div><div class='q'> <span class="verse" id="V1">1&#160;</span>Ya Rəbb, kaş göyləri yarıb enəydin,  </div><div class='q'>Dağlar hüzurunda sarsılardı!   </div><div class='q'> <span class="verse" id="V2">2&#160;</span>Alov kolluğu yandıran kimi,  </div><div class='q'>Od suyu qaynadan kimi  </div><div class='q'>Adını yağılarına tanıtdıraydın,  </div><div class='q'>Millətlər önündə lərzəyə gələrdi!   </div><div class='q'> <span class="verse" id="V3">3&#160;</span>Sən gözləmədiyimiz əzəmətli işlər edəndə  </div><div class='q'>Endin yer üzünə, dağlar önündə sarsıldı.   </div><div class='q'> <span class="verse" id="V4">4&#160;</span><a href="#FN1" class="notemark">*<span class="popup">1Kor. 2:9</span></a> Ona etibar edənlər üçün belə işlər edən Allahı,  </div><div class='q'>Əzəldən bəri Səndən başqasını nə göz görüb, nə də qulaq eşidib.   </div><div class='q'> <span class="verse" id="V5">5&#160;</span>Sevinə-sevinə salehlik edəni,  </div><div class='q'>Yollarında Səni xatırlayanları qarşılayırsan.  </div><div class='q'>Amma biz günaha batdıq, Sən qəzəbləndin.  </div><div class='q'>Beləcə xeyli vaxt yaşadıq,  </div><div class='q'>Bəs biz necə xilas ola bilərik?   </div><div class='q'> <span class="verse" id="V6">6&#160;</span>Hamımız elə bil ki murdarlandıq,  </div><div class='q'>Bütün saleh əməllərimiz murdar əskiyə bənzəyir.  </div><div class='q'>Hamımız yarpaq kimi soluruq,  </div><div class='q'>Şər əməllərimiz bizi külək tək sovurub-aparır.   </div><div class='q'> <span class="verse" id="V7">7&#160;</span>Sənin adını çağıran yoxdur,  </div><div class='q'>Sənə bağlanmaq üçün can atan yoxdur.  </div><div class='q'>Çünki bizdən üz döndərdin,  </div><div class='q'>Şər əməllərimizə görə bizi yox etdin.   </div><div class='q'> <span class="verse" id="V8">8&#160;</span>Yenə də, ya Rəbb, Sənsən Atamız:  </div><div class='q'>Biz gilik, Sən isə dulusçu,  </div><div class='q'>Biz hamımız Sənin əlinin işiyik.   </div><div class='q'> <span class="verse" id="V9">9&#160;</span>Ya Rəbb, çox qəzəblənmə,  </div><div class='q'>Şər əməllərimizi heç vaxt xatırlama,  </div><div class='q'>Hamımız Sənin xalqınıq, bunu nəzərə al.   </div><div class='q'> <span class="verse" id="V10">10&#160;</span>Müqəddəs şəhərlərin səhraya,  </div><div class='q'>Sion çöllüyə döndü,  </div><div class='q'>Yerusəlim viran qaldı.   </div><div class='q'> <span class="verse" id="V11">11&#160;</span>Atalarımızın Sənə həmd etdikləri yer –  </div><div class='q'>Müqəddəs, şanlı məbədimiz yandı,  </div><div class='q'>Gözəl binalarımız xaraba qaldı.   </div><div class='q'> <span class="verse" id="V12">12&#160;</span>Bütün bunlardan sonra,  </div><div class='q'>Ya Rəbb, yenə də Özünü saxlayacaqsanmı?  </div><div class='q'>Susub bizi nə qədər alçaldacaqsan?   </div><ul class='tnav'>
<li><a href='index.htm'>YEŞAYA</a></li>
<li><a href='ISA63.htm'>&lt;</a></li>
<li><a href='ISA.htm'>64</a></li>
<li><a href='ISA65.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">64:4</a>
<span class="xt"><a href='1CO02.htm#V9'>1Kor. 2:9</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
