<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 31</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN30.htm'>&lt;</a></li>
<li><a href='GEN.htm'>31</a></li>
<li><a href='GEN32.htm'>&gt;</a></li>
</ul>
<div class="main">
 
<div class='chapterlabel' id="V0"> 31</div><div class='s'>Yaqubun Lavandan qaçması </div> <div class='p'> <span class="verse" id="V1">1&#160;</span>Yaqub Lavanın oğullarının bu sözləri dediklərini eşitdi: «Yaqub atamıza məxsus olan hər şeyə sahib oldu, bütün bu var-dövləti atamıza məxsus olan əmlakdan əldə etdi».   <span class="verse" id="V2">2&#160;</span>Yaqub Lavanın ona münasibətini gördü, o da Yaqubla əvvəlki kimi rəftar etmirdi.   <span class="verse" id="V3">3&#160;</span>Rəbb Yaquba dedi: «Atalarının ölkəsinə, öz qohumlarının yanına qayıt. Mən səninlə olacağam».   <span class="verse" id="V4">4&#160;</span>Yaqub xəbər göndərib Rəhiləni və Leanı çöllərə – sürüsünü otardığı yerə çağırdı.   <span class="verse" id="V5">5&#160;</span>Yaqub onlara dedi: «Mən atanızın münasibətini görürəm ki, mənimlə əvvəlki kimi rəftar etmir. Ancaq atamın Allahı mənimlədir.   <span class="verse" id="V6">6&#160;</span>Siz bilirsiniz ki, var gücümlə atanıza xidmət etmişəm.   <span class="verse" id="V7">7&#160;</span>Atanız məni aldatdı və haqqımı on dəfə dəyişdirdi, amma Allah onu mənə pislik etməyə qoymadı.   <span class="verse" id="V8">8&#160;</span>O, “xallı heyvanlar sənin haqqın olacaq” deyəndə bütün sürüdə xallı heyvanlar doğuldu. “Sənin haqqın alabəzək heyvanlar olacaq” deyəndə isə bütün sürüdə alabəzək heyvanlar doğuldu.   <span class="verse" id="V9">9&#160;</span>Beləcə Allah atanızın sürüsünü alıb mənə verdi.   <span class="verse" id="V10">10&#160;</span>Sürünün dölləndiyi vaxt yuxuda başımı qaldırıb gördüm ki, sürüdəki heyvanlarla cütləşən təkələr alabəzək, xallı və ləkəlidir.   <span class="verse" id="V11">11&#160;</span>Yuxuda Allahın mələyi mənə dedi: “Yaqub!” “Mən buradayam!” deyə cavab verdim.   <span class="verse" id="V12">12&#160;</span>O dedi: “İndi başını qaldır, gör ki, sürüdəki heyvanlarla cütləşən bütün təkələr alabəzək, xallı və ləkəlidir, çünki Lavanın sənə etdiyi hər şeyi gördüm.   <span class="verse" id="V13">13&#160;</span><a href="#FN1" class="notemark">*<span class="popup">Yar. 28:18-22</span></a> Mən Bet-Eldə sənə görünən Allaham. Orada bir sütun qoyub məsh etdin və Mənim önümdə əhd etdin. İndi qalxıb bu torpaqdan get və doğulduğun torpağa qayıt”».   </div><div class='p'> <span class="verse" id="V14">14&#160;</span>Rəhilə və Lea ona cavab verdilər: «Məgər atamızın mülkündə bir payımız ya mirasımız var?   <span class="verse" id="V15">15&#160;</span>Məgər o bizi özgə hesab etmir? Axı o bizi satıb bizim üçün ödənmiş pulu da xərclədi.   <span class="verse" id="V16">16&#160;</span>Buna görə də Allahın atamızdan aldığı bütün o var-dövlət bizim və uşaqlarımızındır. İndi sən də Allahın söylədiyi şeylərin hamısına əməl et».   </div><div class='p'> <span class="verse" id="V17">17&#160;</span>Onda Yaqub qalxıb uşaqlarını və arvadlarını dəvələrə mindirdi.   <span class="verse" id="V18">18&#160;</span>Bütün sürüsünü, qazandığı bütün var-dövlətini, Paddan-Aramda əldə etdiyi öz sürüsünü sürdü ki, Kənan torpağına, atası İshaqın yanına getsin.   <span class="verse" id="V19">19&#160;</span>Lavan qoyunlarını qırxmağa gedəndə Rəhilə atasına məxsus olan ev bütlərini oğurladı.   <span class="verse" id="V20">20&#160;</span>Yaqub qaçdığını bildirməməklə Aramlı Lavanı aldatdı.   <span class="verse" id="V21">21&#160;</span>Beləcə özünə məxsus olan hər şeyi götürüb qaçdı. O, Fərat çayını keçib Gilead dağlıq bölgəsinə yönəldi.   </div><div class='s'>Lavanın Yaqubu təqib etməsi </div> <div class='p'> <span class="verse" id="V22">22&#160;</span>Yaqubun qaçdığı Lavana üçüncü gün bildirildi.   <span class="verse" id="V23">23&#160;</span>O, qohumlarını özü ilə götürüb yeddi gün onu təqib etdi və Gilead dağlıq bölgəsində Yaquba çatdı.   <span class="verse" id="V24">24&#160;</span>Allah gecə yuxusunda Aramlı Lavana görünüb dedi: «Özünü gözlə, Yaquba nə yaxşı, nə də pis söz de».   </div><div class='p'> <span class="verse" id="V25">25&#160;</span>Lavan Yaquba çatdı. Yaqub dağda çadır qurmuşdu. Lavan qohumları ilə birgə Gilead dağında çadır qurdu.   <span class="verse" id="V26">26&#160;</span>Lavan Yaquba dedi: «Niyə belə etdin? Məndən gizlicə qaçdın və qızlarımı müharibə əsirləri kimi apardın.   <span class="verse" id="V27">27&#160;</span>Nə üçün gizlicə qaçıb məni aldatdın? Mənə bunu bildirmədin ki, səni sevinclə, mahnı oxumaqla, dəf və lira çalmaqla yola salım.   <span class="verse" id="V28">28&#160;</span>Məni nəvələrimlə qızlarımı öpməyə qoymadın; ağılsızcasına rəftar etmisən.   <span class="verse" id="V29">29&#160;</span>Sizə pislik edə bilərdim, ancaq atanızın Allahı dünən gecə mənə belə söylədi: “Özünü gözlə, Yaquba nə yaxşı, nə də pis söz de”.   <span class="verse" id="V30">30&#160;</span>İndi atanın evi üçün bərk darıxdığına görə çıxıb gedirsən. Bəs büt allahlarımı niyə oğurlayıb aparırsan?»   <span class="verse" id="V31">31&#160;</span>Yaqub Lavana cavab verdi: «Qorxub düşündüm ki, qızlarını zorla məndən alarsan.   <span class="verse" id="V32">32&#160;</span>Büt allahlarını isə kimin yanında tapsan, o sağ qalmayacaq. Qohumlarımızın önündə yoxlayıb məndə nəyini tapsan, özünə götür». Ancaq Yaqub Rəhilənin onları oğurladığını bilmirdi.   </div><div class='p'> <span class="verse" id="V33">33&#160;</span>Lavan Yaqubun, Leanın və iki qarabaşın çadırına girdi, ancaq büt allahları tapmadı. O, Leanın çadırından çıxıb Rəhilənin çadırına girdi.   <span class="verse" id="V34">34&#160;</span>Rəhilə ev bütlərini götürərək dəvənin yəhərinə qoyub onların üstündə oturmuşdu. Lavan bütün çadırı yoxladı, ancaq onları tapmadı.   <span class="verse" id="V35">35&#160;</span>Rəhilə atasına dedi: «Hüzurunda qalxa bilmədiyim üçün ağam qəzəblənməsin, çünki qadın adətinə mübtəlayam». Lavan axtardı, ancaq ev bütlərini tapmadı.   </div><div class='p'> <span class="verse" id="V36">36&#160;</span>Yaqub qəzəblənib Lavanla mübahisə etdi. O, Lavana söylədi: «Günahım və təqsirim nədir ki, məni belə təqib edirsən?   <span class="verse" id="V37">37&#160;</span>Bütün şeylərimi yoxladın, bütün ev şeylərindən nə tapdın? Tapdığın şeyi mənim qohumlarımın və öz qohumlarının qabağına qoy ki, ikimizin arasında şəhadət olsun.   <span class="verse" id="V38">38&#160;</span>Ötən iyirmi il sənin yanında işlədim, qoyunların və keçilərin balalarını salmadı, sürülərindəki qoçlarını yemədim.   <span class="verse" id="V39">39&#160;</span>Vəhşi heyvanların parçaladığı heyvanı sənin yanına gətirməzdim, zərərini özüm çəkərdim. İstər gündüz, istərsə də gecə oğurlanan hər heyvanı məndən tələb edərdin.   <span class="verse" id="V40">40&#160;</span>Gündüzün istisi, gecənin soyuğu məni əldən salardı, yuxum gözümdən tökülərdi.   <span class="verse" id="V41">41&#160;</span>İyirmi il sənin evində qaldım: iki qızın üçün on dörd il və sürün üçün altı il sənə xidmət etdim. Sən isə on dəfə haqqımı dəyişdirdin.   <span class="verse" id="V42">42&#160;</span>Atamın və İbrahimin Allahı, İshaqın sitayiş etdiyi Allah mənimlə olmasaydı, indi yəqin məni əliboş yola salardın. Allah əzabımı və əlimin zəhmətini gördü, dünən gecə sənə xəbərdarlıq etdi».   </div><div class='p'> <span class="verse" id="V43">43&#160;</span>Lavan Yaquba belə cavab verdi: «Qızlar mənim qızlarım, uşaqlar mənim uşaqlarım, sürülər mənim sürülərim və sənin gördüyün hər şey mənimdir. Bu gün qızlarıma yaxud onların doğduqları uşaqlara nə edə bilərəm?   <span class="verse" id="V44">44&#160;</span>İndi gəl bir-birimizə əhd edək ki, səninlə mənim aramda şahid olsun».   <span class="verse" id="V45">45&#160;</span>Yaqub bir daş götürüb sütun kimi qoydu.   <span class="verse" id="V46">46&#160;</span>O öz qohumlarına dedi: «Daş yığın». Onlar daşları götürüb bir qalaq düzəltdilər və o qalağın yanında yeyib-içdilər.   <span class="verse" id="V47">47&#160;</span>Lavan onun adını Yeqar-Sahaduta<a href="#FN2" class="notemark">*<span class="popup">Yeqar-Sahaduta – arami dilində şəhadət daş qalağı.</span></a> qoydu, Yaqub isə onun adını Qaled <a href="#FN3" class="notemark">†<span class="popup">Qaled – ibrani dilində şəhadət daş qalağı.</span></a> qoydu.   <span class="verse" id="V48">48&#160;</span>Lavan dedi: «Bu qalaq bu gün mənimlə sənin aranda şahiddir». Buna görə də onun adı Qaleddir.   <span class="verse" id="V49">49&#160;</span>Ona həm də Mispa<a href="#FN4" class="notemark">‡<span class="popup">Mispa – ibrani dilində gözətçi qülləsi.</span></a> deyildi, çünki Lavan demişdi: «Bir-birimizdən ayrılan zaman qoy Rəbb səninlə mənim aramda gözətçi olsun.   <span class="verse" id="V50">50&#160;</span>Söz ver ki, qızlarımı incitməyəcəksən və onların üstünə arvad almayacaqsan. Bil ki, bizim aramızda bir nəfər şahid olmasa da, Allah aramızda şahiddir».   </div><div class='p'> <span class="verse" id="V51">51&#160;</span>Lavan yenə Yaquba dedi: «Bax bu da öz aramızda düzəltdiyim qalaq və sütun!   <span class="verse" id="V52">52&#160;</span>Bu qalaq və sütun şahid olsunlar ki, nə mən sənin tərəfinə – qalağın o tayına gedəcəyəm, nə də sən pislik etmək üçün mənim tərəfimə – qalağın və sütunun bu tayına gələcəksən.   <span class="verse" id="V53">53&#160;</span>Qoy İbrahimin, Naxorun və onların atalarının Allahı aramızda hökm etsin!» Yaqub atası İshaqın sitayiş etdiyi Allaha and içdi.   <span class="verse" id="V54">54&#160;</span>Sonra Yaqub o dağda qurban kəsdi və qohumlarını çörək yeməyə çağırdı. Onlar çörək yedilər və dağda gecələdilər.   <span class="verse" id="V55">55&#160;</span>Lavan səhər tezdən qalxıb nəvələrini və qızlarını öpdü, onlara xeyir-dua verdi. Sonra öz yerinə qayıtdı.   </div><ul class='tnav'>
<li><a href='index.htm'>YARADILIŞ</a></li>
<li><a href='GEN30.htm'>&lt;</a></li>
<li><a href='GEN.htm'>31</a></li>
<li><a href='GEN32.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V13">31:13</a>
<span class="xt"><a href='GEN28.htm#V18'>Yar. 28:18-22</a></span></p>
<p class="f" id="FN2"><span class="notemark">*</span><a class="notebackref" href="#V47">31:47</a>
<span class="fq">Yeqar-Sahaduta </span><span class="ft">– arami dilində </span><span class="fq">şəhadət daş qalağı.</span></p>
<p class="f" id="FN3"><span class="notemark">†</span><a class="notebackref" href="#V47">31:47</a>
<span class="fq">Qaled </span><span class="ft">– ibrani dilində </span><span class="fq">şəhadət daş qalağı.</span></p>
<p class="f" id="FN4"><span class="notemark">‡</span><a class="notebackref" href="#V49">31:49</a>
<span class="fq">Mispa </span><span class="ft">– ibrani dilində </span><span class="fq">gözətçi qülləsi.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
