<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 13</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB12.htm'>&lt;</a></li>
<li><a href='JOB.htm'>13</a></li>
<li><a href='JOB14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='q'> <span class="verse" id="V1">1&#160;</span>Bax gözlərim hər şeyi gördü,  </div><div class='q'>Qulaqlarım bunu eşidib dərk etdi.   </div><div class='q'> <span class="verse" id="V2">2&#160;</span>Sizin bildiyinizi mən də anlayıram,  </div><div class='q'>Sizdən geri qalmıram.   </div><div class='q'> <span class="verse" id="V3">3&#160;</span>Amma istəyirəm Külli-İxtiyarla danışım,  </div><div class='q'>Allahla mübarizə aparım.   </div><div class='q'> <span class="verse" id="V4">4&#160;</span>Sizlərsə yalandan mala çəkirsiniz,  </div><div class='q'>Hamınız dəyərsiz həkimlərsiniz.   </div><div class='q'> <span class="verse" id="V5">5&#160;</span>Kaş hamınız səsinizi kəsəydiniz,  </div><div class='q'>Onda hikmətli görünərdiniz.   </div><div class='q'> <span class="verse" id="V6">6&#160;</span>İndi necə bəhsə girdiyimi eşidin,  </div><div class='q'>Dilimin iddiasını yaxşı dinləyin.   </div><div class='q'> <span class="verse" id="V7">7&#160;</span>Məgər Allah üçün haqsız sözlər söyləyəcəksiniz?  </div><div class='q'>Onun adına yalanmı söyləyəcəksiniz?   </div><div class='q'> <span class="verse" id="V8">8&#160;</span>Sizmi Onun tərəfini tutacaqsınız?  </div><div class='q'>Sizmi Onun müdafiəsinə qalxacaqsınız?   </div><div class='q'> <span class="verse" id="V9">9&#160;</span>O sizi istintaq edərsə, yaxşı olarmı?  </div><div class='q'>İnsanları aldatdığınız kimi Onu da aldadacaqsınızmı?   </div><div class='q'> <span class="verse" id="V10">10&#160;</span>Əgər Onun tərəfini gizli tutsanız,  </div><div class='q'>Şübhəsiz ki, sizi də məzəmmət edər.   </div><div class='q'> <span class="verse" id="V11">11&#160;</span>Onun əzəməti sizi vahimələndirməzmi?  </div><div class='q'>Xofu üstünüzə düşməzmi?   </div><div class='q'> <span class="verse" id="V12">12&#160;</span>Fikrinizdəki sözlər, məsəllər külə dəyməz,  </div><div class='q'>Müdafiəniz lilə dəyməz.   </div><div class='b'> &#160; </div> <div class='q'> <span class="verse" id="V13">13&#160;</span>Susun, qoyun danışım,  </div><div class='q'>Qoy başıma gələn gəlsin.   </div><div class='q'> <span class="verse" id="V14">14&#160;</span>Həyatım təhlükəyə düşürsə-düşsün.  </div><div class='q'>Canım bəlaya düşürsə-düşsün.   </div><div class='q'> <span class="verse" id="V15">15&#160;</span>Məni öldürsə də, Ona etibar edəcəyəm,  </div><div class='q'>Amma yolumun müdafiəsi üçün hüzuruna çıxacağam.   </div><div class='q'> <span class="verse" id="V16">16&#160;</span>Əslində bu məni qurtaracaq,  </div><div class='q'>Çünki Allaha inanmayan Onun hüzuruna gələ bilməz.   </div><div class='q'> <span class="verse" id="V17">17&#160;</span>Diqqətlə sözlərimə qulaq asın,  </div><div class='q'>Qoy elan etdiklərim qulaqlarınızda qalsın.   </div><div class='q'> <span class="verse" id="V18">18&#160;</span>Baxın mühakiməyə hazırlaşmışam,  </div><div class='q'>Haqlı çıxacağımı bilirəm.   </div><div class='q'> <span class="verse" id="V19">19&#160;</span>Kim məni ittiham edəcək?  </div><div class='q'>Eləsi varsa, son nəfəsimi verib susaram.   </div><div class='b'> &#160; </div> <div class='q'> <span class="verse" id="V20">20&#160;</span>Ey Allah, mənim üçün bu iki şeyi et ki,  </div><div class='q'>Səndən gizlənməyim:   </div><div class='q'> <span class="verse" id="V21">21&#160;</span>Əlini üzərimdən götür,  </div><div class='q'>Məni dəhşətinlə qorxutma.   </div><div class='q'> <span class="verse" id="V22">22&#160;</span>Sonra da məni səslə, qoy Sənə cavab verim,  </div><div class='q'>Yaxud da qoy mən danışım, Sən cavab söylə.   </div><div class='q'> <span class="verse" id="V23">23&#160;</span>Təqsirlərim, günahlarım nə qədərdir?  </div><div class='q'>Mənə üsyankarlığımı və günahlarımı bildir.   </div><div class='q'> <span class="verse" id="V24">24&#160;</span>Niyə üzünü gizlədirsən,  </div><div class='q'>Məni düşmən hesab edirsən?   </div><div class='q'> <span class="verse" id="V25">25&#160;</span>Məgər yelin qopardığı yarpağı qorxudacaqsan?  </div><div class='q'>Məgər quru saman çöpünü qovacaqsan?   </div><div class='q'> <span class="verse" id="V26">26&#160;</span>Çünki əleyhimə acı şeylər yazırsan,  </div><div class='q'>Gənclikdə etdiyim günahları mənə irs olaraq verirsən.   </div><div class='q'> <span class="verse" id="V27">27&#160;</span>Ayaqlarımı buxovlayırsan,  </div><div class='q'>Bütün yollarıma göz qoyursan,  </div><div class='q'>Hər addımımı yoxlayırsan.   </div><div class='q'> <span class="verse" id="V28">28&#160;</span>Ona görə çürük şey tək məhv oluram.  </div><div class='q'>Güvə yemiş paltar kimiyəm.   </div><div class='b'> &#160; </div> <ul class='tnav'>
<li><a href='index.htm'>ƏYYUB</a></li>
<li><a href='JOB12.htm'>&lt;</a></li>
<li><a href='JOB.htm'>13</a></li>
<li><a href='JOB14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
