<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 40</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA039.htm'>&lt;</a></li>
<li><a href='PSA.htm'>40</a></li>
<li><a href='PSA041.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='s'>Məzmur 40 </div> <div class='d'>Musiqi rəhbəri üçün. Davudun məzmuru. </div> <div class='q'> <span class="verse" id="V1">1&#160;</span>Rəbbi səbir edərək gözlədim,  </div><div class='q'>Mənə tərəf dönərək fəryadımı eşitdi.   </div><div class='q'> <span class="verse" id="V2">2&#160;</span>O məni çamırlı quyudan,  </div><div class='q'>Lilli bataqlıqdan çıxartdı.  </div><div class='q'>Ayağımı qaya üzərində bərkitdi,  </div><div class='q'>Hər addımımı möhkəm etdi.   </div><div class='q'> <span class="verse" id="V3">3&#160;</span>Dilimə yeni bir nəğmə verdi,  </div><div class='q'>İlahi ilə Allahımıza həmd etdim.  </div><div class='q'>Bax nə qədər adam bunu görəcək,  </div><div class='q'>Qorxub Rəbbə güvənəcək.   </div><div class='b'> &#160; </div> <div class='q'> <span class="verse" id="V4">4&#160;</span>Rəbbə ümidlə arxalanan,  </div><div class='q'>Təkəbbürlülərə üz tutmayan,  </div><div class='q'>Bütlərə aldananlara qoşulmayan  </div><div class='q'>İnsan nə bəxtiyardır!   </div><div class='q'> <span class="verse" id="V5">5&#160;</span>Ya Rəbb Allahım, Sənə bənzəyən yoxdur!  </div><div class='q'>Bizə aid xariqələrin, düşüncələrin çoxdur.  </div><div class='q'>Onlardan danışmaq istəsəm,  </div><div class='q'>Belə deyərdim: «Sayı-hesabı yoxdur».   </div><div class='b'> &#160; </div> <div class='q'> <span class="verse" id="V6">6&#160;</span><a href="#FN1" class="notemark">*<span class="popup">İbr. 10:5-7</span></a> Qurbandan, təqdimdən xoşun gəlmədi,  </div><div class='q'>Yandırma qurbanı, günah qurbanı tələb etmədin,  </div><div class='q'>Amma mənim qulağımı açdın.   </div><div class='q'> <span class="verse" id="V7">7&#160;</span>O zaman dedim: «Budur, gəlmişəm,  </div><div class='q'>Sənin tumarında mənim haqqımda yazılıb.   </div><div class='q'> <span class="verse" id="V8">8&#160;</span>Ey Allahım, Sənin iradəni yerinə yetirmək  </div><div class='q'>Mənə zövq verir,  </div><div class='q'>Qanunun qəlbimdədir».   </div><div class='b'> &#160; </div> <div class='q'> <span class="verse" id="V9">9&#160;</span>Çoxlu camaat arasında salehliyini car çəkdim,  </div><div class='q'>Ya Rəbb, Sən bilirsən ki, ağzımı yummadım.   </div><div class='q'> <span class="verse" id="V10">10&#160;</span>Salehliyini qəlbimdə gizlətmədim,  </div><div class='q'>Xilaskar olduğunu, sədaqətini söylədim.  </div><div class='q'>Çoxlu camaat arasından  </div><div class='q'>Məhəbbətini, həqiqətini gizli saxlamadım.   </div><div class='b'> &#160; </div> <div class='q'> <span class="verse" id="V11">11&#160;</span>Ya Rəbb, mərhəmətini məndən əsirgəmə,  </div><div class='q'>Daim məni məhəbbətinlə, həqiqətinlə qoru.   </div><div class='q'> <span class="verse" id="V12">12&#160;</span>Çünki sonsuz bəlalar ətrafımı bürüdü,  </div><div class='q'>Günahlarım mənə sarıldı.  </div><div class='q'>Görə bilmirəm, çünki məndə ürək qalmadı,  </div><div class='q'>Onlar başımın tükündən çoxdur.   </div><div class='b'> &#160; </div> <div class='q'> <span class="verse" id="V13">13&#160;</span>Ya Rəbb, lütfünlə məni xilas et,  </div><div class='q'>Ya Rəbb, dadıma tez çat!   </div><div class='q'> <span class="verse" id="V14">14&#160;</span>Canımı almaq üçün qəsd quranlar  </div><div class='q'>Qoy utanıb biabır olsunlar.  </div><div class='q'>Pis günümdən zövq alanlar  </div><div class='q'>Geri qovulub rüsvay olsunlar.   </div><div class='q'> <span class="verse" id="V15">15&#160;</span>Mənə «Aha! Aha!» deyənlər  </div><div class='q'>Xəcalət içində çaşıb qalsınlar.   </div><div class='b'> &#160; </div> <div class='q'> <span class="verse" id="V16">16&#160;</span>Lakin Səni axtaranlar  </div><div class='q'>Sənə görə qoy şad olub sevinsinlər.  </div><div class='q'>Xilaskar olduğunu sevənlər  </div><div class='q'>Daim «Qoy ucalsın Rəbb!» desinlər.   </div><div class='q'> <span class="verse" id="V17">17&#160;</span>Budur, bir məzlum, bir fəqirəm,  </div><div class='q'>Lakin Xudavənd qayğıma qalır.  </div><div class='q'>Köməyim, xilaskarım Sənsən,  </div><div class='q'>Ey Allahım, ləngimə!   </div><ul class='tnav'>
<li><a href='index.htm'>ZƏBUR</a></li>
<li><a href='PSA039.htm'>&lt;</a></li>
<li><a href='PSA.htm'>40</a></li>
<li><a href='PSA041.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">40:6</a>
<span class="xt"><a href='HEB10.htm#V5'>İbr. 10:5-7</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
