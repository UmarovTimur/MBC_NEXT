<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 42</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN41.htm'>&lt;</a></li>
<li><a href='GEN.htm'>42</a></li>
<li><a href='GEN43.htm'>&gt;</a></li>
</ul>
<div class="main">
 
<div class='chapterlabel' id="V0"> 42</div><div class='s'>Yusifin qardaşları Misirə gedir </div> <div class='p'> <span class="verse" id="V1">1&#160;</span>Yaqub öyrəndi ki, Misirdə taxıl var. O öz oğullarına dedi: «Nə üçün bir-birinizə baxırsınız?»   <span class="verse" id="V2">2&#160;</span><a href="#FN1" class="notemark">*<span class="popup">Həv. 7:12</span></a> Yenə dedi: «Mən eşitdim ki, Misirdə taxıl var, gedib oradan bizim üçün taxıl alın ki, ölməyib yaşayaq».   <span class="verse" id="V3">3&#160;</span>Yusifin on qardaşı taxıl almaq üçün Misirə getdi.   <span class="verse" id="V4">4&#160;</span>Ancaq Yaqub Yusifin qardaşı Binyamini qardaşları ilə birgə göndərmədi, çünki fikirləşirdi ki, onun başına bir fəlakət gələ bilər.   <span class="verse" id="V5">5&#160;</span>Taxıl almağa gələnlər arasında İsrailin oğulları da var idi, çünki Kənan torpağında da aclıq hökm sürürdü.   </div><div class='p'> <span class="verse" id="V6">6&#160;</span>Yusif ölkənin başçısı idi və ölkənin bütün əhalisinə də taxılı özü satırdı. Yusifin qardaşları gəlib onun önündə üzlərini yerə qoyub səcdə etdilər.   <span class="verse" id="V7">7&#160;</span>Yusif qardaşlarını görüb tanıdı, ancaq onlarla yad adam kimi rəftar edərək sərt danışdı. Yusif onlardan soruşdu: «Haradan gəlirsiniz?» Onlar dedilər: «Ərzaq almaq üçün Kənan torpağından gəlirik».   </div><div class='p'> <span class="verse" id="V8">8&#160;</span>Yusif qardaşlarını tanıdı, amma onlar Yusifi tanımadılar.   <span class="verse" id="V9">9&#160;</span><a href="#FN2" class="notemark">*<span class="popup">Yar. 37:5-10</span></a> Yusif qardaşları barədə gördüyü yuxuları xatırlayıb onlara dedi: «Siz casussunuz, ölkənin zəif yerlərini öyrənmək üçün gəlmisiniz».   <span class="verse" id="V10">10&#160;</span>Qardaşları ona dedilər: «Xeyr, ey ağamız, qulların yalnız ərzaq almaq üçün gəliblər.   <span class="verse" id="V11">11&#160;</span>Biz hamımız bir adamın oğullarıyıq. Biz təmiz adamlarıq, qulların casus deyil».   <span class="verse" id="V12">12&#160;</span>Ancaq Yusif onlara dedi: «Xeyr, siz ölkənin zəif yerlərini öyrənmək üçün gəlmisiniz».   <span class="verse" id="V13">13&#160;</span>Onlar dedilər: «Biz qulların on iki qardaşıq və Kənan torpağında bir adamın oğullarıyıq. Kiçik qardaşımız indi atamızın yanındadır, bir qardaşımız isə yoxa çıxıb».   <span class="verse" id="V14">14&#160;</span>Yusif onlara dedi: «Hər şey mən dediyim kimidir: siz casussunuz,   <span class="verse" id="V15">15&#160;</span>ancaq mən sizi belə yoxlayacağam: fironun canına and olsun ki, kiçik qardaşınız buraya gəlməsə, siz buradan gedə bilməyəcəksiniz.   <span class="verse" id="V16">16&#160;</span>Aranızdan bir nəfəri göndərin ki, qardaşınızı gətirsin, siz isə burada saxlanacaqsınız. Onda sizin düz deyib-demədiyiniz bilinəcək. Yoxsa fironun canına and olsun ki, siz casussunuz».   <span class="verse" id="V17">17&#160;</span>Yusif üç gün onları zindanda saxladı.   </div><div class='p'> <span class="verse" id="V18">18&#160;</span>Üçüncü gün Yusif onlara dedi: «Dediyimə əməl edib canınızı qurtarın, çünki mən Allahdan qorxuram.   <span class="verse" id="V19">19&#160;</span>Əgər siz təmiz adamsınızsa, qoy qardaşlarınızdan biri həbs olunduğunuz yerdə qalsın, siz isə gedib ailələrinizi aclıqdan qurtarmaq üçün taxıl aparın.   <span class="verse" id="V20">20&#160;</span>Sonra kiçik qardaşınızı mənim yanıma gətirin. Beləcə düz dediyinizi biləcəyəm və canınızı qurtaracaqsınız». Qardaşlar belə də etdilər.   <span class="verse" id="V21">21&#160;</span>Onlar bir-birlərinə dedilər: «Doğrudan da, biz qardaşımızın qarşısında təqsirkarıq. O bizə yalvardığı vaxt çəkdiyi əziyyəti gördük, ancaq ona qulaq asmadıq. Buna görə də başımıza bu bəla gəldi».   <span class="verse" id="V22">22&#160;</span><a href="#FN3" class="notemark">*<span class="popup">Yar. 37:21-22</span></a> Ruven onlara belə cavab verdi: «Mən demədimmi uşağa pislik etməyin, lakin siz mənə qulaq asmadınız. İndi isə onun qanına görə cəza çəkirik».   <span class="verse" id="V23">23&#160;</span>Qardaşları Yusifin onları başa düşdüyünü bilmirdilər, çünki onlar tərcüməçi vasitəsilə danışırdılar.   <span class="verse" id="V24">24&#160;</span>Yusif onların yanından kənara çəkilib ağladı. Sonra qardaşlarının yanına qayıdıb onlarla söhbət etdi. Aralarından Şimeonu götürüb qardaşlarının gözü qabağında onun əl-qolunu bağladı.   <span class="verse" id="V25">25&#160;</span>Yusif əmr etdi ki, onların çuvalları taxılla doldurulsun, hər birinin verdiyi pul da öz çuvalına qoyulsun və onlara yol üçün azuqə verilsin. Belə də edildi.   </div><div class='p'> <span class="verse" id="V26">26&#160;</span>Qardaşlar taxıllarını eşşəklərinin belinə yükləyib oradan getdilər.   <span class="verse" id="V27">27&#160;</span>Onlardan biri gecələdiyi yerdə eşşəyinə yem vermək üçün çuvalını açanda öz pulunu gördü: pul çuvalın ağzında idi.   <span class="verse" id="V28">28&#160;</span>O, qardaşlarına dedi: «Pulum özümə qaytarılıb, budur, o, çuvalımın içindədir». Qardaşların ürəyi həyəcana düşdü və onlar qorxa-qorxa bir-birlərinə dedilər: «Allah bizim başımıza nə iş gətirdi?»   </div><div class='p'> <span class="verse" id="V29">29&#160;</span>Onlar Kənan torpağına, ataları Yaqubun yanına gəldilər və başlarına gələn bütün hadisələri ona danışıb dedilər:   <span class="verse" id="V30">30&#160;</span>«O ölkənin başçısı olan adam bizimlə sərt danışdı, bizi ölkəyə gələn casuslar hesab etdi.   <span class="verse" id="V31">31&#160;</span>Ona dedik: “Biz təmiz adamlarıq, casus deyilik.   <span class="verse" id="V32">32&#160;</span>Biz bir atanın oğulları, on iki qardaşıq. Bir qardaşımız yoxa çıxıb, biri də indi Kənan torpağında atamızın yanındadır”.   <span class="verse" id="V33">33&#160;</span>O ölkənin başçısı olan adam bizə dedi: “Sizin təmiz adam olduğunuzu bundan biləcəyəm: qardaşlarınızdan birini yanımda qoyub, ailələrinizi aclıqdan qurtarmaq üçün taxıl götürərək gedin.   <span class="verse" id="V34">34&#160;</span>Sonra kiçik qardaşınızı yanıma gətirin. O zaman sizin casus deyil, təmiz adam olduğunuzu biləcəyəm. Onda qardaşınızı sizə təhvil verəcəyəm və ölkədə alver edə bilərsiniz”».   </div><div class='p'> <span class="verse" id="V35">35&#160;</span>Qardaşlar çuvallarını boşaldarkən gördülər ki, hər kəsin çuvalında pul kisəsi var. Özləri və onların atası pul kisələrini görəndə qorxdular.   <span class="verse" id="V36">36&#160;</span>Ataları Yaqub onlara dedi: «Siz məni övladsız qoydunuz. Yusif yox, Şimeon yox, Binyamini də aparacaqsınız. Bütün bunları mənim başıma gətirmək istəyirsiniz».   <span class="verse" id="V37">37&#160;</span>Ruven atasına belə dedi: «Əgər onu sənin yanına gətirməsəm, iki oğlumu öldürərsən. Onu mənim ixtiyarıma ver, mən də onu qaytarıb yanına gətirəcəyəm».   </div><div class='p'> <span class="verse" id="V38">38&#160;</span>Yaqub dedi: «Oğlum sizinlə getməyəcək, çünki onun qardaşı ölüb və tək qalıb. Əgər getdiyiniz yolda onun başına bir iş gəlsə, mənim ağ saçlı başımı kədər içində ölülər diyarına endirəcəksiniz».   </div><ul class='tnav'>
<li><a href='index.htm'>YARADILIŞ</a></li>
<li><a href='GEN41.htm'>&lt;</a></li>
<li><a href='GEN.htm'>42</a></li>
<li><a href='GEN43.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">42:2</a>
<span class="xt"><a href='ACT07.htm#V12'>Həv. 7:12</a></span></p>
<p class="x" id="FN2"><span class="notemark">*</span><a class="notebackref" href="#V9">42:9</a>
<span class="xt"><a href='GEN37.htm#V5'>Yar. 37:5-10</a></span></p>
<p class="x" id="FN3"><span class="notemark">*</span><a class="notebackref" href="#V22">42:22</a>
<span class="xt"><a href='GEN37.htm#V21'>Yar. 37:21-22</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
