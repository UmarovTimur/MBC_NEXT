<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ SALNAMƏLƏR 7</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ SALNAMƏLƏR</a></li>
<li><a href='2CH06.htm'>&lt;</a></li>
<li><a href='2CH.htm'>7</a></li>
<li><a href='2CH08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Məbədin təqdis edilməsi </div> <div class='r'>(1Pad. 8:62-66)  </div><div class='p'> <span class="verse" id="V1">1&#160;</span><a href="#FN1" class="notemark">*<span class="popup">Lev. 9:23-24</span></a> Süleyman duanı bitirdikdə göydən od düşüb yandırma qurbanları və təqdimləri uddu. Rəbbin izzəti məbədi doldurdu.   <span class="verse" id="V2">2&#160;</span>Kahinlər Rəbbin məbədinə girə bilmədi, çünki Rəbbin izzəti Öz məbədini doldurmuşdu.   <span class="verse" id="V3">3&#160;</span><a href="#FN2" class="notemark">*<span class="popup">1Saln. 16:34; 2Saln. 5:13; Ezra 3:11; Zəb. 100:5; 106:1; 107:1; 118:1; 136:1; Yer. 33:11</span></a> Bütün İsrail övladları odun düşdüyünü və məbədin üzərində olan Rəbbin izzətini görəndə daş döşəmənin üstündə üzüstə yerə çöküb «Rəbbə şükür olsun, çünki O yaxşıdır, Onun məhəbbəti əbədidir» deyərək səcdə etdilər.   </div><div class='p'> <span class="verse" id="V4">4&#160;</span>Padşah və bütün xalq Rəbbin önündə qurbanlar kəsdi.   <span class="verse" id="V5">5&#160;</span>Padşah Süleyman qurban olaraq iyirmi iki min baş mal-qara və yüz iyirmi min baş qoyun-keçi təqdim etdi. Beləliklə, padşah və bütün xalq Allahın məbədini təqdis etdi.   <span class="verse" id="V6">6&#160;</span>Kahinlər öz vəzifələrinə görə dayandı, Levililər isə Rəbbin musiqi alətləri ilə durdu. Padşah Davud bunları düzəltmişdi ki, o, «Rəbbə şükür olsun, çünki məhəbbəti əbədidir» oxuyaraq həmd edəndə Levililər onlarda çalsın. Kahinlər onların qarşısında kərənaylar çalırdı və bütün İsraillilər ayaq üstə dayanmışdı.   </div><div class='p'> <span class="verse" id="V7">7&#160;</span>Süleyman Rəbbin məbədi önündəki həyətin ortasını təqdis etdi ki, yandırma qurbanları və ünsiyyət qurbanlarının piyini orada təqdim etsin. Çünki düzəltdiyi tunc qurbangah kiçik olduğu üçün yandırma qurbanları, taxıl təqdimləri və piy oraya yerləşməzdi.   </div><div class='p'> <span class="verse" id="V8">8&#160;</span>O vaxt Süleyman və onunla birgə çox böyük bir camaat – Xamat keçidindən Misir vadisinə qədər yaşayan bütün İsraillilər yeddi gün bayram etdi.   <span class="verse" id="V9">9&#160;</span>Səkkizinci gün təntənəli toplantı oldu. Qurbangahın təqdisi yeddi gün, bayram da yeddi gün oldu.   <span class="verse" id="V10">10&#160;</span>Yeddinci ayın iyirmi üçüncü günü Süleyman xalqı buraxdı. Rəbbin Davuda, Süleymana və xalqı İsrailə etdiyi yaxşılıqlara görə onlar sevinclə və şad ürəklə öz evlərinə getdi.   </div><div class='s'>Rəbb yenə Süleymana görünür </div> <div class='r'>(1Pad. 9:1-9)  </div><div class='p'> <span class="verse" id="V11">11&#160;</span>Süleyman Rəbbin məbədini və padşah sarayını tikib qurtardı. Rəbbin məbədində və öz sarayında ürəyi istədiyi hər şeyi uğurla etdi.   <span class="verse" id="V12">12&#160;</span>Rəbb Süleymana gecə görünüb ona dedi: «Sənin duanı eşitdim və bu yeri Özümə qurban evi seçdim.   <span class="verse" id="V13">13&#160;</span>Göyləri bağladığım və yağış olmadığı vaxt yeri yeyib qurtarsın deyə, çəyirtkəyə əmr etdiyim və xalqımın arasına vəba göndərdiyim zaman   <span class="verse" id="V14">14&#160;</span>əgər Mənim adımla çağırılan xalqım özünü aşağı tutarsa, dua edib Məni axtararsa və pis yollarından dönərsə, o vaxt göydən eşidib onların günahını bağışlayacağam və torpaqlarını sağaldacağam.   <span class="verse" id="V15">15&#160;</span>İndi bu yerdə edilən duanı gözlərim görəcək və qulaqlarım eşidəcək.   <span class="verse" id="V16">16&#160;</span>İndi adımı əbədilik oraya qoymaq üçün bu məbədi seçib təqdis etdim. Mənim nəzərim və ürəyim daim orada olacaq.   <span class="verse" id="V17">17&#160;</span>Əgər sən Mənim əmr etdiklərimi yerinə yetirərək atan Davud kimi yolumla getsən, Mənim qanunlarıma və hökmlərimə əməl etsən,   <span class="verse" id="V18">18&#160;</span><a href="#FN3" class="notemark">*<span class="popup">1Pad. 2:4</span></a> sənin padşahlıq taxtını ucaldacağam. Mən “sənin nəslindən İsrailə hökm edən bir kişi əskik olmayacaq” deyərək atan Davudla əhd bağlamışdım.   </div><div class='p'> <span class="verse" id="V19">19&#160;</span>Ancaq siz dönüb qarşınıza qoyduğum qanunlarımı və əmrlərimi tərk etsəniz, gedib başqa allahlara qulluq edərək onlara səcdə etsəniz,   <span class="verse" id="V20">20&#160;</span>Mən İsrailliləri onlara verdiyim torpaqdan qovub atacağam və Öz adıma təqdis etdiyim bu məbədi hüzurumdan rədd edəcəyəm. Onda İsrail barədə bütün xalqlar arasında məsəl və kinayə söylədəcəyəm.   <span class="verse" id="V21">21&#160;</span>İndi uca olan bu məbədin yanından keçən hər kəs dəhşətə gələrək deyəcək: “Nə üçün Rəbb bu torpağı və bu məbədi bu cür rədd etdi?”   <span class="verse" id="V22">22&#160;</span>Onlara deyəcəklər: “Bu xalq atalarını Misir torpağından çıxaran Allahı Rəbbi tərk etdi və başqa allahlardan yapışdı, onlara səcdə və qulluq etdilər. Buna görə də O bütün bu bəlanı onların üzərinə göndərdi”».   </div><ul class='tnav'>
<li><a href='index.htm'>İKİNCİ SALNAMƏLƏR</a></li>
<li><a href='2CH06.htm'>&lt;</a></li>
<li><a href='2CH.htm'>7</a></li>
<li><a href='2CH08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">7:1</a>
<span class="xt"><a href='LEV09.htm#V23'>Lev. 9:23-24</a></span></p>
<p class="x" id="FN2"><span class="notemark">*</span><a class="notebackref" href="#V3">7:3</a>
<span class="xt"><a href='1CH16.htm#V34'>1Saln. 16:34</a>; <a href='2CH05.htm#V13'>2Saln. 5:13</a>; <a href='EZR03.htm#V11'>Ezra 3:11</a>; <a href='PSA100.htm#V5'>Zəb. 100:5</a>; <a href='PSA106.htm#V1'>106:1</a>; <a href='PSA107.htm#V1'>107:1</a>; <a href='PSA118.htm#V1'>118:1</a>; <a href='PSA136.htm#V1'>136:1</a>; <a href='JER33.htm#V11'>Yer. 33:11</a></span></p>
<p class="x" id="FN3"><span class="notemark">*</span><a class="notebackref" href="#V18">7:18</a>
<span class="xt"><a href='1KI02.htm#V4'>1Pad. 2:4</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
