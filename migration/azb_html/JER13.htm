<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 13</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER12.htm'>&lt;</a></li>
<li><a href='JER.htm'>13</a></li>
<li><a href='JER14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Kətan qurşaqla müqayisə </div> <div class='p'> <span class="verse" id="V1">1&#160;</span>Rəbb mənə belə dedi: «Get özünə bir kətan qurşaq al və belinə bağla, amma onu suya qoyma».   <span class="verse" id="V2">2&#160;</span>Mən Rəbbin sözünə görə qurşaq aldım və belimə bağladım.   <span class="verse" id="V3">3&#160;</span>Mənə yenə Rəbbin sözü nazil oldu:   <span class="verse" id="V4">4&#160;</span>«Belindəki aldığın qurşağı götürüb qalx və Fərat çayına tərəf get. Onu orada qayanın oyuğunda gizlət».   <span class="verse" id="V5">5&#160;</span>Mən gedib Rəbbin əmr etdiyi kimi onu Fərat çayının yaxınlığında gizlətdim.   <span class="verse" id="V6">6&#160;</span>Uzun müddət sonra Rəbb mənə dedi: «Qalx Fərat çayına tərəf get və sənə gizlətməyi əmr etdiyim qurşağı oradan götür».   <span class="verse" id="V7">7&#160;</span>Mən Fərat çayına tərəf getdim və qurşağı gizlətdiyim yerdən qazıb götürdüm. Gördüm ki, qurşaq çürüyüb və daha heç nəyə yaramır.   </div><div class='p'> <span class="verse" id="V8">8&#160;</span>O zaman mənə Rəbbin bu sözü nazil oldu:   <span class="verse" id="V9">9&#160;</span>«Rəbb belə deyir: “Yəhudanın təkəbbürünü və Yerusəlimin böyük qürurunu beləcə çürüdəcəyəm.   <span class="verse" id="V10">10&#160;</span>Sözlərimə qulaq asmayan, inadkarlıqla ürəklərinin istədiyinə uyan, başqa allahlara qulluq və səcdə edərək onların tərəfdarı olan bu pis xalq heç bir şeyə yaramayan həmin qurşaq kimi olacaq”.   <span class="verse" id="V11">11&#160;</span>Rəbb deyir: “Qurşaq insanın belinə necə yapışırsa, bütün İsrail nəslini və Yəhuda nəslini Özümə eləcə yapışdırdım ki, Öz xalqım olub Mənə şöhrət, tərif və izzət gətirsinlər, ancaq onlar qulaq asmadı”.   </div><div class='p'> <span class="verse" id="V12">12&#160;</span>Buna görə onlara bu sözü çatdır ki, İsrailin Allahı Rəbb belə deyir: “Hər tuluq şərabla dolacaq”. Onda sənə deyəcəklər: “Hər tuluğun şərabla dolacağını biz də bilmirikmi?”   <span class="verse" id="V13">13&#160;</span>O zaman onlara söylə ki, Rəbb belə deyir: “Bütün bu ölkədə yaşayanları, Davudun taxtı üzərində oturan padşahları, kahinləri, peyğəmbərləri, bütün Yerusəlimdə yaşayanları sərxoş olana qədər şərabla doyduracağam”.   <span class="verse" id="V14">14&#160;</span>Rəbb bəyan edir: “Mən onları ata və oğulları ilə birlikdə bir-birlərinə çırpacağam. Onlara rəhm etməyəcək, aman verməyəcək, həlak etməyə heyfsilənməyəcəyəm”».   </div><div class='s'>Əsarət barədə xəbərdarlıq </div> <div class='q'> <span class="verse" id="V15">15&#160;</span>Eşidin və qulaq asın,  </div><div class='q'>Qürurlu olmayın,  </div><div class='q'>Çünki Rəbb belə söylədi.   </div><div class='q'> <span class="verse" id="V16">16&#160;</span>Nə qədər ki qaranlıq çökdürməyib,  </div><div class='q'>Zülmət dağlarında ayaqlarınız büdrəməyib,  </div><div class='q'>Allahınız Rəbbi izzətləndirin.  </div><div class='q'>Siz işıq gözləyirsiniz,  </div><div class='q'>Amma Rəbb onu ölüm kölgəsinə çevirər,  </div><div class='q'>Dərin zülmətə döndərər.   </div><div class='q'> <span class="verse" id="V17">17&#160;</span>Ancaq siz ona qulaq asmasanız,  </div><div class='q'>Gözlərim acı-acı yaş tökəcək,  </div><div class='q'>Göz yaşları sel kimi axacaq.  </div><div class='q'>Çünki Rəbbin sürüsünü  </div><div class='q'>Sürgün etdilər.   </div><div class='b'> &#160; </div> <div class='q'> <span class="verse" id="V18">18&#160;</span>Padşaha və onun anasına söylə:  </div><div class='q'>«Taxtınızdan enin,  </div><div class='q'>Çünki şərəf tacınız başınızdan düşdü».   </div><div class='q'> <span class="verse" id="V19">19&#160;</span>Negev şəhərlərinin darvazaları bağlandı,  </div><div class='q'>Açan yoxdur.  </div><div class='q'>Bütün Yəhuda sürgün edildi,  </div><div class='q'>Hamı sürgün edildi.   </div><div class='q'> <span class="verse" id="V20">20&#160;</span>Başınızı qaldırıb  </div><div class='q'>Şimaldan gələnləri görün.  </div><div class='q'>Sənə verilən sürü,  </div><div class='q'>Sənin gözəl sürün haradadır?   </div><div class='q'> <span class="verse" id="V21">21&#160;</span>Rəbb müttəfiq kimi hazırladığın adamları  </div><div class='q'>Sənə hakim qoyanda nə deyəcəksən?  </div><div class='q'>Məgər doğan qadının çəkdiyi sancı kimi  </div><div class='q'>Səni də ağrı tutmayacaqmı?   </div><div class='q'> <span class="verse" id="V22">22&#160;</span>Əgər ürəyində  </div><div class='q'>«Bütün bunlar nə üçün başıma gəldi» desən,  </div><div class='q'>Bil ki, günahının çoxluğundan  </div><div class='q'>Ətəklərin qaldırıldı və zorlandın.   </div><div class='b'> &#160; </div> <div class='q'> <span class="verse" id="V23">23&#160;</span>Kuşlu öz dərisini,  </div><div class='q'>Bəbir öz xallarını dəyişdirə bilərmi?  </div><div class='q'>Pislik etməyə alışmış  </div><div class='q'>Siz də yaxşılıq edə bilməzsiniz.   </div><div class='q'> <span class="verse" id="V24">24&#160;</span>«Bundan ötrü səni çöl küləyi ilə  </div><div class='q'>Sovrulan saman çöpü kimi səpələyəcəyəm.   </div><div class='q'> <span class="verse" id="V25">25&#160;</span>Sənə düşən püşk,  </div><div class='q'>Mənim sənə ayırdığım pay budur»  </div><div class='q'>Rəbb belə bəyan edir.  </div><div class='q'>«Çünki Məni unutdun,  </div><div class='q'>Yalana güvəndin.   </div><div class='q'> <span class="verse" id="V26">26&#160;</span>Bundan ötrü Mən də sənin ətəklərini  </div><div class='q'>Üzünə qaldıracağam ki,  </div><div class='q'>Ayıbın görünsün.   </div><div class='q'> <span class="verse" id="V27">27&#160;</span>Çöldəki təpələr üzərində  </div><div class='q'>Gördüyün iyrənc işləri,  </div><div class='q'>Zinakarlığını, şəhvətlə kişnəməyini,  </div><div class='q'>Həyasız əxlaqsızlığını gördüm.  </div><div class='q'>Vay halına, ey Yerusəlim!  </div><div class='q'>Sən nə vaxta qədər  </div><div class='q'>Təmizlənə bilməyəcəksən?»   </div><ul class='tnav'>
<li><a href='index.htm'>YEREMYA</a></li>
<li><a href='JER12.htm'>&lt;</a></li>
<li><a href='JER.htm'>13</a></li>
<li><a href='JER14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
