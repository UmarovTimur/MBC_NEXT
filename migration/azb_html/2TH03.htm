<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 2 SALONİKLİLƏRƏ 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>2 SALONİKLİLƏRƏ</a></li>
<li><a href='2TH02.htm'>&lt;</a></li>
<li><a href='2TH.htm'>3</a></li>
<li><a href='1TI01.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Bizim üçün dua edin </div> <div class='p'> <span class="verse" id="V1">1&#160;</span>Nəhayət, qardaşlar, bizim üçün dua edin ki, Rəbbin kəlamı aranızda olduğu kimi sürətlə yayılıb izzət qazansın,   <span class="verse" id="V2">2&#160;</span>pis və şər adamlardan xilas olaq. Çünki iman hamıya məxsus deyil.   <span class="verse" id="V3">3&#160;</span>Amma Rəbb etibarlıdır. O sizi möhkəmləndirib şər olandan qoruyacaq.   <span class="verse" id="V4">4&#160;</span>Biz də Rəbbə güvənərək sizdən arxayınıq ki, verdiyimiz əmrlərə əməl edirsiniz və edəcəksiniz.   <span class="verse" id="V5">5&#160;</span>Qoy Rəbb ürəklərinizi Allahın məhəbbətinə və Məsihin dözümünə yönəltsin.   </div><div class='s'>Dolanışığınızı zəhmətinizlə qurun </div> <div class='p'> <span class="verse" id="V6">6&#160;</span>Ey qardaşlar, Rəbbimiz İsa Məsihin adı ilə sizə əmr veririk ki, bizdən qəbul etdiyi təlimə görə yaşamayan, avara həyat sürən hər bir bacı-qardaşdan uzaqlaşın.   <span class="verse" id="V7">7&#160;</span>Bizlərdən necə nümunə götürmək lazım olduğunu özünüz də bilirsiniz. Çünki yanınızda olarkən avara dolanmadıq,   <span class="verse" id="V8">8&#160;</span>heç kimin çörəyini müftə yemədik. Əksinə, gecə-gündüz əmək və zəhmət çəkərək işlədik ki, heç birinizə yük olmayaq.   <span class="verse" id="V9">9&#160;</span>Bunu ixtiyarımız çatmadığına görə deyil, sizə nümunəvi yol göstərərək bu yolla getməyiniz üçün etdik.   <span class="verse" id="V10">10&#160;</span>Hətta biz sizinlə olarkən sizə bu əmri verdik: kim işləmək istəmirsə, yemək də yeməsin.   <span class="verse" id="V11">11&#160;</span>Eşitmişik ki, sizlərdən bəzisi avara həyat sürür; heç bir iş görmədikləri halda hər şeyə qarışırlar.   <span class="verse" id="V12">12&#160;</span>Belələrinə Rəbb İsa Məsih naminə əmr verib xəbərdarlıq edirik ki, sakitcə işləyib öz çörəklərini yesinlər.   <span class="verse" id="V13">13&#160;</span>Sizsə, qardaşlar, yaxşılıq etməkdən yorulmayın.   </div><div class='p'> <span class="verse" id="V14">14&#160;</span>Əgər kimsə bu məktubdakı sözlərimizə qulaq asmaq istəməzsə, onu nəzərdə saxlayın və onunla əlaqəni kəsin ki, utansın.   <span class="verse" id="V15">15&#160;</span>Yenə də onu düşmən sanmayın, bir qardaş kimi ona nəsihət verin.   </div><div class='s'>Salam göndərmə </div> <div class='p'> <span class="verse" id="V16">16&#160;</span>Sülh qaynağı olan Rəbbin Özü isə sizə hər zaman və hər vəziyyətdə sülh versin! Rəbb hamınıza yar olsun!   </div><div class='p'> <span class="verse" id="V17">17&#160;</span>Mən Paul salamı sizə öz əlimlə yazıram. Bunu hər məktubumda xüsusi bir işarə kimi yazıram.   <span class="verse" id="V18">18&#160;</span>Rəbbimiz İsa Məsihin lütfü hamınıza yar olsun!   </div><ul class='tnav'>
<li><a href='index.htm'>2 SALONİKLİLƏRƏ</a></li>
<li><a href='2TH02.htm'>&lt;</a></li>
<li><a href='2TH.htm'>3</a></li>
<li><a href='1TI01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
