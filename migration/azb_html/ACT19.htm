<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 19</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Efesdə </div> <div class='p'> <span class="verse" id="V1">1&#160;</span>Apollo Korinfdə olarkən Paul daxili bölgələrdən keçərək Efesə gəldi və orada bir neçə şagirdlə rastlaşdı.   <span class="verse" id="V2">2&#160;</span>Onlara dedi: «İman etdiyiniz zaman Müqəddəs Ruhu aldınızmı?» Onlar dedilər: «Müqəddəs Ruhun mövcudluğundan belə, xəbərimiz yoxdur».   <span class="verse" id="V3">3&#160;</span>Paul onlardan soruşdu: «Elə isə nəyə əsasən vəftiz oldunuz?» Onlar cavab verdilər: «Yəhyanın vəftizinə əsasən».   <span class="verse" id="V4">4&#160;</span><a href="#FN1" class="notemark">*<span class="popup">Mat. 3:11; Mark 1:4,7-8; Luka 3:4,16; Yəh. 1:26-27</span></a>Paul dedi: «Yəhyanın etdiyi vəftiz tövbə ilə bağlı bir vəftiz idi. Xalqı özündən sonra Gələnə, yəni İsaya iman etməyə çağırdı».   <span class="verse" id="V5">5&#160;</span>Onlar bunu eşidən kimi Rəbb İsanın adı ilə vəftiz oldular.   <span class="verse" id="V6">6&#160;</span>Paul əllərini onların üzərinə qoyanda Müqəddəs Ruh onların üzərinə endi və onlar başqa dillərdə danışmağa və peyğəmbərlik etməyə başladılar.   <span class="verse" id="V7">7&#160;</span>Onlar təxminən on iki kişi idi.   </div><div class='p'> <span class="verse" id="V8">8&#160;</span>Sinaqoqa daxil olan Paul cəsarətlə danışmağa başladı. Üç ay ərzində onlarla mübahisələr aparır və Allahın Padşahlığı barədə onları inandırırdı.   <span class="verse" id="V9">9&#160;</span>Bəziləri inadkar olub inanmaq istəmir və xalqın qarşısında İsa yolunu<a href="#FN2" class="notemark">*<span class="popup">İsa yolunu – hərfi tərcümədə Yolu.</span></a> pisləməyə başlayırdı. Buna görə Paul onlardan ayrılıb şagirdlərini də götürüb apardı. O, Tiranın mühazirə otağında hər gün mübahisələr edirdi.   <span class="verse" id="V10">10&#160;</span>Bu vəziyyət iki il davam etdi. Nəhayət, istər Yəhudi, istərsə də Yunan – bütün Asiya vilayəti əhalisi Rəbbin kəlamını eşitdi.   </div><div class='p'> <span class="verse" id="V11">11&#160;</span>Allah Paul vasitəsilə fövqəladə möcüzələr yaradırdı.   <span class="verse" id="V12">12&#160;</span>Belə ki Paulun bədəninə toxunan dəsmallar və belinə bağladığı önlüklər belə, götürülüb xəstələrin üstünə qoyulanda insanların xəstəlikləri yox olur, şər ruhlar çıxırdı.   <span class="verse" id="V13">13&#160;</span>Bəzi ətrafı gəzib-dolaşan Yəhudi cindarlar da şər ruhlara əsir olanlara Rəbb İsanın adını çəkərək deyirdilər: «Paulun vəz etdiyi İsanın adı ilə sizə əmr edirəm!»   <span class="verse" id="V14">14&#160;</span>Yəhudilərin Skeva adlı başçı kahinin yeddi oğlu bu işlə məşğul idi.   <span class="verse" id="V15">15&#160;</span>Bir dəfə şər ruh onlara cavab verdi: «İsanı tanıyıram, Paul haqqında da hər şey bilirəm. Bəs siz kimsiniz?»   <span class="verse" id="V16">16&#160;</span>Daxilində şər ruh olan adam onların üstünə hücum çəkdi, hamısını təpiyinin altına salaraq məğlub etdi. Belə ki onlar o evdən lüt-üryan və yaralı halda qaçdılar.   </div><div class='p'> <span class="verse" id="V17">17&#160;</span>Bu xəbər Efesdə yaşayan bütün Yəhudilərə və Yunanlara çatdı. Hamısını bir vahimə bürüdü və Rəbb İsanın adının nüfuzu böyüdü.   <span class="verse" id="V18">18&#160;</span>İman edənlərin çoxu gəlib öz əməllərini açıq etiraf edirdi.   <span class="verse" id="V19">19&#160;</span>Cadugərliklə məşğul olan bir dəstə insan da öz kitablarını yığıb hamının qarşısında yandırdı. Kitablarının qiyməti hesablananda məlum oldu ki, əlli min gümüş pula bərabər idi.   <span class="verse" id="V20">20&#160;</span>Beləliklə, Rəbbin kəlamı qüdrətlə böyüyüb təsirini artırırdı.   </div><div class='p'> <span class="verse" id="V21">21&#160;</span>Bunlar baş verəndən sonra Paul qərara gəldi ki, Makedoniya və Axayyadan keçərək Yerusəlimə getsin. O dedi: «Oraya gedəndən sonra gərək Romanı da görəm».   <span class="verse" id="V22">22&#160;</span>Xidmətçilərindən ikisini – Timoteylə Erastı Makedoniyaya göndərərək özü bir müddət Asiya vilayətində qaldı.   </div><div class='s'>Efesdəki qarışıqlıq </div> <div class='p'> <span class="verse" id="V23">23&#160;</span>O ərəfədə İsa yolu<a href="#FN3" class="notemark">†<span class="popup">İsa yolu – hərfi tərcümədə Yol.</span></a> ilə bağlı böyük bir qarışıqlıq yarandı.   <span class="verse" id="V24">24&#160;</span>Dimitri adlı bir zərgər gümüşdən ilahə Artemidanın ev səcdəgahlarını düzəldirdi və sənətkarlara çoxlu gəlir gətirirdi.   <span class="verse" id="V25">25&#160;</span>O, sənətkarları və bu cür işlə məşğul olanları bir yerə toplayıb belə dedi: «Ay kişilər, bilirsiniz ki, gəlirimiz bu işdən asılıdır.   <span class="verse" id="V26">26&#160;</span>Amma bu Paul deyir ki, əl işi olan allahlar həqiqi allahlar deyil. Yalnız Efesdə deyil, demək olar ki, bütün Asiya vilayətində nə qədər insanı tovlayıb azdırdığını görmüsünüz və eşitmisiniz.   <span class="verse" id="V27">27&#160;</span>Onda böyük bir təhlükə ilə üzləşirik. Bu həm bizim sənətimizin nüfuzunu itirə bilər, həm də ulu ilahə Artemidanın məbədini gözdən sala bilər. Bununla da bütün Asiya vilayətinin və bütün dünyanın ibadət etdiyi Artemidanın ululuğu heçə çıxar».   </div><div class='p'> <span class="verse" id="V28">28&#160;</span>Oradakılar bunu eşidəndə bərk hiddətləndilər və qışqıra-qışqıra dedilər: «Efes ilahəsi Artemida uludur!»   <span class="verse" id="V29">29&#160;</span>Şəhər bir-birinə qarışdı. Xalq Paulun yol yoldaşları olan Makedoniyalı Qayla Aristarxı tutub sürüyərək birlikdə teatra doluşdu.   <span class="verse" id="V30">30&#160;</span>Paul istədi ki, xalqın arasına girsin, amma şagirdlər onu buraxmadılar.   <span class="verse" id="V31">31&#160;</span>Hətta Paulun dostları olan Asiya vilayətinin sədrlərinin bəziləri də ona xəbər göndərib yalvardı ki, teatra ayaq basmasın.   <span class="verse" id="V32">32&#160;</span>Teatrdakı yığıncaqda aləm qarışmışdı, hər ağızdan bir avaz gəlirdi. Onların çoxu isə bilmirdi ki, buraya nə üçün gəlib.   <span class="verse" id="V33">33&#160;</span>Yəhudilər İsgəndəri qarşıya çıxaranda izdihamın içərisindən bəziləri hadisəni onunla əlaqələndirdi. O isə xalqın diqqətini cəmləşdirmək üçün əlini qaldırdı və onların qarşısında özünü müdafiə etmək istədi.   <span class="verse" id="V34">34&#160;</span>Amma xalq onun Yəhudi olduğunu biləndə bir səslə iki saata yaxın «Efes ilahəsi Artemida uludur!» deyə qışqırışdı.   <span class="verse" id="V35">35&#160;</span>İzdihamı sakitləşdirən şəhərin icra məmuru dedi: «Ey Efeslilər, kim bilmir ki, Efes şəhəri ulu Artemida məbədinin və göydən gələn heykəlinin keşikçisidir?   <span class="verse" id="V36">36&#160;</span>Bunları heç kim inkar edə bilməz. Buna görə sakit olmanız və fikirləşmədən bir iş görməməyiniz lazımdır.   <span class="verse" id="V37">37&#160;</span>Buraya gətirdiyiniz adamlar nə məbədimizi soydu, nə də ilahəmizi söydü.   <span class="verse" id="V38">38&#160;</span>Əgər Dimitrinin və onun sənətkar dostlarının kimdən şikayəti varsa, məhkəmələr açıqdır, valilər də var. Qoy bir-birlərini orada ittiham etsinlər.   <span class="verse" id="V39">39&#160;</span>Sizin araşdıracağınız başqa hallar varsa, bunun da qanuni bir yığıncaqda həll olması lazımdır.   <span class="verse" id="V40">40&#160;</span>Bugünkü hadisələrə görə üsyan qaldırdığımız üçün ittiham olunmaq təhlükəsi qarşısındayıq. Biz bu səbəbsiz iğtişaşa bəraət qazandıra bilmərik».   <span class="verse" id="V41">41&#160;</span>O bu sözləri deyərək yığıncağı dağıtdı.   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">19:4</a>
<span class="xt"><a href='MAT03.htm#V11'>Mat. 3:11</a>; <a href='MRK01.htm#V4'>Mark 1:4,7-8</a>; <a href='LUK03.htm#V4'>Luka 3:4,16</a>; <a href='JHN01.htm#V26'>Yəh. 1:26-27</a></span></p>
<p class="f" id="FN2"><span class="notemark">*</span><a class="notebackref" href="#V9">19:9</a>
<span class="fq">İsa yolunu </span><span class="ft">– hərfi tərcümədə </span><span class="fq">Yolu.</span></p>
<p class="f" id="FN3"><span class="notemark">†</span><a class="notebackref" href="#V23">19:23</a>
<span class="fq">İsa yolu </span><span class="ft">– hərfi tərcümədə </span><span class="fq">Yol.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
