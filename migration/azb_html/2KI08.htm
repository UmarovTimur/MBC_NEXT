<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ PADŞAHLAR 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI07.htm'>&lt;</a></li>
<li><a href='2KI.htm'>8</a></li>
<li><a href='2KI09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Şunemli qadının qayıtması </div> <div class='r'>(2Saln. 21:1-20)  </div><div class='p'> <span class="verse" id="V1">1&#160;</span><a href="#FN1" class="notemark">*<span class="popup">2Pad. 4:8-37</span></a> Elişa oğlunu diriltdiyi qadına demişdi: «Qalx öz ev adamlarınla birgə get və qala biləcəyin yerdə qal. Çünki Rəbb qərar verdi ki, yeddi il ölkədə aclıq olacaq».   <span class="verse" id="V2">2&#160;</span>Qadın Allah adamının sözünə əməl etmişdi və ev adamları ilə birgə gedib Filiştlilərin ölkəsində yeddi il qalmışdı.   <span class="verse" id="V3">3&#160;</span>Bu müddətdən sonra qadın Filiştlilərin ölkəsindən qayıtdı. O, evini və tarlasını istəmək üçün padşahın yanına getdi.   <span class="verse" id="V4">4&#160;</span>O vaxt padşah Allah adamının nökəri Gehazi ilə danışaraq ona deyirdi: «Buyur Elişanın etdiyi bütün böyük işləri mənə danış».   <span class="verse" id="V5">5&#160;</span>O, Elişanın ölünü necə diriltdiyini padşaha danışdığı vaxt oğlu dirilən qadın da evini və tarlasını istəmək üçün padşaha yalvarmağa başladı. Gehazi dedi: «Ağam padşah, o qadın budur, Elişanın diriltdiyi oğlu da yanındadır».   <span class="verse" id="V6">6&#160;</span>Padşah qadından soruşanda o, padşaha hər şeyi danışdı. Padşah ona bir saray xidmətçisi verib dedi: «Onun hər şeyini qaytar, ölkəni tərk etdiyi gündən indiyə qədər tarlasının yetirdiyi bütün məhsulu ona ver».   </div><div class='s'>Elişa və Aram padşahları </div> <div class='p'> <span class="verse" id="V7">7&#160;</span>Elişa Dəməşqə gəldi. Aram padşahı Ben-Hadad xəstə idi. «Allah adamı buraya gəlib» deyə ona bildirdilər.   <span class="verse" id="V8">8&#160;</span>Padşah Xazaelə dedi: «Bir hədiyyə götürüb Allah adamını qarşılamağa get. “Bu xəstəlikdən sağalacağammı?” deyib onun vasitəsilə Rəbdən soruş».   <span class="verse" id="V9">9&#160;</span>Xazael onu qarşılamağa getdi. Əlindəki hədiyyə ilə birgə Dəməşqin bütün yaxşı şeylərindən qırx dəvə yükü hədiyyə götürüb gəldi və onun önündə durub dedi: «Oğlun Aram padşahı Ben-Hadad “Bu xəstəlikdən sağalacağammı?” deyib məni sənin yanına göndərdi».   <span class="verse" id="V10">10&#160;</span>Elişa ona dedi: «Get, ona “mütləq sağalacaqsan” söylə. Ancaq Rəbb mənə göstərdi ki, o mütləq öləcək».   <span class="verse" id="V11">11&#160;</span>Allah adamı Xazaeli utandırana kimi gözünü onun üzünə dikdi və sonra ağladı.   <span class="verse" id="V12">12&#160;</span>Xazael dedi: «Ağam nə üçün ağlayır?» O dedi: «Ona görə ki İsraillilərə sənin edəcəyin pisliyi bilirəm: onların qalalarına od vuracaqsan, cavanlarını qılıncla öldürəcəksən, uşaqlarını daşlara çırpacaqsan və hamilə qadınlarını doğrayacaqsan».   <span class="verse" id="V13">13&#160;</span><a href="#FN2" class="notemark">*<span class="popup">1Pad. 19:15</span></a> Xazael dedi: «Bu köpək qulun kimdir ki, bu böyük işi etsin?» Elişa dedi: «Rəbb mənə göstərdi ki, sən Aram üzərində padşah olacaqsan».   <span class="verse" id="V14">14&#160;</span>Xazael Elişanı tərk edib ağasının yanına gəldi. Ağası ondan soruşdu: «Elişa sənə nə dedi?» O cavab verdi: «Mənə dedi ki, sən mütləq sağalacaqsan».   <span class="verse" id="V15">15&#160;</span>Ertəsi gün Xazael bir örtük götürüb suya batırdı, ağasının üzünün üstünə çəkdi və o boğulub öldü. Onun yerinə Xazael padşah oldu.   </div><div class='s'>Yəhuda padşahı Yehoram </div> <div class='r'>(2Saln. 21:1-20)  </div><div class='p'> <span class="verse" id="V16">16&#160;</span>İsrail padşahı Axav oğlu Yehoramın padşahlığının beşinci ilində, Yehoşafat Yəhuda padşahı olanda onun oğlu Yehoram da onunla birgə padşah oldu.   <span class="verse" id="V17">17&#160;</span>O, padşah olduğu vaxt otuz iki yaşında idi və Yerusəlimdə səkkiz il padşahlıq etdi.   <span class="verse" id="V18">18&#160;</span>Axav nəslinin etdiyi kimi o da İsrail padşahlarının yolu ilə getdi, çünki Axavın qızı onun arvadı idi. Yehoram Rəbbin gözündə pis olan işlər etdi.   <span class="verse" id="V19">19&#160;</span><a href="#FN3" class="notemark">*<span class="popup">1Pad. 11:36; 15:4; 2Saln. 21:7; Zəb. 132:17</span></a> Ancaq Rəbb Öz qulu Davudun xatirinə Yəhudalıları məhv etmək istəmədi, çünki Davuda və onun nəslinə əbədi olaraq bir çıraq verəcəyini vəd etmişdi.   </div><div class='p'> <span class="verse" id="V20">20&#160;</span><a href="#FN4" class="notemark">*<span class="popup">Yar. 27:40</span></a> Onun dövründə Edomlular üsyan qaldırıb Yəhudanın əsarəti altından çıxdılar və özlərinə bir padşah qoydular.   <span class="verse" id="V21">21&#160;</span>Yehoram bütün döyüş arabaları ilə birgə Sairə getdi. Gecə ikən qalxıb onu hər tərəfdən əhatə edən Edomluları və araba rəislərini qırdı, lakin xalq öz torpağına qaçdı.   <span class="verse" id="V22">22&#160;</span>Beləcə Edomlular üsyan qaldırdılar, bu günə qədər də Yəhudanın əsarəti altında deyillər. Həmin vaxt Livnalılar da üsyan qaldırmışdılar.   </div><div class='p'> <span class="verse" id="V23">23&#160;</span>Yehoramın qalan işləri və etdiyi hər şey barədə Yəhuda padşahlarının salnamələr kitabında yazılmışdır.   <span class="verse" id="V24">24&#160;</span>Yehoram ataları ilə uyudu və Davudun şəhərində, atalarının yanında basdırıldı. Onun yerinə oğlu Axazya padşah oldu.   </div><div class='s'>Yəhuda padşahı Axazya </div> <div class='r'>(2Saln. 22:1-6)  </div><div class='p'> <span class="verse" id="V25">25&#160;</span>İsrail padşahı Axav oğlu Yehoramın padşahlığının on ikinci ilində Yehoram oğlu Axazya Yəhuda üzərində padşah oldu.   <span class="verse" id="V26">26&#160;</span>Axazya padşah olduğu vaxt iyirmi iki yaşında idi və Yerusəlimdə bir il padşahlıq etdi. Anası İsrail padşahı Omrinin nəvəsi olub adı Atalya idi.   <span class="verse" id="V27">27&#160;</span>Axazya da Axav nəslinin yolu ilə getdi və onlar kimi Rəbbin gözündə pis olan işlər etdi, çünki Axav nəslinin kürəkəni idi.   </div><div class='p'> <span class="verse" id="V28">28&#160;</span>O, Aram padşahı Xazaelə qarşı vuruşmaq üçün Axav oğlu Yehoramla birgə Ramot-Gileada getdi. Aramlılar Yehoramı yaraladılar.   <span class="verse" id="V29">29&#160;</span>Padşah Yehoram Ramot-Gileadda Aram padşahı Xazaelə qarşı vuruşarkən Aramlıların ona vurduqları yaraları sağaltmaq üçün İzreelə qayıtdı. Yəhuda padşahı Yehoram oğlu Axazya, Axav oğlu Yehoramı görmək üçün İzreelə gəldi, çünki o, yaralı idi.   </div><ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI07.htm'>&lt;</a></li>
<li><a href='2KI.htm'>8</a></li>
<li><a href='2KI09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">8:1</a>
<span class="xt"><a href='2KI04.htm#V8'>2Pad. 4:8-37</a></span></p>
<p class="x" id="FN2"><span class="notemark">*</span><a class="notebackref" href="#V13">8:13</a>
<span class="xt"><a href='1KI19.htm#V15'>1Pad. 19:15</a></span></p>
<p class="x" id="FN3"><span class="notemark">*</span><a class="notebackref" href="#V19">8:19</a>
<span class="xt"><a href='1KI11.htm#V36'>1Pad. 11:36</a>; <a href='1KI15.htm#V4'>15:4</a>; <a href='2CH21.htm#V7'>2Saln. 21:7</a>; <a href='PSA132.htm#V17'>Zəb. 132:17</a></span></p>
<p class="x" id="FN4"><span class="notemark">*</span><a class="notebackref" href="#V20">8:20</a>
<span class="xt"><a href='GEN27.htm#V40'>Yar. 27:40</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
