<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏKƏRİYYƏ 5</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏKƏRİYYƏ</a></li>
<li><a href='ZEC04.htm'>&lt;</a></li>
<li><a href='ZEC.htm'>5</a></li>
<li><a href='ZEC06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Altıncı görüntü: uçan tumar </div> <div class='p'> <span class="verse" id="V1">1&#160;</span>Mən yenə başımı qaldırıb baxanda uçan bir tumar gördüm.   <span class="verse" id="V2">2&#160;</span>Mələk «Nə görürsən?» deyib məndən soruşdu. Mən dedim: «Uçan bir tumar görürəm: onun uzunluğu iyirmi qulac, eni on qulacdır».   <span class="verse" id="V3">3&#160;</span>O dedi: «Bu bütün yer üzünə yağacaq lənətdir. Tumarın bir üzünə yazılanlara görə oğurluq edən hər kəs kəsilib-atılacaq, o biri üzünə yazılanlara görə isə yalandan and içənlər kəsilib-atılacaq.   </div><div class='q'> <span class="verse" id="V4">4&#160;</span>Lənət yağdıracağam» bəyan edir Ordular Rəbbi,  </div><div class='q'>«Oğrunun evinə və Mənim adımla  </div><div class='q'>Yalandan and içən adamın evinə lənət girəcək,  </div><div class='q'>O evin içində qalacaq,  </div><div class='q'>Taxtaları və daşları ilə birlikdə onu yıxıb məhv edəcək».   </div><div class='s'>Yeddinci görüntü: ölçü qabındakı qadın </div> <div class='p'> <span class="verse" id="V5">5&#160;</span>Sonra mənimlə danışan mələk yaxınlaşıb dedi: «Başını qaldırıb ortaya çıxan bu şeyin nə olduğunu gör».   <span class="verse" id="V6">6&#160;</span>Mən «Bu nədir?» deyə soruşdum. O cavab verdi: «Bu ortaya çıxan şey bir ölçü qabıdır». Sonra əlavə etdi: «Bu bütün ölkə xalqının təqsiridir».   <span class="verse" id="V7">7&#160;</span>Qabın qurğuşun qapağı qaldırıldı. Qabın içində bir qadın oturmuşdu.   <span class="verse" id="V8">8&#160;</span>Mələk «bu qadın pislikdir» dedi və qadını ölçü qabının içinə atıb üstünə qurğuşun qapağı basdı.   </div><div class='p'> <span class="verse" id="V9">9&#160;</span>Mən başımı qaldırıb baxanda gördüm ki, iki qadın çıxdı, onların qanadlarında külək var idi. Onların da leylək qanadlarına bənzər qanadları var idi. Onlar qabı yerlə göy arasına qaldırdı.   <span class="verse" id="V10">10&#160;</span>Mənimlə danışan mələkdən soruşdum: «Qabı hara aparırlar?»   <span class="verse" id="V11">11&#160;</span>O mənə dedi: «Şinar ölkəsində ona bir ev tikmək üçün oraya aparırlar. Ev hazır olanda qab oraya – öz yerinə qoyulacaq».   </div><ul class='tnav'>
<li><a href='index.htm'>ZƏKƏRİYYƏ</a></li>
<li><a href='ZEC04.htm'>&lt;</a></li>
<li><a href='ZEC.htm'>5</a></li>
<li><a href='ZEC06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
