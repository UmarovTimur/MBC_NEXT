<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab SAYLAR 18</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>SAYLAR</a></li>
<li><a href='NUM17.htm'>&lt;</a></li>
<li><a href='NUM.htm'>18</a></li>
<li><a href='NUM19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Kahinlərlə Levililərin vəzifəsi </div> <div class='p'> <span class="verse" id="V1">1&#160;</span>Rəbb Haruna dedi: «Sən, övladların və atanın nəsli Müqəddəs məkanla əlaqədar hər hansı bir günah üçün məsuliyyət daşıyacaqsınız. Kahinliklə əlaqədar günahlar üçün məsuliyyəti yalnız sən və oğulların daşıyacaqsınız.   <span class="verse" id="V2">2&#160;</span><a href="#FN1" class="notemark">*<span class="popup">İbr. 9:6 </span></a> Atanın qəbiləsi olan Levi qəbiləsinə mənsub olan soydaşlarınızı da özünlə götür ki, sən və övladların Şəhadət çadırının önündə ikən sənə qoşulub kömək etsinlər.   <span class="verse" id="V3">3&#160;</span>Sənin qarşında cavabdehlik daşıyaraq çadırın bütün işlərinə baxsınlar. Ancaq müqəddəs yerin əşyalarına və qurbangaha yaxınlaşmasınlar ki, həm onlar, həm də siz ölməyəsiniz.   <span class="verse" id="V4">4&#160;</span>Sənə qoşulsunlar və Hüzur çadırının işlərinə, çadırdakı bütün xidmətlərə cavabdeh olsunlar. Başqa heç kimsə sizə yaxınlaşmamalıdır.   <span class="verse" id="V5">5&#160;</span>Müqəddəs yerə və qurbangaha cavabdeh olun ki, İsrail övladları bir də qəzəbimə düçar olmasınlar.   <span class="verse" id="V6">6&#160;</span>Budur, Mən İsrail övladları arasından Levili soydaşlarınızı sizə hədiyyə olaraq seçdim. Onlar Rəbbə Hüzur çadırında xidmət etmək üçün həsr olunmuşlar.   <span class="verse" id="V7">7&#160;</span>Lakin qurbangaha və pərdənin iç tərəfinə aid olan hər şeyə yalnız sən və oğulların kahin kimi xidmət edin. Kahinlik xidmətinizi sizə hədiyyə olaraq verirəm. Sizdən başqa müqəddəs yerə kim yaxınlaşarsa, öldürülsün».   </div><div class='s'>Kahinlə Levililərin payı </div> <div class='p'> <span class="verse" id="V8">8&#160;</span>Rəbb Haruna dedi: «Budur, Mənə gətirilən təqdimlərə nəzarət etməyi sənə tapşırdım. İsrail övladlarının bütün müqəddəs təqdimlərini əbədi pay olaraq sənə və övladlarına verirəm.   <span class="verse" id="V9">9&#160;</span>Qurbangahda yandırılmayan ən müqəddəs təqdimlərdən bunlar sənin olsun: taxıl təqdimləri, günah qurbanları və təqsir qurbanları – Mənə gətirilən ən müqəddəs təqdimlərin hamısı sənin və övladlarının olsun.   <span class="verse" id="V10">10&#160;</span>Bu ən müqəddəs şeyləri ye. Kişi cinsindən hər kəs onlardan yeyə bilər. Onları müqəddəs say.   <span class="verse" id="V11">11&#160;</span>Bunlar, İsrail övladlarının xüsusi hədiyyə olaraq gətirdikləri yellətmə təqdimlərinin hamısı sənindir. Onları sənə və oğullarınla qızlarına əbədi pay olaraq verdim. Sənin ailəndə pak olan hər kəs onu yeyə bilər.   <span class="verse" id="V12">12&#160;</span>Rəbbə verdikləri ilk məhsulları, zeytun yağının ən yaxşısının hamısını, təzə şərabın və buğdanın ən yaxşısının hamısını sənə verdim.   <span class="verse" id="V13">13&#160;</span>Torpaqlarında bitən nübardan Rəbbə gətirdiklərinin hamısı sənin olsun. Sənin ailəndə pak olan hər kəs onu yeyə bilər.   <span class="verse" id="V14">14&#160;</span><a href="#FN2" class="notemark">*<span class="popup">Lev. 27:28 </span></a> İsraildə Rəbbə həmişəlik həsr olunan hər şey sənin olsun.   <span class="verse" id="V15">15&#160;</span>Hər bətndən ilk doğulan, Rəbbə həsr olunan bütün oğlanlar və bütün heyvan balaları sənin olsun. Ancaq hər ilk oğlanın əvəzini mütləq ödə, hər murdar heyvanın ilk balasının da əvəzini ödə.   <span class="verse" id="V16">16&#160;</span>Onlar bir aylıq olanda sənin qoyduğun qiymətə görə iyirmi gera ağırlığında olan Müqəddəs yerdəki şekelə görə beş şekel gümüşlə əvəzlərini ödə.   <span class="verse" id="V17">17&#160;</span>Ancaq inəyin, qoyunun və yaxud da keçinin ilk balasının əvəzini ödəmə. Onlar müqəddəsdir. Qanlarını qurbangah üzərinə səp və piylərini tüstülədib yandır ki, Rəbbin xoşuna gələn ətir – yandırma təqdimi olsun.   <span class="verse" id="V18">18&#160;</span>Yellədilən döş əti və sağ budu kimi onların əti də sənin olsun.   <span class="verse" id="V19">19&#160;</span>İsrail övladlarının Mənə qaldırma təqdimi kimi gətirdikləri müqəddəs təqdimlərin hamısını Mən Rəbb sənə və oğullarınla qızlarına əbədi pay olaraq verdim. Bu, Rəbbin səninlə və nəslinlə kəsdiyi əbədi və pozulmaz əhddir». <a href="#FN3" class="notemark">*<span class="popup">Əbədi və pozulmaz əhd – hərfi tərcümədə əbədi duz əhdi.</span></a>   </div><div class='p'> <span class="verse" id="V20">20&#160;</span>Rəbb Haruna dedi: «Onların torpağında sənin irsin olmayacaq və onlar arasında heç bir payın olmayacaq. İsrail övladları arasında sənin payın və irsin Mənəm.   <span class="verse" id="V21">21&#160;</span><a href="#FN4" class="notemark">*<span class="popup">Lev. 27:30-33; Qanun. 14:22-29; İbr. 7:5 </span></a> Levililərə isə İsraildə olan bütün varidatın onda birini irs olaraq verdim. Bu, xidmətlərinin, Hüzur çadırında etdikləri xidmətin əvəzidir.   <span class="verse" id="V22">22&#160;</span>Artıq İsrail övladları Hüzur çadırına yaxınlaşmasınlar ki, günahlarının cəzasını çəkib ölməsinlər.   <span class="verse" id="V23">23&#160;</span>Lakin Hüzur çadırının xidmətini Levililər etsinlər və çadırla əlaqədar günahlarının cəzasını çəksinlər. Bu, nəsildən-nəslə qədər sizin üçün əbədi qaydadır. İsrail övladları arasında onların irsi olmayacaq.   <span class="verse" id="V24">24&#160;</span>Bunun yerinə Levililərə irs olaraq İsrail övladlarının Rəbbə qaldırma təqdimi kimi verdikləri onda birini verdim. Buna görə Levililər üçün dedim ki, İsrail övladları arasında onların irsi olmayacaq».   </div><div class='p'> <span class="verse" id="V25">25&#160;</span>Rəbb Musaya dedi:   <span class="verse" id="V26">26&#160;</span>«Levililərə belə söylə: “İsrail övladlarının məhsullarından irsiniz olaraq sizə verdiyim onda bir hissəni aldığınız vaxt bu hissənin onda birini Rəbbə qaldırma təqdimi kimi verin.   <span class="verse" id="V27">27&#160;</span>Təqdiminiz xırmanda döyülən taxıl yaxud üzümsıxandan çıxan məhsul kimi sayılacaq.   <span class="verse" id="V28">28&#160;</span>Beləliklə, siz də İsrail övladlarından alacağınız onda birlərinizin hamısından Rəbbə qaldırma təqdimini gətirib kahin Haruna verin.   <span class="verse" id="V29">29&#160;</span>Bütün hədiyyələrinizdən Rəbbə qaldırma təqdimi verin. Hər təqdim onun təqdis olunmuş ən yaxşı hissəsindən olsun”.   <span class="verse" id="V30">30&#160;</span>Bunun üçün onlara deyin: “Ondan ən yaxşısını təqdim etdiyiniz zaman bu, Levililər üçün xırman məhsulu yaxud üzümsıxan məhsulu kimi sayılacaq.   <span class="verse" id="V31">31&#160;</span>Siz və ev xalqınız hər yerdə onu yeyəcəksiniz, çünki o, haqqınız, Hüzur çadırında olan xidmətinizin əvəzidir.   <span class="verse" id="V32">32&#160;</span>Ondan ən yaxşısını təqdim edəndə ondan savayı günahın cəzasını çəkməmək üçün İsrail övladlarının müqəddəs təqdimlərini pozmayın ki, ölməyəsiniz”».   </div><ul class='tnav'>
<li><a href='index.htm'>SAYLAR</a></li>
<li><a href='NUM17.htm'>&lt;</a></li>
<li><a href='NUM.htm'>18</a></li>
<li><a href='NUM19.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">18:2</a>
<span class="xt"><a href='HEB09.htm#V6'>İbr. 9:6</a> </span></p>
<p class="x" id="FN2"><span class="notemark">*</span><a class="notebackref" href="#V14">18:14</a>
<span class="xt"><a href='LEV27.htm#V28'>Lev. 27:28</a> </span></p>
<p class="f" id="FN3"><span class="notemark">*</span><a class="notebackref" href="#V19">18:19</a>
<span class="fq">Əbədi və pozulmaz əhd </span><span class="ft">– hərfi tərcümədə </span><span class="fq">əbədi duz əhdi.</span></p>
<p class="x" id="FN4"><span class="notemark">*</span><a class="notebackref" href="#V21">18:21</a>
<span class="xt"><a href='LEV27.htm#V30'>Lev. 27:30-33</a>; <a href='DEU14.htm#V22'>Qanun. 14:22-29</a>; <a href='HEB07.htm#V5'>İbr. 7:5</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
