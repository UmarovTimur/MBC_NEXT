<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LUKA 14</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LUKA</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>İsa və farisey rəhbəri </div> <div class='p'> <span class="verse" id="V1">1&#160;</span>Bir Şənbə günü İsa farisey rəhbərlərinin birinin evinə çörək yeməyə getdi. Hamı Ona göz qoyurdu.   <span class="verse" id="V2">2&#160;</span>Onun qarşısında hidropos<a href="#FN1" class="notemark">*<span class="popup">Hidropos – yəni bədənə su yığılması xəstəliyi.</span></a> xəstəliyinə tutulmuş bir adam var idi.   <span class="verse" id="V3">3&#160;</span>İsa qanunşünas və fariseylərə xitab edərək soruşdu: «Şənbə günü insanlara şəfa verməyə icazə var ya yox?»   <span class="verse" id="V4">4&#160;</span>Amma onlar dinmirdi. İsa o adama əli ilə toxundu, onu sağaltdı və buraxdı.   <span class="verse" id="V5">5&#160;</span><a href="#FN2" class="notemark">*<span class="popup">Mat. 12:11</span></a>İsa onlara dedi: «Sizlərdən kimin oğlu<a href="#FN3" class="notemark">†<span class="popup">Oğlu – bəzi əlyazmalarda eşşəyi.</span></a> yaxud öküzü Şənbə günü quyuya düşsə, onu dərhal oradan dartıb çıxarmaz?»   <span class="verse" id="V6">6&#160;</span>Onlar İsanın bu sualına cavab verə bilmədilər.   </div><div class='s'>Qonaqlar məsəli </div> <div class='r'>(Mat. 22:1-10)  </div><div class='p'> <span class="verse" id="V7">7&#160;</span><a href="#FN4" class="notemark">*<span class="popup">Sül. 25:6-7</span></a>İsa fikir verdi ki, dəvət olunanlar yuxarı başda oturmağı seçdilər. Onlara belə bir məsəl söylədi:   <span class="verse" id="V8">8&#160;</span>«Bir nəfər səni toya dəvət edirsə, yuxarı başda oturma. Bəlkə ev yiyəsinin səndən də hörmətli bir qonağı var.   <span class="verse" id="V9">9&#160;</span>İkinizi də toya dəvət edən gəlib sənə “bu adama yer ver” desə, sən xəcalət içində aşağı başda əyləşməli olarsan.   <span class="verse" id="V10">10&#160;</span>Amma dəvət olunanda gedib ən aşağı başda otur ki, səni dəvət edən adam gəlib sənə “Dostum! Yuxarı başa keç” desin; o zaman səninlə birgə oturanların hamısının qarşısında hörmət qazanarsan.   <span class="verse" id="V11">11&#160;</span><a href="#FN5" class="notemark">*<span class="popup">Mat. 23:12; Luka 18:14</span></a>Çünki özünü yüksəldən hər kəs aşağı tutulacaq, özünü aşağı tutansa yüksəldiləcək».   </div><div class='p'> <span class="verse" id="V12">12&#160;</span>İsa Onu dəvət edənə də dedi: «Günorta yaxud axşam yeməyi verdiyin vaxt öz dostlarını, qardaşlarını, qohumlarını, dövlətli qonşularını dəvət etmə ki, onlar da səni çağıraraq sənə əvəzini versin.   <span class="verse" id="V13">13&#160;</span>Amma qonaqlıq verəndə yoxsulları, əlilləri, topalları, korları çağır.   <span class="verse" id="V14">14&#160;</span>Onda onlar sənə əvəzini verə bilmədiyinə görə sən bəxtiyar olacaqsan. Çünki salehlər dirildiyi zaman sənə əvəz veriləcək».   </div><div class='p'> <span class="verse" id="V15">15&#160;</span>Süfrəyə oturanlardan biri bunu eşidib İsaya dedi: «Allahın Padşahlığında çörək yeyən nə bəxtiyardır!»   <span class="verse" id="V16">16&#160;</span>Amma İsa ona dedi: «Bir adam böyük ziyafət hazırladı və oraya çoxlu qonaq çağırdı.   <span class="verse" id="V17">17&#160;</span>Yemək vaxtı gələndə öz qulunu dəvət olunanların yanına göndərdi ki, onlara desin: “Buyurun, indi hər şey hazırdır”.   <span class="verse" id="V18">18&#160;</span>Amma hamı birdən üzr istəməyə başladı. Birincisi ona dedi: “Mən bir torpaq sahəsi almışam, gedib ona baxmalıyam. Səndən xahiş edirəm, məni bağışla”.   <span class="verse" id="V19">19&#160;</span>Digəri isə dedi: “Mən beş cüt öküz satın almışam və onları yoxlamağa gedirəm. Səndən xahiş edirəm, məni bağışla”.   <span class="verse" id="V20">20&#160;</span>Üçüncüsü dedi: “Mən təzə evlənmişəm, buna görə də gələ bilmərəm”.   <span class="verse" id="V21">21&#160;</span>Qul qayıdıb bu şeyləri ağasına bildirdi. O zaman ev yiyəsi qəzəblənib quluna dedi: “Qaç, şəhərin küçə və tinlərində olan yoxsulları, əlilləri, korları və topalları buraya gətir”.   <span class="verse" id="V22">22&#160;</span>Qul isə dedi: “Ağa, sənin əmrin yerinə yetirildi, hələ artıq yer də qalıb”.   <span class="verse" id="V23">23&#160;</span>Ağası quluna dedi: “Get, bütün yolları və çəpərləri gəz. Evim dolsun deyə adamları gəlməyə vadar et.   <span class="verse" id="V24">24&#160;</span>Sizə bunu deyirəm: ilk dəvət olunanların heç biri mənim ziyafətimdən dadmayacaq”».   </div><div class='s'>Şagird olmağın qiyməti </div> <div class='r'>(Mat. 10:37-38)  </div><div class='p'> <span class="verse" id="V25">25&#160;</span>İsa ilə birlikdə böyük izdiham yol gedirdi. İsa dönüb onlara dedi:   <span class="verse" id="V26">26&#160;</span>«Kim Mənim yanıma gəlib ata-anasını, arvad-uşaqlarını, bacı-qardaşlarını, hətta öz həyatını Məndən üstün tutsa,<a href="#FN6" class="notemark">‡<span class="popup">Ata-anasını, arvad-uşaqlarını, bacı-qardaşlarını, hətta öz həyatını Məndən üstün tutsa – hərfi tərcümədə ata-anasına, arvad-uşaqlarına, bacı-qardaşlarına, hətta öz həyatına nifrət etməsə.</span></a> Mənim şagirdim ola bilməz.   <span class="verse" id="V27">27&#160;</span><a href="#FN7" class="notemark">*<span class="popup">Mat. 16:24; Mark 8:34; Luka 9:23</span></a>Öz çarmıxını daşıyıb ardımca gəlməyən kəs də Mənim şagirdim ola bilməz.   </div><div class='p'> <span class="verse" id="V28">28&#160;</span>Sizlərdən kimsə bir qüllə tikmək istəyirsə, əvvəlcə oturub onun xərclərini hesablamaz ki, görsün onu qurtarmaq üçün pulu çatacaq ya yox?   <span class="verse" id="V29">29&#160;</span>Çünki qüllənin təməlini qoyub işi qurtara bilməsə, bunu görənlərin hamısı onu ələ salıb deyəcək:   <span class="verse" id="V30">30&#160;</span>“Bu adam tikintiyə başlayıb qurtara bilmədi”.   </div><div class='p'> <span class="verse" id="V31">31&#160;</span>Yaxud da hansı padşah başqa padşahla müharibəyə gedəndə üstünə iyirmi min əsgərlə gələnə qarşı on min əsgərlə durmağa qadir olmağı əvvəlcə oturub götür-qoy eləməz?   <span class="verse" id="V32">32&#160;</span>Əgər padşah buna qadir deyilsə, o biri padşahın hələ uzaqda olduğu vaxt elçilər göndərib sülh müqaviləsi bağlamaq istəyər.   <span class="verse" id="V33">33&#160;</span>Eyni tərzdə sizdən hər biriniz bütün əmlakından əl çəkməsə, Mənim şagirdim ola bilməz.   </div><div class='p'> <span class="verse" id="V34">34&#160;</span><a href="#FN8" class="notemark">*<span class="popup">Mat. 5:13; Mark 9:50</span></a>Duz yaxşı şeydir, amma əgər duz öz dadını itirərsə, ona nə ilə dad verilə bilər?   <span class="verse" id="V35">35&#160;</span>O nə torpağa yarayar, nə də peyinə. Onu çölə atarlar. Eşitməyə qulağı olan eşitsin!»   </div><ul class='tnav'>
<li><a href='index.htm'>LUKA</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">14:2</a>
<span class="fq">Hidropos </span><span class="ft">– yəni bədənə su yığılması xəstəliyi.</span></p>
<p class="x" id="FN2"><span class="notemark">*</span><a class="notebackref" href="#V5">14:5</a>
<span class="xt"><a href='MAT12.htm#V11'>Mat. 12:11</a></span></p>
<p class="f" id="FN3"><span class="notemark">†</span><a class="notebackref" href="#V5">14:5</a>
<span class="fq">Oğlu </span><span class="ft">– bəzi əlyazmalarda </span><span class="fq">eşşəyi.</span></p>
<p class="x" id="FN4"><span class="notemark">*</span><a class="notebackref" href="#V7">14:7</a>
<span class="xt"><a href='PRO25.htm#V6'>Sül. 25:6-7</a></span></p>
<p class="x" id="FN5"><span class="notemark">*</span><a class="notebackref" href="#V11">14:11</a>
<span class="xt"><a href='MAT23.htm#V12'>Mat. 23:12</a>; <a href='LUK18.htm#V14'>Luka 18:14</a></span></p>
<p class="f" id="FN6"><span class="notemark">‡</span><a class="notebackref" href="#V26">14:26</a>
<span class="fq">Ata-anasını, arvad-uşaqlarını, bacı-qardaşlarını, hətta öz həyatını Məndən üstün tutsa </span><span class="ft">– hərfi tərcümədə </span><span class="fq">ata-anasına, arvad-uşaqlarına, bacı-qardaşlarına, hətta öz həyatına nifrət etməsə.</span></p>
<p class="x" id="FN7"><span class="notemark">*</span><a class="notebackref" href="#V27">14:27</a>
<span class="xt"><a href='MAT16.htm#V24'>Mat. 16:24</a>; <a href='MRK08.htm#V34'>Mark 8:34</a>; <a href='LUK09.htm#V23'>Luka 9:23</a></span></p>
<p class="x" id="FN8"><span class="notemark">*</span><a class="notebackref" href="#V34">14:34</a>
<span class="xt"><a href='MAT05.htm#V13'>Mat. 5:13</a>; <a href='MRK09.htm#V50'>Mark 9:50</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
