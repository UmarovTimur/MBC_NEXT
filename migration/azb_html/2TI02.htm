<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 2 TİMOTEYƏ 2</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>2 TİMOTEYƏ</a></li>
<li><a href='2TI01.htm'>&lt;</a></li>
<li><a href='2TI.htm'>2</a></li>
<li><a href='2TI03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Məsih uğrunda əziyyətə dözmək </div> <div class='p'> <span class="verse" id="V1">1&#160;</span>Sənsə, ey oğlum, Məsih İsada olan lütflə güclən.   <span class="verse" id="V2">2&#160;</span>Bir çox şahidlərin önündə məndən eşitdiyin sözləri başqalarına da öyrətməyə qadir olan sadiq adamlara həvalə et.   <span class="verse" id="V3">3&#160;</span>Məsih İsanın yaxşı əsgəri kimi mənimlə birgə əzaba qatlaş.   <span class="verse" id="V4">4&#160;</span>Əsgərlik edən insan gündəlik həyatla bağlı işlərə sürüklənməz, ona əmr edən zabiti razı salmağa çalışar.   <span class="verse" id="V5">5&#160;</span>Həmçinin yarışlara qoşulan insan da qaydaya görə yarışmazsa, başına zəfər çələngi qoyulmaz.   <span class="verse" id="V6">6&#160;</span>Zəhmətkeş əkinçinin payına məhsulunun ilk bəhrəsi düşməlidir.   <span class="verse" id="V7">7&#160;</span>Dediklərimə fikir ver. Rəbb söylədiyim hər şeydə sənə anlayış verəcək.   </div><div class='p'> <span class="verse" id="V8">8&#160;</span>Yaydığım Müjdədə açıqlandığı kimi, Davudun nəslindən olub ölülər arasından dirilən İsa Məsihi yadında saxla.   <span class="verse" id="V9">9&#160;</span>Bu Müjdə naminə zəncirə vurulmuş bir cinayətkar kimi əzaba qatlaşıram. Amma Allahın kəlamı zəncirlənməmişdir.   <span class="verse" id="V10">10&#160;</span>Bu səbəbdən seçilmişlərə görə, onlar da Məsih İsada olan xilasa əbədi izzətlə bərabər nail olsunlar deyə hər şeyə dözürəm.   <span class="verse" id="V11">11&#160;</span>Bu söz etibarlıdır ki,  </div><div class='q'>«Əgər Onunla öldüksə,  </div><div class='q'>Onunla da yaşayacağıq;   </div><div class='q'> <span class="verse" id="V12">12&#160;</span><a href="#FN1" class="notemark">*<span class="popup">Mat. 10:33; Luka 12:9</span></a>Əgər dözəriksə,  </div><div class='q'>Onunla da birlikdə padşahlıq edəcəyik.  </div><div class='q'>Əgər Onu inkar etsək,  </div><div class='q'>O da bizi inkar edəcək.   </div><div class='q'> <span class="verse" id="V13">13&#160;</span>Biz sadiq qalmasaq da,  </div><div class='q'>O sadiq qalacaq.  </div><div class='q'>Çünki Öz təbiətinə zidd davrana bilməz».   </div><div class='s'>Sınaqdan keçmiş işçi </div> <div class='p'> <span class="verse" id="V14">14&#160;</span>Bunları imanlıların yadına sal. Sözlərin mənası barədə dava etməməyi Allahın önündə onların öhdəsinə qoy; çünki bu fayda verməz, dinləyənlərə isə ziyan vurar.   <span class="verse" id="V15">15&#160;</span>Özünü Allaha sınaqdan keçmiş, həqiqət kəlamını doğruluqla işlədən alnıaçıq bir işçi kimi təqdim etməyə çalış.   <span class="verse" id="V16">16&#160;</span>Allahsız boşboğazlıqdan uzaq dur. Çünki belə boşboğazlıqlar insanı daha da allahsızlığa aparır.   <span class="verse" id="V17">17&#160;</span>Onların sözü irinli yara kimi yayılacaq. Himeney və Filit onların sırasındadır.   <span class="verse" id="V18">18&#160;</span>Onlar dirilmənin artıq baş verdiyini deyərək həqiqətdən azıb bəzilərinin imanını alt-üst edirlər.   <span class="verse" id="V19">19&#160;</span>Lakin Allahın atdığı möhkəm təməl bu sözlərlə möhürlənib durur: «Rəbb Özününküləri tanıyır» və «Rəbbin adını ağzına alan hər kəs haqsızlıqdan uzaqlaşsın».   </div><div class='p'> <span class="verse" id="V20">20&#160;</span>Böyük bir evdə yalnız qızıl və gümüş qablar deyil, həmçinin taxta və gil qablar da var. Onlardan bəzisi şərəfli, bəzisi də şərəfsiz iş üçün istifadə olunur.   <span class="verse" id="V21">21&#160;</span>Beləliklə, kim özünü şərəfsiz işlərdən təmizləsə, şərəfli işlərə uyğun, təqdis olunmuş, Sahibinə faydalı, hər yaxşı iş üçün hazırlanmış qab olacaq.   </div><div class='p'> <span class="verse" id="V22">22&#160;</span>Gənclik ehtiraslarından qaç. Təmiz ürəklə Rəbbi çağıranlarla birlikdə salehliyin, imanın, məhəbbətin və sülhün ardınca get.   <span class="verse" id="V23">23&#160;</span>Axmaq və cahil mübahisələrdən uzaq ol. Çünki bunların dava-dalaşa səbəb olmasını bilirsən.   <span class="verse" id="V24">24&#160;</span>Rəbbin qulu davakar olmamalıdır. Əksinə, hamı ilə mülayim rəftar etməli, öyrətməyə qabil, səbirli olmalıdır.   <span class="verse" id="V25">25&#160;</span>Ona qarşı olanları həlimliklə tərbiyə etməlidir. Bəlkə Allah onlara tövbəyə imkan verəcək. Beləliklə, onlar həqiqəti anlayar,   <span class="verse" id="V26">26&#160;</span>ayıq ola bilərlər və istəyini yerinə yetirmək üçün onları əsir edən iblisin torundan çıxarlar.   </div><ul class='tnav'>
<li><a href='index.htm'>2 TİMOTEYƏ</a></li>
<li><a href='2TI01.htm'>&lt;</a></li>
<li><a href='2TI.htm'>2</a></li>
<li><a href='2TI03.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V12">2:12</a>
<span class="xt"><a href='MAT10.htm#V33'>Mat. 10:33</a>; <a href='LUK12.htm#V9'>Luka 12:9</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
