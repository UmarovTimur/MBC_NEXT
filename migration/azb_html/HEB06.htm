<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İBRANİLƏRƏ 6</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İBRANİLƏRƏ</a></li>
<li><a href='HEB05.htm'>&lt;</a></li>
<li><a href='HEB.htm'>6</a></li>
<li><a href='HEB07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='p'> <span class="verse" id="V1">1&#160;</span>Bunun üçün Məsih barəsindəki ibtidai təlimi geridə buraxıb kamilliyə doğru irəliləyək. Ölüm gətirən əməllərdən tövbə edib Allaha iman etmənin təməlini,   <span class="verse" id="V2">2&#160;</span>vəftizlər, əl qoyub təqdis etmə, ölülərin dirilməsi və əbədi məhkəmə haqqındakı təlimin əsasını yenidən qurmayaq.   <span class="verse" id="V3">3&#160;</span>Allah izin verərsə, bunlara da əməl edəcəyik.   </div><div class='p'> <span class="verse" id="V4">4&#160;</span>Bir dəfə nurlanmış, səmavi ənamdan dadmış və Müqəddəs Ruha şərik olmuş,   <span class="verse" id="V5">5&#160;</span>Allahın xoş kəlamını və gələcək dövrün qüvvələrini dadmış olduqları halda   <span class="verse" id="V6">6&#160;</span>imandan dönənləri yenidən tövbə edəcək vəziyyətinə gətirmək mümkün deyil. Çünki özləri Allahın Oğlunu yenidən çarmıxa çəkib rüsvay edirlər.   <span class="verse" id="V7">7&#160;</span>Dəfələrlə üstünə yağan yağışı içən və kimlər üçün işlənirsə, onlara faydalı bitkilər yetişdirən torpaq Allahdan xeyir-bərəkət alır.   <span class="verse" id="V8">8&#160;</span>Tikan və qanqal yetişdirən torpaq isə yararsız və lənətə yaxındır, onun sonu yanmaqdır.   </div><div class='p'> <span class="verse" id="V9">9&#160;</span>Lakin, ey sevimlilər, biz bu cür danışsaq belə, əminik ki, vəziyyətiniz daha yaxşıdır və xilasa malik olursunuz.   <span class="verse" id="V10">10&#160;</span>Axı Allah ədalətsiz deyil ki, əməlinizi və Onun adı ilə müqəddəslərə əvvəldən və indi də xidmət etməklə göstərdiyiniz məhəbbəti unutsun.   <span class="verse" id="V11">11&#160;</span>Ümidin verdiyi tam etimada nail olmaq üçün axıra qədər hər birinizin eyni səyi göstərməyinizi arzulayırıq ki,   <span class="verse" id="V12">12&#160;</span>siz tənbəl olmayasınız, amma vəd olunan şeyləri iman və səbirlə irs alanlardan nümunə götürəsiniz.   </div><div class='s'>Allahın vədi </div> <div class='p'> <span class="verse" id="V13">13&#160;</span><a href="#FN1" class="notemark">*<span class="popup">Yar. 22:16-17</span></a>Allah İbrahimə vəd verdiyi vaxt adına and içmək üçün Özündən üstün birinin olmadığına görə Öz varlığına and içərək dedi:   </div><div class='mi'> <span class="verse" id="V14">14&#160;</span>«Sənə mütləq xeyir-dua verəcəyəm və nəslini çoxaldacağam».   </div><div class='m'> <span class="verse" id="V15">15&#160;</span>Beləliklə, İbrahim səbirlə gözləyərək vədə nail oldu.   <span class="verse" id="V16">16&#160;</span>İnsanlar özlərindən daha üstün olanın adına and içirlər və sözlərini təsdiq edən and hər iddiaya son qoyur.   <span class="verse" id="V17">17&#160;</span>Eləcə də Allah vədin varislərinə iradəsinin dəyişməzliyini daha açıq-aşkar etmək istəyərək Öz vədini andla təsdiqlədi.   <span class="verse" id="V18">18&#160;</span>Belə ki qarşımıza qoyulan ümidə bağlanmaq üçün Allaha sığınan bizlər Allahın bunlarda yalan danışması qeyri-mümkün olduğuna görə iki dəyişilməz şeydə – Onun vəd və andında böyük təsəlliyə malik olaq.   <span class="verse" id="V19">19&#160;</span><a href="#FN2" class="notemark">*<span class="popup">Lev. 16:1-2</span></a>Can lövbərimiz kimi möhkəm və sarsılmaz olan bu ümid məbədin pərdəsinin arxasındakı iç otağa daxil olur.   <span class="verse" id="V20">20&#160;</span><a href="#FN3" class="notemark">*<span class="popup">Zəb. 110:4</span></a>İsa ilk olaraq bizim uğrumuzda oraya daxil oldu; O, Melkisedeq vəzifəli əbədi Baş Kahin olmuşdu.   </div><ul class='tnav'>
<li><a href='index.htm'>İBRANİLƏRƏ</a></li>
<li><a href='HEB05.htm'>&lt;</a></li>
<li><a href='HEB.htm'>6</a></li>
<li><a href='HEB07.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V13">6:13</a>
<span class="xt"><a href='GEN22.htm#V16'>Yar. 22:16-17</a></span></p>
<p class="x" id="FN2"><span class="notemark">*</span><a class="notebackref" href="#V19">6:19</a>
<span class="xt"><a href='LEV16.htm#V1'>Lev. 16:1-2</a></span></p>
<p class="x" id="FN3"><span class="notemark">*</span><a class="notebackref" href="#V20">6:20</a>
<span class="xt"><a href='PSA110.htm#V4'>Zəb. 110:4</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
