<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT20.htm'>&lt;</a></li>
<li><a href='ACT.htm'>21</a></li>
<li><a href='ACT22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Yerusəlimə səyahət </div> <div class='p'> <span class="verse" id="V1">1&#160;</span>Onlardan ayrılıb dənizə çıxanda birbaşa Kosa getdik, səhəri gün isə Rodosa, oradan da Pataraya keçdik.   <span class="verse" id="V2">2&#160;</span>Finikiyaya gedən bir gəmi tapdıq və ona minib dənizlə getdik.   <span class="verse" id="V3">3&#160;</span>Kipri gördük və onun cənubundan keçdik. Suriya istiqamətinə getdik və Sur şəhərində sahilə çıxdıq. Gəmi yükünü orada boşaltmalı idi.   <span class="verse" id="V4">4&#160;</span>Orada şagirdləri axtarıb tapdıq və yanlarında bir həftə qaldıq. Şagirdlər Ruhun təsiri ilə Paula xəbərdarlıq etdilər ki, Yerusəlimə getməsin.   <span class="verse" id="V5">5&#160;</span>Amma oradakı günlərimiz başa çatanda bu şəhərdən çıxıb yolumuza davam etdik. İmanlıların hamısı öz arvad-uşaqları ilə bərabər bizi şəhərin kənarına qədər ötürdü və sahildə diz çökərək dua etdik.   <span class="verse" id="V6">6&#160;</span>Bir-birimizlə vidalaşandan sonra biz gəmiyə mindik, onlar da evlərinə qayıtdılar.   </div><div class='p'> <span class="verse" id="V7">7&#160;</span>Surdan dəniz səyahətimizə davam edərək Ptolemaisə gəldik və orada imanlı bacı-qardaşlara baş çəkib bir gün yanlarında qaldıq.   <span class="verse" id="V8">8&#160;</span><a href="#FN1" class="notemark">*<span class="popup">Həv. 6:1-6</span></a>Ertəsi gün onlardan ayrılıb Qeysəriyyəyə gəldik. Yeddi köməkçidən biri olan müjdəçi Filipin evinə gedib orada qaldıq.   <span class="verse" id="V9">9&#160;</span>Bu kişinin peyğəmbərlik edən dörd subay qızı var idi.   <span class="verse" id="V10">10&#160;</span><a href="#FN2" class="notemark">*<span class="popup">Həv. 11:28</span></a>Oraya çatandan bir neçə gün sonra Yəhudeyadan Aqab adlı bir peyğəmbər gəldi.   <span class="verse" id="V11">11&#160;</span>O bizə yaxınlaşıb Paulun kəmərini götürüb öz əllərini və ayaqlarını bağlayaraq dedi: «Müqəddəs Ruh belə deyir: “Yəhudilər bu kəmərin sahibini Yerusəlimdə belə bağlayıb başqa millətlərə təslim edəcəklər”».   <span class="verse" id="V12">12&#160;</span>Bu sözləri eşidəndə həm biz, həm də oranın sakinləri Paula yalvardıq ki, Yerusəlimə getməsin.   <span class="verse" id="V13">13&#160;</span>Buna cavab olaraq Paul belə dedi: «Nə olub? Niyə ağlayıb ürəyimi sızladırsınız? Mən Rəbb İsanın adı uğrunda Yerusəlimdə təkcə əl-ayağımın bağlanmasına deyil, ölümə də hazıram».   <span class="verse" id="V14">14&#160;</span>Paulu razı sala bilmədikdə «Qoy Rəbbin iradəsi olsun!» deyərək susduq.   </div><div class='p'> <span class="verse" id="V15">15&#160;</span>Bir müddət keçəndən sonra biz hazırlıq işlərini görüb Yerusəlimə tərəf getdik.   <span class="verse" id="V16">16&#160;</span>Qeysəriyyədə yaşayan şagirdlərin bəzisi də bizimlə birgə gəldi. Onlar bizi ilk şagirdlərdən biri olan Kiprli Minasonun evinə apardı, çünki biz onların evində qalacaqdıq.   <span class="verse" id="V17">17&#160;</span>Yerusəlimə çatanda imanlı bacı-qardaşlar bizi sevinclə qarşıladılar.   <span class="verse" id="V18">18&#160;</span>Ertəsi gün Paulla birlikdə Yaqubu görməyə getdik. Cəmiyyət ağsaqqallarının hamısı oraya yığılmışdı.   <span class="verse" id="V19">19&#160;</span>Paul onlardan hal-əhval tutandan sonra öz xidməti ilə əlaqədar olaraq Allahın başqa millətlər arasında gördüyü işlərdən ətraflı məlumat verdi.   <span class="verse" id="V20">20&#160;</span>Bunları eşidəndə Allahı izzətləndirdilər. Paula dedilər: «Görürsənmi, qardaş, Yəhudilər arasında on minlərlə imanlı var və hamısı Qanunun qeyrətini çəkir.   <span class="verse" id="V21">21&#160;</span>Onlar sənin barəndə xəbər tutublar ki, başqa millətlər arasında yaşayan bütün Yəhudilərə oğullarını sünnət etməyib adət-ənənələrimizə görə yaşamamağı və Musadan dönməyi öyrədirsən.   <span class="verse" id="V22">22&#160;</span>İndi nə edək? Mütləq<a href="#FN3" class="notemark">*<span class="popup">Mütləq – bəzi əlyazmalarda Mütləq camaat buraya yığışacaq, çünki.</span></a> sənin bura gəldiyini eşidəcəklər.   <span class="verse" id="V23">23&#160;</span>Ona görə sənə dediklərimizə əməl et. Bizim aramızda əhd edən dörd kişi var.   <span class="verse" id="V24">24&#160;</span>Bunları yanına al və onlarla birgə paklanma mərasiminə qoşul. Başlarını qırxdırmaq üçün qurban xərclərini sən çək. Bununla da hamı biləcək ki, sənin haqqında eşitdikləri əsassızdır, sən də Qanuna riayət edirsən.   <span class="verse" id="V25">25&#160;</span><a href="#FN4" class="notemark">*<span class="popup">Həv. 15:28-29</span></a>Başqa millətlərdən olan imanlılara gəlincə, biz qərara alıb onlara məktub vasitəsilə yazmışıq ki, bütlərə<a href="#FN5" class="notemark">†<span class="popup">Bütlərə – bəzi əlyazmalarda belə qaydalara deyil, yalnız bunlara riayət etsinlər: bütlərə.</span></a> təqdim olunan qurbanların ətini, boğularaq öldürülən heyvanların ətini və qan yeməsinlər, həmçinin özlərini əxlaqsızlıqdan saxlasınlar».   <span class="verse" id="V26">26&#160;</span>Bundan sonra Paul bu dörd kişini yanına alıb ertəsi gün onlarla bərabər özünü pak etdi. Sonra məbədə girərək paklanma dövrünün nə vaxt qurtaracağını, hər birinin adına nə vaxt qurban təqdim ediləcəyini elan etdi.   </div><div class='s'>Paulun həbsi </div> <div class='p'> <span class="verse" id="V27">27&#160;</span>Yeddi günlük müddət qurtarmaq üzrə Asiya vilayətindən olan Yəhudilər Paulu məbəddə görəndə bütün izdihamı təşvişə salaraq onu yaxaladılar   <span class="verse" id="V28">28&#160;</span>və qışqırdılar: «Ey İsraillilər, kömək edin! Hər yerdə hər kəsə, xalqımıza, Qanuna və bu Müqəddəs məkana qarşı təlim öyrədən adam budur. Həmçinin məbədə bəzi Yunanları gətirərək bu Müqəddəs məkanı murdarladı».   <span class="verse" id="V29">29&#160;</span><a href="#FN6" class="notemark">*<span class="popup">Həv. 20:4</span></a>Bu Yəhudilər Efesli Trofimi əvvəllər şəhərdə Paulun yanında gördükləri üçün elə bilirdilər ki, onu Paul məbədə gətirib.   <span class="verse" id="V30">30&#160;</span>Bütün şəhər oyandı. Camaat hər tərəfdən qaçıb-gələrək Paulu tutub məbəddən bayıra sürüdü. Dərhal məbəd qapıları bağlandı.   <span class="verse" id="V31">31&#160;</span>Onlar Paulu öldürməyə çalışırdılar ki, bütün Yerusəlimin təşvişə düşməsi xəbəri Roma alayının minbaşısına çatdırıldı.   <span class="verse" id="V32">32&#160;</span>Minbaşı dərhal yüzbaşılarla əsgərləri özü ilə götürərək izdiham olan yerə qaçdı. Minbaşı ilə əsgərləri görən camaat Paulu döyməyi dayandırdı.   <span class="verse" id="V33">33&#160;</span>O zaman minbaşı yaxına gəlib Paulu tutdu və əmr etdi ki, onu qoşa zəncirlə bağlasınlar. Sonra soruşdu: «Bu adam kimdir? Nə edib?»   <span class="verse" id="V34">34&#160;</span>İzdiham içində hər ağızdan bir avaz gəlir, qışqırışırdılar. Hay-küydən minbaşı heç nə müəyyənləşdirə bilmədi, ona görə Paulun qalaya aparılmasını əmr etdi.   <span class="verse" id="V35">35&#160;</span>Paul pilləkəndə olanda xalq elə qızışmışdı ki, əsgərlər onu əlləri üstündə aparmalı oldular.   <span class="verse" id="V36">36&#160;</span>Çünki izdiham onun ardınca düşüb qışqırırdı: «Öldürün onu!»   </div><div class='s'>Paulun özünü müdafiəsi </div> <div class='p'> <span class="verse" id="V37">37&#160;</span>Paul qalaya gətirilməkdə ikən o, minbaşıdan soruşdu: «Səndən bir söz soruşmaq olar?» Minbaşı dedi: «Sən Yunan dilini bilirsən?   <span class="verse" id="V38">38&#160;</span>Sən bu yaxınlarda iğtişaş yaratmağa başlayan dörd min qatili<a href="#FN7" class="notemark">‡<span class="popup">Qatil – bu orijinalda <span class='tl'>sikari</span> sözü olub latın dilində xəncər işlədən mənasını verir. Sikarilər Roma işğalçılarına qarşı mübarizə edərkən terrora əl atan ifratçı yəhudilər idi.</span></a> səhraya aparan Misirli deyilsənmi?»   <span class="verse" id="V39">39&#160;</span>Paul dedi: «Mən Yəhudiyəm, Kilikiyanın Tarsus şəhərindənəm, məşhur bir şəhərin vətəndaşıyam. Rica edirəm, bu xalqa bir neçə söz deməyə izin ver».   <span class="verse" id="V40">40&#160;</span>Minbaşı icazə verəndən sonra Paul pilləkənlərin üstünə çıxıb diqqəti cəlb etmək üçün xalqa əli ilə işarə etdi. Dərin sükut çökəndə İbrani dilində danışmağa başlayaraq dedi:   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT20.htm'>&lt;</a></li>
<li><a href='ACT.htm'>21</a></li>
<li><a href='ACT22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V8">21:8</a>
<span class="xt"><a href='ACT06.htm#V1'>Həv. 6:1-6</a></span></p>
<p class="x" id="FN2"><span class="notemark">*</span><a class="notebackref" href="#V10">21:10</a>
<span class="xt"><a href='ACT11.htm#V28'>Həv. 11:28</a></span></p>
<p class="f" id="FN3"><span class="notemark">*</span><a class="notebackref" href="#V22">21:22</a>
<span class="fq">Mütləq </span><span class="ft">– bəzi əlyazmalarda </span><span class="fq">Mütləq camaat buraya yığışacaq, çünki.</span></p>
<p class="x" id="FN4"><span class="notemark">*</span><a class="notebackref" href="#V25">21:25</a>
<span class="xt"><a href='ACT15.htm#V28'>Həv. 15:28-29</a></span></p>
<p class="f" id="FN5"><span class="notemark">†</span><a class="notebackref" href="#V25">21:25</a>
<span class="fq">Bütlərə </span><span class="ft">– bəzi əlyazmalarda </span><span class="fq">belə qaydalara deyil, yalnız bunlara riayət etsinlər: bütlərə.</span></p>
<p class="x" id="FN6"><span class="notemark">*</span><a class="notebackref" href="#V29">21:29</a>
<span class="xt"><a href='ACT20.htm#V4'>Həv. 20:4</a></span></p>
<p class="f" id="FN7"><span class="notemark">‡</span><a class="notebackref" href="#V38">21:38</a>
<span class="fq">Qatil </span><span class="ft">– bu orijinalda sikari sözü olub latın dilində </span><span class="fq">xəncər işlədən </span><span class="ft">mənasını verir. Sikarilər Roma işğalçılarına qarşı mübarizə edərkən terrora əl atan ifratçı yəhudilər idi.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
