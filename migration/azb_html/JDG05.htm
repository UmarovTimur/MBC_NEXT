<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HAKİMLƏR 5</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HAKİMLƏR</a></li>
<li><a href='JDG04.htm'>&lt;</a></li>
<li><a href='JDG.htm'>5</a></li>
<li><a href='JDG06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Devora ilə Baraqın ilahisi </div> <div class='b'> &#160; </div> <div class='p'> <span class="verse" id="V1">1&#160;</span>Həmin gün Devora və Avinoam oğlu Baraq bu ilahini oxudular:   </div><div class='b'> &#160; </div> <div class='q'> <span class="verse" id="V2">2&#160;</span>Başçılar İsraildə rəhbərlik edəndə,  </div><div class='q'>Xalq özünü könüllü təqdim edəndə  </div><div class='q'>Rəbbə alqış edin!   </div><div class='b'> &#160; </div> <div class='q'> <span class="verse" id="V3">3&#160;</span>Dinləyin, ey padşahlar! Qulaq asın, əmirlər!  </div><div class='q'>Mən Rəbbi tərənnüm edəcəyəm,  </div><div class='q'>İsrailin Allahı Rəbbə nəğmə söyləyəcəyəm!   </div><div class='b'> &#160; </div> <div class='q'> <span class="verse" id="V4">4&#160;</span><a href="#FN1" class="notemark">*<span class="popup">Çıx. 19:18; Zəb. 68:7-8 </span></a> Ya Rəbb, Sən Seirdən çıxarkən,  </div><div class='q'>Edom çölündən keçərkən  </div><div class='q'>Yer titrədi, göylər damdı.  </div><div class='q'>Bəli, buludlardan sular axdı.   </div><div class='q'> <span class="verse" id="V5">5&#160;</span>Sina dağına sahib olan Rəbbin qarşısında,  </div><div class='q'>İsrailin Allahı Rəbbin qarşısında  </div><div class='q'>Dağlar titrədi.   </div><div class='b'> &#160; </div> <div class='q'> <span class="verse" id="V6">6&#160;</span>Anat oğlu Şamqar zamanında,  </div><div class='q'>Həm də Yael zamanında  </div><div class='q'>Karvanlar buraya gəlişini kəsdi,  </div><div class='q'>Səyyahlar dolanbac yollarla getdi.   </div><div class='q'> <span class="verse" id="V7">7&#160;</span>Mən Devora ayağa qalxanadək,  </div><div class='q'>İsraildə ana kimi meydana çıxanadək  </div><div class='q'>İsraildə kəndlilər artıq yaşamırdı.   </div><div class='q'> <span class="verse" id="V8">8&#160;</span>İsraillilər yeni allahlar seçərkən  </div><div class='q'>Döyüşlər darvazalardan keçdi.  </div><div class='q'>O zaman qırx min İsraillinin əlində  </div><div class='q'>Nə nizə, nə də ki qalxan göründü.   </div><div class='q'> <span class="verse" id="V9">9&#160;</span>Mənim könlüm İsrailə hökm edənlərlədir,  </div><div class='q'>Xalq içində özünü könüllü təqdim edənlərlədir.  </div><div class='q'>Rəbbə alqış edin!   </div><div class='b'> &#160; </div> <div class='q'> <span class="verse" id="V10">10&#160;</span>Bu nəğməni söyləyin, ey ağappaq eşşəklərə minənlər,  </div><div class='q'>Ey əlvan xalılar üstündə əyləşənlər,  </div><div class='q'>Ey bütün yoldan keçənlər!   </div><div class='b'> &#160; </div> <div class='q'> <span class="verse" id="V11">11&#160;</span>Oxatanların səs-küyündən uzaqda,  </div><div class='q'>Su çəkənlər arasında –  </div><div class='q'>Orada Rəbbin zəfərlərindən,  </div><div class='q'>İsraildəki igidlərin zəfərlərindən nəql ediləcək.  </div><div class='b'> &#160; </div> <div class='q'>O zaman Rəbbin xalqı darvazalara endi.   </div><div class='q'> <span class="verse" id="V12">12&#160;</span>Oyan, ey Devora, oyan!  </div><div class='q'>Oyan, ilahi oxu, oyan!  </div><div class='q'>Ayağa qalx, ey Baraq!  </div><div class='q'>Sən, ey Avinoam oğlu, gəl əsirlərini apar!   </div><div class='b'> &#160; </div> <div class='q'> <span class="verse" id="V13">13&#160;</span>O zaman sağ qalanlar əyanların yanına endi.  </div><div class='q'>Rəbbin xalqı cəngavər tək yanıma endi.   </div><div class='q'> <span class="verse" id="V14">14&#160;</span>Amaleq soyundan olanlar Efrayimdən gəldi,  </div><div class='q'>Sənin ardınca gələn xalq arasında Binyamin də var idi.  </div><div class='q'>Makirdən əmirlər,  </div><div class='q'>Zevulundan sərkərdə əsasını daşıyanlar gəldilər.   </div><div class='q'> <span class="verse" id="V15">15&#160;</span>İssakardakı ağalar Devora ilə gəldilər.  </div><div class='q'>İssakar necədirsə, Baraq da elə idi,  </div><div class='q'>Onun ardınca vadiyə hücum çəkirdilər.  </div><div class='b'> &#160; </div> <div class='q'>Ruven qəbiləsinin bölmələri çaşıb qalmışdı.   </div><div class='q'> <span class="verse" id="V16">16&#160;</span>Çobanların sürülərinə çaldığı tütək səsini dinləmək üçün  </div><div class='q'>Niyə ağıllar arasında qaldınız?  </div><div class='q'>Ruven qəbiləsinin bölmələri çaşıb qalmışdı.   </div><div class='q'> <span class="verse" id="V17">17&#160;</span>Gilead xalqı İordan çayının o tayında qaldı.  </div><div class='q'>Bəs niyə Dan gəmilərin yanında sakin oldu?  </div><div class='q'>Aşer dənizlərin sahilində qaldı,  </div><div class='q'>Öz limanlarında məskən saldı.   </div><div class='q'> <span class="verse" id="V18">18&#160;</span>Döyüş meydanının yüksək yerlərində, Zevulunla Naftali  </div><div class='q'>Canlarını ölüm təhlükəsinə atan bir xalq oldu.   </div><div class='b'> &#160; </div> <div class='q'> <span class="verse" id="V19">19&#160;</span>O zaman padşahlar gəlib vuruşdular.  </div><div class='q'>Taanakda, Megiddo suları kənarında  </div><div class='q'>Kənan padşahları vuruşdular.  </div><div class='q'>Nə gümüş, nə də qənimət alan oldu.   </div><div class='q'> <span class="verse" id="V20">20&#160;</span>Ulduzlar göydən döyüşdü,  </div><div class='q'>Sisraya qarşı öz dövrəsində döyüşdülər.   </div><div class='q'> <span class="verse" id="V21">21&#160;</span>Düşmənləri Qişon çayı apardı,  </div><div class='q'>Qişon çayı coşub-daşandı.  </div><div class='q'>Ey canım, sən qüvvətlə irəli get!   </div><div class='b'> &#160; </div> <div class='q'> <span class="verse" id="V22">22&#160;</span>O zaman at dırnaqları vurdu o yerə damğalar,  </div><div class='q'>Dördnala, dördnala qaçarkən köhlən atlar.   </div><div class='b'> &#160; </div> <div class='q'> <span class="verse" id="V23">23&#160;</span>Rəbbin mələyi dedi: «Meroza lənət edin,  </div><div class='q'>Onun xalqına ağır lənət söyləyin.  </div><div class='q'>Çünki Rəbbin köməyinə,  </div><div class='q'>Cəngavərlərə qarşı Rəbbin köməyinə gəlmədilər».   </div><div class='b'> &#160; </div> <div class='q'> <span class="verse" id="V24">24&#160;</span>Qenli Xeverin arvadı Yael  </div><div class='q'>Qadınlar arasında hamıdan artıq xeyir-dua alsın,  </div><div class='q'>Çadırda yaşayan qadınlardan daha bəxtiyar olsun!   </div><div class='q'> <span class="verse" id="V25">25&#160;</span>Su istəyəndə Sisra  </div><div class='q'>Yael ona süd verdi.  </div><div class='q'>Ağalara layiq bir camda ayran verdi.   </div><div class='q'> <span class="verse" id="V26">26&#160;</span>Sol əlinə payanı,  </div><div class='q'>Sağ əlinə isə işçi toxmağını götürdü,  </div><div class='q'>Onlarla Sisranı vurdu, başını əzdi.  </div><div class='q'>Sındırıb gicgahlarını, deşib yerə keçirtdi.   </div><div class='q'> <span class="verse" id="V27">27&#160;</span>O yıxılıb ayaqlar altına sərildi,  </div><div class='q'>Yerə döşəndi,  </div><div class='q'>O yıxılıb ayaqlar altına sərildi,  </div><div class='q'>Yıxıldığı yerə sərilib öldü.   </div><div class='b'> &#160; </div> <div class='q'> <span class="verse" id="V28">28&#160;</span>Sisranın anası məhəccər arxasından,  </div><div class='q'>Pəncərədən nigaran-nigaran baxıb çığırdı:  </div><div class='q'>«Nə üçün onun döyüş arabası bu qədər gecikir?  </div><div class='q'>Döyüş arabalarının səsi axı niyə ləngiyir?»   </div><div class='q'> <span class="verse" id="V29">29&#160;</span>Müdrik əsilzadə xanımlar ona cavab verirdi,  </div><div class='q'>O da öz-özünə təkrar-təkrar deyirdi:   </div><div class='q'> <span class="verse" id="V30">30&#160;</span>«Bəlkə qənimət malını tapıb bölüşdürürlər,  </div><div class='q'>Yəqin ki hər igidə bir-iki qız düşür.  </div><div class='q'>Sisraya talan malından düşür əlvan geyimlər,  </div><div class='q'>Bəli, talan malından naxışlı əlvan geyimlər.  </div><div class='q'>Qarət etdiklərinin içindən tapıb bölüşdürdülər,  </div><div class='q'>Talançıların boyunları üçün  </div><div class='q'>İki tərəfdən əlvan naxışlı geyimlər».   </div><div class='b'> &#160; </div> <div class='q'> <span class="verse" id="V31">31&#160;</span>Ya Rəbb, bütün düşmənlərin belə yox olur.  </div><div class='q'>Amma səni sevənlər qüdrəti ilə doğan günəş kimi olur!  </div><div class='b'> &#160; </div> <div class='p'>Bundan sonra ölkə qırx il rahat yaşadı.   </div><ul class='tnav'>
<li><a href='index.htm'>HAKİMLƏR</a></li>
<li><a href='JDG04.htm'>&lt;</a></li>
<li><a href='JDG.htm'>5</a></li>
<li><a href='JDG06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">5:4</a>
<span class="xt"><a href='EXO19.htm#V18'>Çıx. 19:18</a>; <a href='PSA068.htm#V7'>Zəb. 68:7-8</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
