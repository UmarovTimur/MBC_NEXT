<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ PADŞAHLAR 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ PADŞAHLAR</a></li>
<li><a href='1KI20.htm'>&lt;</a></li>
<li><a href='1KI.htm'>21</a></li>
<li><a href='1KI22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Navotun bağı </div> <div class='p'> <span class="verse" id="V1">1&#160;</span>İzreeldə, Samariya padşahı Axavın sarayının yanında İzreelli Navotun bir üzüm bağı var idi.   <span class="verse" id="V2">2&#160;</span>Bir müddət sonra Axav Navota dedi: «Üzüm bağını mənə ver ki, oranı özüm üçün bostan edim, çünki evimə yaxındır. Mən onun əvəzinə sənə daha yaxşı bağ verərəm ya da istəsən, onun dəyərini sənə pulla ödəyərəm».   <span class="verse" id="V3">3&#160;</span>Navot Axava dedi: «Qoy atalarımın mirasını sənə verməyi Rəbb məndən uzaq etsin!»   <span class="verse" id="V4">4&#160;</span>Axav evinə qaşqabaqlı və dilxor halda qayıtdı, çünki İzreelli Navot ona «atalarımın mirasını sənə vermərəm» demişdi. O, yatağı üzərinə uzanıb üzünü çevirdi və yemək yemədi.   </div><div class='p'> <span class="verse" id="V5">5&#160;</span>Arvadı İzevel yanına gəlib ona dedi: «Niyə qanın qaradır, heç yemək də yemirsən?»   <span class="verse" id="V6">6&#160;</span>O dedi: «Mən İzreelli Navota “üzüm bağını pulla mənə sat ya da istəsən, onun əvəzində sənə başqa üzüm bağı verərəm” söylədim, o isə dedi: “Üzüm bağımı sənə vermərəm”».   <span class="verse" id="V7">7&#160;</span>Arvadı İzevel ona dedi: «İndi İsrail üzərində padşahlıq edən sənsən ya yox? Qalx yemək ye, ürəyini sıxma. İzreelli Navotun üzüm bağını mən sənə verərəm».   </div><div class='p'> <span class="verse" id="V8">8&#160;</span>O, Axavın adından məktublar yazdı və onları Axavın möhürü ilə möhürlədi. Navotun şəhərində onunla birgə yaşayan ağsaqqallara və əyanlara məktublar göndərdi.   <span class="verse" id="V9">9&#160;</span>İzevel məktublarda belə yazdı:  </div><div class='pi'>«Oruc elan edin və Navotu xalqın arasında yuxarı başda əyləşdirin.   <span class="verse" id="V10">10&#160;</span>İki nəfər yaramaz adamı onun qarşısında oturdun və onlar şahidlik edərək desinlər: “Sən Allahı və padşahı lənətlədin”. Sonra onu bayıra çıxarın və ölənə qədər daşqalaq edin».   </div><div class='p'> <span class="verse" id="V11">11&#160;</span>Navotun yaşadığı şəhərin adamları – orada yaşayan ağsaqqallar və əyanlar İzevelin onlara göndərdiyi məktublarda yazdığı kimi etdilər.   <span class="verse" id="V12">12&#160;</span>Onlar oruc elan etdilər və Navotu xalqın arasında yuxarı başda əyləşdirdilər.   <span class="verse" id="V13">13&#160;</span>İki nəfər yaramaz adam gəlib onun qarşısında oturdu. Onlar xalqın önündə Navota qarşı «Navot Allahı və padşahı lənətlədi» deyə şahidlik etdilər. Sonra onu şəhərin kənarına çıxartdılar və daşqalaq edib öldürdülər.   <span class="verse" id="V14">14&#160;</span>Onlar İzevelə xəbər göndərib dedilər: «Navot daşqalaq olunaraq öldü».   </div><div class='p'> <span class="verse" id="V15">15&#160;</span>İzevel Navotun daşqalaq olunaraq öldüyünü eşidəndə Axava dedi: «Qalx İzreelli Navotun sənə pulla vermək istəmədiyi üzüm bağını özünə mülk götür, çünki Navot sağ deyil, ölüb».   <span class="verse" id="V16">16&#160;</span>Axav İzreelli Navotun öldüyünü eşidəndə onun üzüm bağını özünə mülk götürmək üçün oraya yollandı.   </div><div class='s'>Axavın nəsli barədə İlyasın peyğəmbərliyi </div> <div class='p'> <span class="verse" id="V17">17&#160;</span>Tişbeli İlyasa Rəbbin bu sözü nazil oldu:   <span class="verse" id="V18">18&#160;</span>«Qalx Samariyada İsrailə padşahlıq edən Axavı qarşılamağa get. O, Navotun üzüm bağındadır. Axav onu mülk etmək üçün oraya yollandı.   <span class="verse" id="V19">19&#160;</span>Sən ona söylə ki, Rəbb belə deyir: “Qatillik etdin, hələ özünə mülk də götürürsən?” Sonra ona söylə ki, Rəbb belə deyir: “Navotun qanını köpəklərin yaladıqları yerdə sənin də qanını köpəklər yalayacaq”».   </div><div class='p'> <span class="verse" id="V20">20&#160;</span>Axav İlyasa dedi: «Ey düşmənim, axır məni də tapdın». O dedi: «Bəli, səni də tapdım. Sən Rəbbin gözündə pis olan işlər etməyə özünü təslim etdin.   <span class="verse" id="V21">21&#160;</span>“Budur, sənin üzərinə bəla gətirəcəyəm, səni yandırıb məhv edəcəyəm. İsraildə Axavın nəslindən divar isladan hər kəsi – bütün kişiləri, istər kölə olsun, istər azad, kəsib atacağam.   <span class="verse" id="V22">22&#160;</span>Mən sənin evini Nevat oğlu Yarovamın evi kimi, Axiya oğlu Baaşanın evi kimi edəcəyəm. Çünki sən İsrailə günah etdirərək Məni qəzəbləndirdin”.   <span class="verse" id="V23">23&#160;</span><a href="#FN1" class="notemark">*<span class="popup">2Pad. 9:36 </span></a> Rəbb İzevel barədə dedi: “İzreel divarının içərisində İzeveli köpəklər yeyəcək”.   <span class="verse" id="V24">24&#160;</span>Axavın nəslindən şəhərdə öləni köpəklər, çöldə öləni isə quşlar yeyəcək».   </div><div class='p'> <span class="verse" id="V25">25&#160;</span>Həqiqətən, Axav kimi Rəbbin gözündə pis olan işlər etməyə özünü təslim edən hələ olmamışdı. Arvadı İzevel onu buna təhrik edirdi.   <span class="verse" id="V26">26&#160;</span>Axav İsrail övladlarının önündən Rəbbin qovduğu Emorlular kimi bütlərə xidmət edərək çox iyrənc işlər etdi.   </div><div class='p'> <span class="verse" id="V27">27&#160;</span>Axav bu sözləri eşidəndə libasını cırıb əyninə çul geydi. O, oruc tutub çulda yatdı və qüssəyə batdı.   <span class="verse" id="V28">28&#160;</span>Tişbeli İlyasa Rəbbin bu sözü nazil oldu:   <span class="verse" id="V29">29&#160;</span>«Gördünmü Axav Mənim önümdə özünü necə aşağı tutdu? Önümdə özünü aşağı tutduğu üçün Mən bu bəlanı onun dövründə göndərməyəcəyəm, oğlunun dövründə bu bəlanı onun evinə göndərəcəyəm».   </div><ul class='tnav'>
<li><a href='index.htm'>BİRİNCİ PADŞAHLAR</a></li>
<li><a href='1KI20.htm'>&lt;</a></li>
<li><a href='1KI.htm'>21</a></li>
<li><a href='1KI22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V23">21:23</a>
<span class="xt"><a href='2KI09.htm#V36'>2Pad. 9:36</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
