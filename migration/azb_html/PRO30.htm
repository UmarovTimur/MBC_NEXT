<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab SÜLEYMANIN MƏSƏLLƏRİ 30</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>SÜLEYMANIN MƏSƏLLƏRİ</a></li>
<li><a href='PRO29.htm'>&lt;</a></li>
<li><a href='PRO.htm'>30</a></li>
<li><a href='PRO31.htm'>&gt;</a></li>
</ul>
<div class="main">
 
<div class='chapterlabel' id="V0"> 30</div><div class='s'>Aqurun müdrik məsəlləri </div> <div class='p'> <span class="verse" id="V1">1&#160;</span>Yaqe oğlu Aqurun sözləri, onun kəlamı.  </div><div class='q'>Bu adam Yetielə, Yetiel və Ukala belə dedi: <a href="#FN1" class="notemark">*<span class="popup">Bu adam Yetielə, Yetiel və Ukala belə dedi – yaxud ey Allah, yorulmuşam, yorulub taqətdən düşmüşəm.</span></a>   </div><div class='b'> &#160; </div> <div class='q'> <span class="verse" id="V2">2&#160;</span>Həqiqətən, mən hamıdan ağılsızam,  </div><div class='q'>İnsan idrakına malik deyiləm.   </div><div class='q'> <span class="verse" id="V3">3&#160;</span>Nə hikmət öyrənmişəm,  </div><div class='q'>Nə də Müqəddəsin biliyindən xəbərim var.   </div><div class='q'> <span class="verse" id="V4">4&#160;</span>Kim göylərə qalxıb endi?  </div><div class='q'>Kim yeli ovcunda topladı?  </div><div class='q'>Kim suları paltarına sarıdı?  </div><div class='q'>Yer üzünün qurtaracağınadək hər yeri kim yaratdı?  </div><div class='q'>Adı nədir? Oğlunun adı nədir?  </div><div class='q'>Bilirsənmi?   </div><div class='b'> &#160; </div> <div class='q'> <span class="verse" id="V5">5&#160;</span>Allahın hər bir kəlamı safdır,  </div><div class='q'>Ona pənah gətirənlərin sipəri Odur.   </div><div class='q'> <span class="verse" id="V6">6&#160;</span>Onun sözünə heç nəyi əlavə etmə,  </div><div class='q'>Yoxsa səni tənbeh edər, yalanını çıxarar.   </div><div class='b'> &#160; </div> <div class='q'> <span class="verse" id="V7">7&#160;</span>Ey Allah, Səndən iki şey istəyirəm,  </div><div class='q'>Nə qədər ömrüm var, məndən onları əsirgəmə:   </div><div class='q'> <span class="verse" id="V8">8&#160;</span>Saxta, yalan sözlər qoy məndən uzaq olsun;  </div><div class='q'>Məni nə yoxsul, nə də zəngin et,  </div><div class='q'>Ancaq mənə gündəlik çörəyimi ver.   </div><div class='q'> <span class="verse" id="V9">9&#160;</span>Varlansam, «Rəbb kimdir?» deyə Sənə küfr edərəm,  </div><div class='q'>Yoxsul olsam, oğurlaram və Allahımın adını ləkələrəm.   </div><div class='b'> &#160; </div> <div class='q'> <span class="verse" id="V10">10&#160;</span>Qul barədə ağasına pis sözlər demə,  </div><div class='q'>Yoxsa sənə qarğış edər, bu təqsirlə yüklənərsən.   </div><div class='b'> &#160; </div> <div class='q'> <span class="verse" id="V11">11&#160;</span>Adam var ki, atasına qarğış edir,  </div><div class='q'>Anasına alqış etmir.   </div><div class='q'> <span class="verse" id="V12">12&#160;</span>Adam var ki, özünü təmiz sanır,  </div><div class='q'>Amma murdarlıqdan təmizlənməyib.   </div><div class='q'> <span class="verse" id="V13">13&#160;</span>Adam var ki, yuxarıdan aşağı baxar,  </div><div class='q'>Təkəbbürlə baxmaq üçün gözlərini qaldırar.   </div><div class='q'> <span class="verse" id="V14">14&#160;</span>Adam var ki, dişləri qılınca bənzər,  </div><div class='q'>Elə bil çənəsinə bıçaqlar düzüb,  </div><div class='q'>Yer üzündən məzlumları udar,  </div><div class='q'>İnsanların içindən fəqirləri məhv edər.   </div><div class='b'> &#160; </div> <div class='q'> <span class="verse" id="V15">15&#160;</span>Zəlinin iki qızı var,  </div><div class='q'>«Ver, ver» deyib bağırar.  </div><div class='b'> &#160; </div> <div class='q'>Üç şey var ki, heç doymaz,  </div><div class='q'>Dörd şey var ki, «bəsdir» deməz:   </div><div class='q'> <span class="verse" id="V16">16&#160;</span>Ölülər diyarı, qısır bətn,  </div><div class='q'>Sudan doymayan torpaq,  </div><div class='q'>«Bəsdir» deməyən alov.   </div><div class='b'> &#160; </div> <div class='q'> <span class="verse" id="V17">17&#160;</span>Kim ki atasına rişxənd edir,  </div><div class='q'>Anasının sözünə xor baxır,  </div><div class='q'>Dərələrdəki qarğalar onun gözlərini deşəcək,  </div><div class='q'>Qartal balaları onun bəbəklərini yeyəcək.   </div><div class='b'> &#160; </div> <div class='q'> <span class="verse" id="V18">18&#160;</span>Mənim ağlım kəsməyən üç şey var,  </div><div class='q'>Anlamadığım dörd şey var:   </div><div class='q'> <span class="verse" id="V19">19&#160;</span>Səmada qartalın yolu,  </div><div class='q'>Qayada ilanın yolu,  </div><div class='q'>Dənizdə gəminin yolu,  </div><div class='q'>Kişi ilə gənc qadının yolu.   </div><div class='q'> <span class="verse" id="V20">20&#160;</span>Zinakar qadının da yolu belədir:  </div><div class='q'>Yeyər, ağzını silər,  </div><div class='q'>«Nə pis iş görmüşəm ki?» deyər.   </div><div class='b'> &#160; </div> <div class='q'> <span class="verse" id="V21">21&#160;</span>Yer üç şeydən lərzəyə gəlir,  </div><div class='q'>Dörd şey var ki, ona tab gətirmir:   </div><div class='q'> <span class="verse" id="V22">22&#160;</span>Qulun padşah olması,  </div><div class='q'>Sarsağın doyunca çörək tapması,   </div><div class='q'> <span class="verse" id="V23">23&#160;</span>Nifrətəlayiq qadının ərə getməsi,  </div><div class='q'>Qarabaşın öz xanımının yerinə keçməsi.   </div><div class='b'> &#160; </div> <div class='q'> <span class="verse" id="V24">24&#160;</span>Yer üzündə dörd şey var,  </div><div class='q'>Kiçik olsa da, hikməti çoxdur:   </div><div class='q'> <span class="verse" id="V25">25&#160;</span>Qarışqalar qüvvətli olmayan birlikdir,  </div><div class='q'>Yemini yayda tədarük edir;   </div><div class='q'> <span class="verse" id="V26">26&#160;</span>Qayadovşanları <a href="#FN2" class="notemark">†<span class="popup">Qayadovşanı – ibrani dilində <span class='tl'>şafan</span> adlanan məməli heyvan.</span></a> da güclü olmayan birlikdir,  </div><div class='q'>Evlərini qaya içində tikir;   </div><div class='q'> <span class="verse" id="V27">27&#160;</span>Çəyirtkələrin şahı yoxdur,  </div><div class='q'>Lakin hamısı dəstə-dəstə irəliləyir;   </div><div class='q'> <span class="verse" id="V28">28&#160;</span>Kərtənkələni əllə tutmaq olur,  </div><div class='q'>Amma o, padşah saraylarına çıxır.   </div><div class='b'> &#160; </div> <div class='q'> <span class="verse" id="V29">29&#160;</span>Üç məxluq var ki, yerişi gözəldir,  </div><div class='q'>Dörd məxluq var ki, gedişi gözəldir:   </div><div class='q'> <span class="verse" id="V30">30&#160;</span>Heyvanların ən güclüsü,  </div><div class='q'>Heç nəyin qarşısından geri dönməyən şir,   </div><div class='q'> <span class="verse" id="V31">31&#160;</span>Döyüşkən xoruz, təkə,  </div><div class='q'>Qoşun qabağına çıxan padşah.   </div><div class='b'> &#160; </div> <div class='q'> <span class="verse" id="V32">32&#160;</span>Əgər özünü ucaltmaqla sarsaqlıq etmisənsə,  </div><div class='q'>Fikrində pis niyyətin varsa, əlinlə ağzını tut.   </div><div class='q'> <span class="verse" id="V33">33&#160;</span>Çünki südü çalxalayanda yağ çıxdığı kimi,  </div><div class='q'>Burnu sıxanda qan çıxdığı kimi  </div><div class='q'>Qəzəbi qızışdıranda da dava yaranar.   </div><ul class='tnav'>
<li><a href='index.htm'>SÜLEYMANIN MƏSƏLLƏRİ</a></li>
<li><a href='PRO29.htm'>&lt;</a></li>
<li><a href='PRO.htm'>30</a></li>
<li><a href='PRO31.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">30:1</a>
<span class="fq">Bu adam Yetielə, Yetiel və Ukala belə dedi </span><span class="ft">– yaxud </span><span class="fq">ey Allah, yorulmuşam, yorulub taqətdən düşmüşəm.</span></p>
<p class="f" id="FN2"><span class="notemark">†</span><a class="notebackref" href="#V26">30:26</a>
<span class="fq">Qayadovşanı </span><span class="ft">– ibrani dilində şafan adlanan məməli heyvan.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
