<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LUKA 5</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LUKA</a></li>
<li><a href='LUK04.htm'>&lt;</a></li>
<li><a href='LUK.htm'>5</a></li>
<li><a href='LUK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>İlk şagirdlər </div> <div class='r'>(Mat. 4:18-22; Mark 1:16-20)  </div><div class='p'> <span class="verse" id="V1">1&#160;</span><a href="#FN1" class="notemark">*<span class="popup">Mat. 13:1-2; Mark 3:9-10; 4:1</span></a>Bir gün İsa Ginesar gölünün sahilində dayanmışdı. İzdiham İsanı dövrəyə almışdı və Allahın kəlamına qulaq asırdı.   <span class="verse" id="V2">2&#160;</span>İsa göl kənarında duran iki qayıq gördü. Balıqçılar isə qayıqdan çıxıb torlarını yuyurdular.   <span class="verse" id="V3">3&#160;</span>İsa iki qayıqdan birinə – Şimonun qayığına minib onu gölün kənarından bir az uzaqlaşdırmasını xahiş etdi. Sonra İsa oturdu və qayıqdan izdihama təlim öyrətməyə başladı.   </div><div class='p'> <span class="verse" id="V4">4&#160;</span>O, sözünü qurtaranda Şimona dedi: «Qayığı dərinliyə aparın və torlarınızı balıq tutmaq üçün suya atın».   <span class="verse" id="V5">5&#160;</span><a href="#FN2" class="notemark">*<span class="popup">Yəh. 21:3</span></a>Şimon cavab verdi: «Ustad, biz bütün gecə çalışdıq, lakin heç nə tuta bilmədik. Amma Sənin sözünə görə yenə də torları ataram».   <span class="verse" id="V6">6&#160;</span><a href="#FN3" class="notemark">*<span class="popup">Yəh. 21:6</span></a>Bunu etdilər və o qədər balıq tutdular ki, hətta torları cırılmağa başladı.   <span class="verse" id="V7">7&#160;</span>O biri qayıqdakı yoldaşlarına da işarə etdilər ki, gəlib kömək etsinlər. Onlar gəlib hər iki qayığı balıqla doldurdular. Qayıqlar da batmağa başladı.   <span class="verse" id="V8">8&#160;</span>Şimon Peter bunu gördükdə İsanın ayaqlarına düşdü və belə dedi: «Ya Rəbb, məndən uzaqlaş, axı mən günahkar bir adamam».   <span class="verse" id="V9">9&#160;</span>Çünki özü də, yanındakılar da tutduqları balıqların çoxluğuna görə heyrətə düşmüşdülər.   <span class="verse" id="V10">10&#160;</span>Şimonla ortaq olan Yaqub və Yəhya adlı Zavday oğulları da eyni hisslər keçirirdi. Amma İsa Şimona belə dedi: «Qorxma, bundan belə, balıq əvəzinə adam tutacaqsan».   <span class="verse" id="V11">11&#160;</span>Onlar qayıqları göl kənarına çıxarıb hər şeyi atdılar və İsanın ardınca getdilər.   </div><div class='s'>İsa cüzamlıya şəfa verir </div> <div class='r'>(Mat. 8:1-4; Mark 1:40-45)  </div><div class='p'> <span class="verse" id="V12">12&#160;</span>Bir gün İsa şəhərlərin birində olarkən bütün bədəni cüzama tutulmuş bir kişi ilə rastlaşdı. Bu adam İsanı görüb üzüstə yerə qapanaraq yalvardı: «Ya Rəbb, əgər istəsən, məni pak edə bilərsən».   <span class="verse" id="V13">13&#160;</span>İsa əlini uzadıb ona toxundu və dedi: «İstəyirəm, pak ol!» Dərhal bu adam cüzamdan sağaldı.   <span class="verse" id="V14">14&#160;</span><a href="#FN4" class="notemark">*<span class="popup">Lev. 14:1-32</span></a>İsa ona tapşırdı ki, heç kəsə bir söz söyləməsin və dedi: «Amma get, özünü kahinə göstər. Hər kəsə şəhadət olsun deyə sənin cüzamdan paklandığın üçün Musanın buyurduğuna əsasən təqdimlər apar».   <span class="verse" id="V15">15&#160;</span>Amma indi İsa barəsində xəbər daha çox yayılırdı. Çoxlu camaat axışıb İsanın yanına gəlirdi ki, Ona qulaq assın və xəstəliklərdən şəfa tapsın.   <span class="verse" id="V16">16&#160;</span>Amma İsa kimsəsiz yerlərə çəkilib dua edirdi.   </div><div class='s'>İsa iflicə şəfa verir </div> <div class='r'>(Mat. 9:1-8; Mark 2:1-12)  </div><div class='p'> <span class="verse" id="V17">17&#160;</span>Bir gün İsa təlim öyrədirdi. Qalileyanın və Yəhudeyanın bütün kəndlərindən və Yerusəlimdən gələn fariseylər və Qanun müəllimləri Onun yanında oturmuşdu. Onda şəfa vermək üçün Rəbbin qüdrəti var idi.   <span class="verse" id="V18">18&#160;</span>Bu vaxt bir neçə nəfər yataqda yatan bir iflic adamı gətirdi. Onlar bu adamı içəri gətirib İsanın önünə qoymağa çalışırdılar.   <span class="verse" id="V19">19&#160;</span>Amma böyük izdihama görə iflici İsanın yanına gətirə bilmirdilər. Ona görə də evin damına çıxıb kirəmitləri söküb açdıqları yerdən xəstəni yatağı ilə birgə aşağı endirdilər və ortalığa, İsanın qarşısına qoydular.   <span class="verse" id="V20">20&#160;</span>İsa onların imanını görüb dedi: «Dostum, günahların bağışlandı».   <span class="verse" id="V21">21&#160;</span>İlahiyyatçılar və fariseylər belə düşünməyə başladılar: «Küfr danışan bu Adam kimdir ki? Tək Allahdan başqa günahları kim bağışlaya bilər?»   <span class="verse" id="V22">22&#160;</span>İsa onların nə fikirləşdiyini dərk edib cavab verdi: «Niyə ürəyinizdə belə düşünürsünüz?   <span class="verse" id="V23">23&#160;</span>Bax hansı daha asandır? “Günahların bağışlandı” deməkmi, yoxsa “Qalx, yeri!” demək?   <span class="verse" id="V24">24&#160;</span>Lakin siz bilin ki, Bəşər Oğlunun yer üzündə günahları bağışlamaq səlahiyyəti var» və iflicə dedi: «Sənə deyirəm, qalx, yatağını götür, evinə get!»   <span class="verse" id="V25">25&#160;</span>Xəstə dərhal hamının qarşısında ayağa qalxdı, yatağını götürdü və Allahı izzətləndirərək evinə getdi.   <span class="verse" id="V26">26&#160;</span>Hamı mat qaldı və Allahı izzətləndirib böyük qorxu içində dedi: «Bu gün möcüzəli işlər gördük!»   </div><div class='s'>Levi şagirdlərə qoşulur </div> <div class='r'>(Mat. 9:9-13; Mark 2:13-17)  </div><div class='p'> <span class="verse" id="V27">27&#160;</span>Bundan sonra İsa bayıra çıxdı və vergi yığılan yerdə oturan Levi adlı vergiyığanı görüb ona dedi: «Ardımca gəl».   <span class="verse" id="V28">28&#160;</span>O da durub hər şeyi atdı və İsanın ardınca getdi.   </div><div class='p'> <span class="verse" id="V29">29&#160;</span>Sonra Levi evində İsaya böyük bir qonaqlıq verdi. Onlarla birgə bir çox vergiyığan və başqa adamlar süfrəyə oturmuşdu.   <span class="verse" id="V30">30&#160;</span><a href="#FN5" class="notemark">*<span class="popup">Luka 15:1-2</span></a>Fariseylərlə onların ilahiyyatçıları<a href="#FN6" class="notemark">*<span class="popup">Fariseylərlə onların ilahiyyatçıları – bəzi əlyazmalarda İlahiyyatçılar və fariseylər.</span></a> şikayət etməyə başladı. Onlar İsanın şagirdlərinə dedi: «Niyə vergiyığanlar və günahkarlarla birgə yeyib-içirsiniz?»   <span class="verse" id="V31">31&#160;</span>Amma İsa onlara belə cavab verdi: «Sağlamların deyil, xəstələrin həkimə ehtiyacı var.   <span class="verse" id="V32">32&#160;</span>Mən salehləri deyil, günahkarları tövbəyə çağırmaq üçün gəlmişəm».   </div><div class='s'>Oruc barəsindəki sual </div> <div class='r'>(Mat. 9:14-17; Mark 2:18-22)  </div><div class='p'> <span class="verse" id="V33">33&#160;</span>Onlarsa İsaya dedilər: «Yəhyanın şagirdləri tez-tez oruc tutub dua edir, fariseylərin şagirdləri də belə edirlər. Amma Səninkilər yeyib-içirlər».   <span class="verse" id="V34">34&#160;</span>İsa onlara cavab verdi: «Bəy yanlarında olanda sağdışı və soldışı oruc tutmağa məcbur edə bilərsinizmi?   <span class="verse" id="V35">35&#160;</span>Lakin bəyin onların arasından aparılacağı günlər gələcək və o zaman oruc tutacaqlar».   </div><div class='p'> <span class="verse" id="V36">36&#160;</span>İsa onlara bir məsəl də çəkdi: «Heç kim təzə paltardan bir parça qoparıb köhnə paltara yamaq vurmaz. Yoxsa təzə paltar həm cırılar, həm də təzə paltardan qoparılan parça köhnə paltara yaraşmaz.   <span class="verse" id="V37">37&#160;</span>Heç kim təzə şərabı köhnə tuluqlara doldurmaz. Yoxsa təzə şərab tuluqları partladar, həm şərab tökülər, həm də tuluqlar zay olar.   <span class="verse" id="V38">38&#160;</span>Təzə şərab təzə tuluqlara doldurulmalıdır.   <span class="verse" id="V39">39&#160;</span>Heç kim köhnə şərabı içdikdən sonra təzəsini istəməz. Çünki deyər: “Köhnəsi daha yaxşıdır”».   </div><ul class='tnav'>
<li><a href='index.htm'>LUKA</a></li>
<li><a href='LUK04.htm'>&lt;</a></li>
<li><a href='LUK.htm'>5</a></li>
<li><a href='LUK06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">5:1</a>
<span class="xt"><a href='MAT13.htm#V1'>Mat. 13:1-2</a>; <a href='MRK03.htm#V9'>Mark 3:9-10</a>; <a href='MRK04.htm#V1'>4:1</a></span></p>
<p class="x" id="FN2"><span class="notemark">*</span><a class="notebackref" href="#V5">5:5</a>
<span class="xt"><a href='JHN21.htm#V3'>Yəh. 21:3</a></span></p>
<p class="x" id="FN3"><span class="notemark">*</span><a class="notebackref" href="#V6">5:6</a>
<span class="xt"><a href='JHN21.htm#V6'>Yəh. 21:6</a></span></p>
<p class="x" id="FN4"><span class="notemark">*</span><a class="notebackref" href="#V14">5:14</a>
<span class="xt"><a href='LEV14.htm#V1'>Lev. 14:1-32</a></span></p>
<p class="x" id="FN5"><span class="notemark">*</span><a class="notebackref" href="#V30">5:30</a>
<span class="xt"><a href='LUK15.htm#V1'>Luka 15:1-2</a></span></p>
<p class="f" id="FN6"><span class="notemark">*</span><a class="notebackref" href="#V30">5:30</a>
<span class="fq">Fariseylərlə onların ilahiyyatçıları </span><span class="ft">– bəzi əlyazmalarda </span><span class="fq">İlahiyyatçılar və fariseylər.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
