<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ ŞAMUEL 29</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA28.htm'>&lt;</a></li>
<li><a href='1SA.htm'>29</a></li>
<li><a href='1SA30.htm'>&gt;</a></li>
</ul>
<div class="main">
 
<div class='chapterlabel' id="V0"> 29</div><div class='s'>Filiştlilərin Davuda inanmaması </div> <div class='p'> <span class="verse" id="V1">1&#160;</span>Filiştlilər bütün ordularını Afeqdə topladılar. İsraillilər isə İzreeldəki bulağın yanında ordugah qurdular.   </div><div class='p'> <span class="verse" id="V2">2&#160;</span>Filiştlilərin ağaları yüz və min nəfərlik dəstələrlə irəliləyirdilər. Davudla adamları isə Akişlə birlikdə arxadan gəlirdilər.   </div><div class='p'> <span class="verse" id="V3">3&#160;</span>Filiştlilərin ağaları dedilər: «Bu İbranilərin burada nə işi var?» Akiş onlara belə cavab verdi: «Bu adam bu günlərdə yaxud daha doğrusu, bu illərdə yanımda olan İsrail padşahı Şaulun qulu Davud deyilmi? Mənim yanıma gələn gündən bəri onda pis bir şey görmədim».   <span class="verse" id="V4">4&#160;</span>Filiştlilərin ağaları Akişin üstünə qəzəblənib dedilər: «Bu adamı geri qaytar, qoy o təyin etdiyin yerə qayıtsın və bizimlə döyüşə getməsin, yoxsa döyüşdə bizə düşmənçilik edər. Çünki o, ağasının rəğbətini qazanmaq üçün buradakı adamların başını kəsib ona aparmaqdan daha yaxşı yol taparmı?   <span class="verse" id="V5">5&#160;</span><a href="#FN1" class="notemark">*<span class="popup">1Şam. 18:7; 21:11 </span></a> Rəqslərdə  </div><div class='q'>“Şaul qırdı minləri,  </div><div class='q'>Davudsa on minləri”  </div><div class='m'>deyə haqqında tərənnüm sözləri söylənən Davud bu deyilmi?»   </div><div class='p'> <span class="verse" id="V6">6&#160;</span>Akiş Davudu çağırıb ona dedi: «Var olan Rəbbə and olsun, sən düz adamsan. Orduda mənimlə yürüşə çıxmağın gözümdə xoşdur, çünki yanıma gəldiyin gündən bu günə qədər səndə pis bir şey tapmadım. Lakin ağaların gözünə xoş görünmürsən.   <span class="verse" id="V7">7&#160;</span>İndi sağ-salamat öz yerinə qayıt. Filiştlilərin ağalarının gözündə pis olanı etmə».   <span class="verse" id="V8">8&#160;</span>Davud Akişə dedi: «Axı mən nə etmişəm? Yanına gələn gündən bu günə qədər qulunda nə tapdın ki, ağam padşahın düşmənlərinə qarşı gedib vuruşmayım?»   <span class="verse" id="V9">9&#160;</span>Akiş Davuda cavab verdi: «Bilirəm ki, mənim gözümdə sən Allahın mələyi kimi yaxşısan, amma Filiştlilərin başçıları dedilər: “O bizimlə bir döyüşə çıxmasın”.   <span class="verse" id="V10">10&#160;</span>İndi səninlə gələn ağanın qulları ilə birgə səhər tezdən qalxın. Sübh tezdən qalxın və dan yeri ağarar-ağarmaz buradan gedin».   </div><div class='p'> <span class="verse" id="V11">11&#160;</span>Səhəri yola çıxmaq üçün Davud özü və adamları qalxıb Filiştlilərin torpağına qayıtdı. Filiştlilər isə İzreelə getdilər.   </div><ul class='tnav'>
<li><a href='index.htm'>BİRİNCİ ŞAMUEL</a></li>
<li><a href='1SA28.htm'>&lt;</a></li>
<li><a href='1SA.htm'>29</a></li>
<li><a href='1SA30.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">29:5</a>
<span class="xt"><a href='1SA18.htm#V7'>1Şam. 18:7</a>; <a href='1SA21.htm#V11'>21:11</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
