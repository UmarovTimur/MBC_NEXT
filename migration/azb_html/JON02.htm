<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YUNUS 2</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YUNUS</a></li>
<li><a href='JON01.htm'>&lt;</a></li>
<li><a href='JON.htm'>2</a></li>
<li><a href='JON03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Yunusun tövbəsi və xilası </div> <div class='p'> <span class="verse" id="V1">1&#160;</span>Yunus balığın qarnından Allahı Rəbbə dua edib dedi:   </div><div class='b'> &#160; </div> <div class='q'> <span class="verse" id="V2">2&#160;</span>«Əzab içində Rəbbi çağırdım,  </div><div class='q'>O mənə cavab verdi.  </div><div class='q'>Ölülər diyarının bağrından fəryad etdim,  </div><div class='q'>Sən mənim səsimi eşitdin.   </div><div class='q'> <span class="verse" id="V3">3&#160;</span>Sən məni dərinə, dənizin qoynuna atdın,  </div><div class='q'>Məni sellər sarıdı,  </div><div class='q'>Sənin bütün ləpələrin və dalğaların  </div><div class='q'>Üstümdən keçdi.   </div><div class='q'> <span class="verse" id="V4">4&#160;</span>Mən dedim: “Sənin gözlərinin önündən qovuldum”,  </div><div class='q'>Lakin yenə Sənin müqəddəs məbədini görəcəyəm.   </div><div class='q'> <span class="verse" id="V5">5&#160;</span>Nəfəsim kəsilənə qədər məni sular bürüdü,  </div><div class='q'>Məni dərinliklər aldı,  </div><div class='q'>Başıma yosunlar sarıldı.   </div><div class='q'> <span class="verse" id="V6">6&#160;</span>Dağların dibinə qədər endim,  </div><div class='q'>Arxamca əbədilik dünya bağlandı.  </div><div class='q'>Lakin, ya Rəbb Allahım, Sən canımı dərin çuxurdan çıxartdın.   </div><div class='q'> <span class="verse" id="V7">7&#160;</span>Daxilimdə canım üzüləndə Rəbbə üz tutdum,  </div><div class='q'>Mənim duam Sənə,  </div><div class='q'>Sənin müqəddəs məbədinə çatdı.   </div><div class='q'> <span class="verse" id="V8">8&#160;</span>Puç olan bütlərə səcdə edənlər  </div><div class='q'>Onlara verilən lütfdən imtina edərlər.   </div><div class='q'> <span class="verse" id="V9">9&#160;</span>Amma mən Sənə şükür nəğməsi ilə qurban gətirəcəyəm,  </div><div class='q'>Əhdimi yerinə yetirəcəyəm.  </div><div class='q'>Xilas Rəbdədir!»   </div><div class='b'> &#160; </div> <div class='p'> <span class="verse" id="V10">10&#160;</span>Rəbb balığa əmr etdi və balıq Yunusu ağzından quruya qaytardı.   </div><ul class='tnav'>
<li><a href='index.htm'>YUNUS</a></li>
<li><a href='JON01.htm'>&lt;</a></li>
<li><a href='JON.htm'>2</a></li>
<li><a href='JON03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
