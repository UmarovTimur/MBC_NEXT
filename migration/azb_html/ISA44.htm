<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 44</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA43.htm'>&lt;</a></li>
<li><a href='ISA.htm'>44</a></li>
<li><a href='ISA45.htm'>&gt;</a></li>
</ul>
<div class="main">
 
<div class='chapterlabel' id="V0"> 44</div><div class='s'>Rəbb yeganə Allahdır </div> <div class='q'> <span class="verse" id="V1">1&#160;</span>İndi isə, ey qulum Yaqub nəsli,  </div><div class='q'>Seçdiyim İsrail, qulaq as!   </div><div class='q'> <span class="verse" id="V2">2&#160;</span>Səni yaradan, ana bətnində quruluş verən,  </div><div class='q'>İmdadına çatan Rəbb belə deyir:  </div><div class='q'>“Qorxma, ey qulum Yaqub nəsli,  </div><div class='q'>Ey seçdiyim Yeşurun! <a href="#FN1" class="notemark">*<span class="popup">Yeşurun – İsrailin bir ləqəbi olub düz olan mənasını verir.</span></a>   </div><div class='q'> <span class="verse" id="V3">3&#160;</span>Susamış torpağı sulayacağam,  </div><div class='q'>Quru torpağa sellər axıdacağam,  </div><div class='q'>Övladlarına Ruhumu ehsan edəcəyəm,  </div><div class='q'>Nəslinə xeyir-duamı verəcəyəm.   </div><div class='q'> <span class="verse" id="V4">4&#160;</span>Onlar otlar arasında,  </div><div class='q'>Axar sular kənarında,  </div><div class='q'>Söyüd ağacları kimi boy atacaq.   </div><div class='q'> <span class="verse" id="V5">5&#160;</span>Biri ‹Mən Rəbbinəm› deyəcək,  </div><div class='q'>O birisi Yaqubun adı ilə çağırılacaq.  </div><div class='q'>Digəri də əlinə ‹Rəbbin quluyam› deyə yazacaq,  </div><div class='q'>İsrail adını üzərinə götürəcək”».   </div><div class='b'> &#160; </div> <div class='q'> <span class="verse" id="V6">6&#160;</span><a href="#FN2" class="notemark">*<span class="popup">Yeş. 48:12; Vəhy 1:17; 22:13</span></a> Rəbb, İsrailin Padşahı, Satınalanı,  </div><div class='q'>Ordular Rəbbi belə deyir:  </div><div class='q'>«Mən birinciyəm, Mən sonuncuyam,  </div><div class='q'>Məndən başqa Allah yoxdur.   </div><div class='q'> <span class="verse" id="V7">7&#160;</span>Mənə bənzəyən varmı? Xəbər versin.  </div><div class='q'>Qədim xalqımı yaratdığımdan bəri olub-keçənləri,  </div><div class='q'>Bundan sonra olduqlarını danışıb nəql etsin,  </div><div class='q'>Bəli, gələcək hadisələri bildirin!   </div><div class='q'> <span class="verse" id="V8">8&#160;</span>Qorxmayın, dəhşətə gəlməyin,  </div><div class='q'>Mən sizə əzəldən bəri bunu söyləyib danışmadımmı?  </div><div class='q'>Siz Mənim şahidlərimsiniz!  </div><div class='q'>Məndən başqa Allah varmı?  </div><div class='q'>Başqa Qaya yoxdur.  </div><div class='q'>O birilərini tanımıram».   </div><div class='s'>Bütlərə səcdə edənlər xəcalət çəkəcək </div> <div class='q'> <span class="verse" id="V9">9&#160;</span>Bütləri düzəldən adamlar puçdur,  </div><div class='q'>Zövq aldıqları əşyalardan heç bir xeyir yoxdur.  </div><div class='q'>Bütlərə qulluq edənlər heç bir şey görmür,  </div><div class='q'>Heç bir şey bilmir,  </div><div class='q'>Onlar axırda xəcalət içində olacaq.   </div><div class='q'> <span class="verse" id="V10">10&#160;</span>Kim istəyər fayda verməyən allah düzəltsin,  </div><div class='q'>Tökmə büt yaratsın?   </div><div class='q'> <span class="verse" id="V11">11&#160;</span>Budur, bunları düzəldənlərin hamısı xəcalət içində olacaq.  </div><div class='q'>Ustalar isə özləri də insandır,  </div><div class='q'>Qoy onların hamısı toplaşıb məhkəmədə dursun,  </div><div class='q'>Dəhşətə düşüb birlikdə xəcalət çəksin.   </div><div class='b'> &#160; </div> <div class='q'> <span class="verse" id="V12">12&#160;</span>Dəmirçi alətini götürüb,  </div><div class='q'>Kömürün odunda işləyir,  </div><div class='q'>Çəkiclə dəmirə ölçü verir,  </div><div class='q'>Güclü əli ilə üstündə çalışır.  </div><div class='q'>Onda ac qalır, taqətdən düşür,  </div><div class='q'>Susuz qalıb üzülür.   </div><div class='q'> <span class="verse" id="V13">13&#160;</span>Dülgər iplə ölçür,  </div><div class='q'>Ağacı tabaşirlə nişanlayır,  </div><div class='q'>Rəndələyir, istənilən şəklə salır,  </div><div class='q'>Pərgarla dairə çəkir,  </div><div class='q'>İnsan surəti verir,  </div><div class='q'>İnsan gözəlliyinə bənzər düzəldərək  </div><div class='q'>Evinə qoymaq üçün bir büt yaradır.   </div><div class='q'> <span class="verse" id="V14">14&#160;</span>İnsan özü üçün sidr ağacları kəsir,  </div><div class='q'>Şam ağacını, palıd ağacını seçir.  </div><div class='q'>Meşədə özü üçün bir ağac götürür,  </div><div class='q'>Küknar ağacı əkir və yağış onu böyüdür.   </div><div class='q'> <span class="verse" id="V15">15&#160;</span>Sonra ağac oduna işlənir.  </div><div class='q'>İnsan gətirdiyi odunla həm isinir,  </div><div class='q'>Həm sobanı yandırır, çörək bişirir.  </div><div class='q'>Həm də özünə bir allah düzəldir,  </div><div class='q'>Düzəltdiyi bütün qarşısında səcdə edir,  </div><div class='q'>Yerə sərilir.   </div><div class='q'> <span class="verse" id="V16">16&#160;</span>Odunun bir hissəsini yandırır,  </div><div class='q'>Alovunda ət qızardır,  </div><div class='q'>Qarnını doyuraraq, isinib deyir:  </div><div class='q'>«Ah, isindim, odun istisini hiss etdim!»   </div><div class='q'> <span class="verse" id="V17">17&#160;</span>Ağacın qalığından özünə allah,  </div><div class='q'>Bir oyma büt düzəldib  </div><div class='q'>Qarşısında yerə sərilir, səcdə edir.  </div><div class='q'>Bu bütə dua edib yalvarır:  </div><div class='q'>«Məni xilas et, çünki sənsən mənim allahım!»   </div><div class='b'> &#160; </div> <div class='q'> <span class="verse" id="V18">18&#160;</span>Onlar bilmir, dərk etmir,  </div><div class='q'>Çünki gözləri də, zehinləri də elə bağlıdır ki,  </div><div class='q'>Görməzlər, anlamazlar.   </div><div class='q'> <span class="verse" id="V19">19&#160;</span>Buna fikir vermirlər, bilmirlər,  </div><div class='q'>Dərk etmirlər ki, belə desinlər:  </div><div class='q'>«Odunun bir hissəsini yandırdım,  </div><div class='q'>Közündə də çörək bişirdim, ət qızartdım, yedim.  </div><div class='q'>Qalığından bir murdar şey düzəldimmi?  </div><div class='q'>Bir parça taxtanın qarşısında yerə sərilimmi?   </div><div class='q'> <span class="verse" id="V20">20&#160;</span>Bu, kül yemək kimi boş işdir,  </div><div class='q'>Aldanmış ürəkləri onları yoldan azdırır,  </div><div class='q'>Canlarını qurtara bilmir və sağ əlimdəki əşya aldadıcı deyilmi?»   </div><div class='s'>Rəbb Yaradan və Xilaskardır </div> <div class='q'> <span class="verse" id="V21">21&#160;</span>«Ey Yaqub nəsli,  </div><div class='q'>Dediyim sözləri xatırla,  </div><div class='q'>Çünki sən qulumsan, ey İsrail,  </div><div class='q'>Mən səni yaratdım, sən Mənim qulumsan,  </div><div class='q'>Səni unutmaram, ey İsrail!   </div><div class='q'> <span class="verse" id="V22">22&#160;</span>Üsyankarlığını bulud kimi dağıtdım,  </div><div class='q'>Günahlarını duman kimi sildim,  </div><div class='q'>Mənə tərəf dön,  </div><div class='q'>Çünki Mən səni satın aldım».   </div><div class='b'> &#160; </div> <div class='q'> <span class="verse" id="V23">23&#160;</span>Tərənnüm edin, ey göylər,  </div><div class='q'>Çünki bunu edən Rəbdir.  </div><div class='q'>Çığırın, ey torpağın dərinlikləri,  </div><div class='q'>Ey dağlar, ey meşə, ey meşədəki bütün ağaclar,  </div><div class='q'>Sevincdən haray çəkin,  </div><div class='q'>Çünki Rəbb Yaqub nəslini satın aldı,  </div><div class='q'>İsraildə izzətini aşkar etdi.   </div><div class='b'> &#160; </div> <div class='q'> <span class="verse" id="V24">24&#160;</span><a href="#FN3" class="notemark">*<span class="popup">1Kor. 1:20</span></a> <a href="#FN4" class="notemark">*<span class="popup">2Saln. 36:23; Ezra 1:2 </span></a> Səni Satınalan,  </div><div class='q'>Ana bətnində quruluş verən Rəbb deyir:  </div><div class='q'>«Bütün şeyləri yaradan, göyləri təkcə yayan,  </div><div class='q'>Təkbaşına yer üzünü sərən,   </div><div class='q'> <span class="verse" id="V25">25&#160;</span>Yalançı peyğəmbərlərin möcüzələrini boşa çıxaran,  </div><div class='q'>Falçıları ifşa edən,  </div><div class='q'>Müdrikləri geri qaytaran,  </div><div class='q'>Onların biliyini heçə çevirən,   </div><div class='q'> <span class="verse" id="V26">26&#160;</span>Qulunun sözlərini icra edən,  </div><div class='q'>Elçilərinin sözlərini gerçək edən,  </div><div class='q'>Yerusəlim üçün “burada sakinləri təzədən məskunlaşacaq”,  </div><div class='q'>Yəhuda şəhərlərinə “bunlar yenidən qurulacaq,  </div><div class='q'>Xarabalıqları yenidən bərpa edəcəyəm” deyən Rəbb Mənəm.   </div><div class='q'> <span class="verse" id="V27">27&#160;</span>Dərin sulara “Quru! Mən çaylarını qurudacağam” söyləyən,   </div><div class='q'> <span class="verse" id="V28">28&#160;</span>Kir haqqında “o, çobanımdır,  </div><div class='q'>Xoşuma gələnlərin hamısını həyata keçirəcək”,  </div><div class='q'>Yerusəlim haqqında “yenidən qurulacaq”,  </div><div class='q'>Məbəd haqqında “təməlin qoyulacaq” deyən Rəbb Mənəm».   </div><ul class='tnav'>
<li><a href='index.htm'>YEŞAYA</a></li>
<li><a href='ISA43.htm'>&lt;</a></li>
<li><a href='ISA.htm'>44</a></li>
<li><a href='ISA45.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">44:2</a>
<span class="fq">Yeşurun </span><span class="ft">– İsrailin bir ləqəbi olub </span><span class="fq">düz olan </span><span class="ft">mənasını verir.</span></p>
<p class="x" id="FN2"><span class="notemark">*</span><a class="notebackref" href="#V6">44:6</a>
<span class="xt"><a href='ISA48.htm#V12'>Yeş. 48:12</a>; <a href='REV01.htm#V17'>Vəhy 1:17</a>; <a href='REV22.htm#V13'>22:13</a></span></p>
<p class="x" id="FN3"><span class="notemark">*</span><a class="notebackref" href="#V24">44:24</a>
<span class="xt"><a href='1CO01.htm#V20'>1Kor. 1:20</a></span></p>
<p class="x" id="FN4"><span class="notemark">*</span><a class="notebackref" href="#V24">44:24</a>
<span class="xt"><a href='2CH36.htm#V23'>2Saln. 36:23</a>; <a href='EZR01.htm#V2'>Ezra 1:2</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
