<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞUA 6</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞUA</a></li>
<li><a href='JOS05.htm'>&lt;</a></li>
<li><a href='JOS.htm'>6</a></li>
<li><a href='JOS07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Yerixonun süqutu </div> <div class='p'> <span class="verse" id="V1">1&#160;</span>İsrail övladlarının qorxusundan Yerixonu bərk-bərk bağlamışdılar. Oraya girib-çıxan yox idi.   <span class="verse" id="V2">2&#160;</span>Rəbb Yeşuaya dedi: «Bax Yerixonu, onların padşahını, igid adamlarını sənə təslim edirəm.   <span class="verse" id="V3">3&#160;</span>Siz – bütün döyüşçülər şəhərin ətrafına bir dəfə dolanın; altı gün belə edin.   <span class="verse" id="V4">4&#160;</span>Sandığın qarşısında yeddi kahin qoç buynuzundan olan yeddi şeypur daşısın. Yeddinci gün şəhəri yeddi dəfə dolanın və kahinlər şeypurları çalsınlar.   <span class="verse" id="V5">5&#160;</span>Onlar qoç buynuzundan olan şeypuru uzun-uzadı çaldıqları və siz şeypurun səsini eşitdiyiniz vaxt bütün xalq gur səslə bağırsın. Onda şəhərin qala divarları yerə çökəcək və xalqın hər biri dayandığı yerdən şəhərə qalxsın».   <span class="verse" id="V6">6&#160;</span>Nun oğlu Yeşua kahinləri çağırıb onlara dedi: «Əhd sandığını götürün, Rəbbin sandığı qarşısında yeddi kahin qoç buynuzundan olan yeddi şeypur daşısın».   <span class="verse" id="V7">7&#160;</span>Xalqa isə dedi: «Gedin şəhəri dolanın, silahlı adamlar isə Rəbbin sandığı önündə getsinlər».   </div><div class='p'> <span class="verse" id="V8">8&#160;</span>Yeşuanın xalqa dediyi kimi Rəbbin önündə qoç buynuzundan olan yeddi şeypuru daşıyan yeddi kahin keçib şeypurları çaldı. Rəbbin Əhd sandığı da onların ardınca aparıldı.   <span class="verse" id="V9">9&#160;</span>Silahlı adamlar şeypurları çalan kahinlərin qarşısında gedirdilər, kahinlər şeypurları çala-çala gedərkən arxada olan dəstə sandığın ardınca gedirdi.   <span class="verse" id="V10">10&#160;</span>Yeşua xalqa əmr edib dedi: «Sizə “çığırın” deyəcəyim günə qədər çığırmayın, səsinizi eşitdirməyin və ağzınızdan bir söz çıxartmayın, ancaq mən deyən vaxt çığırın».   <span class="verse" id="V11">11&#160;</span>Xalq Rəbbin sandığını bir dəfə şəhərin ətrafına dolandırdı. Sonra ordugaha gəldilər və orada gecələdilər.   </div><div class='p'> <span class="verse" id="V12">12&#160;</span>Yeşua səhər erkən qalxdı. Kahinlər də Rəbbin sandığını götürdülər.   <span class="verse" id="V13">13&#160;</span>Qoç buynuzundan olan yeddi şeypuru daşıyan yeddi kahin Rəbbin sandığı önündə gedirdi və şeypurları çalırdı. Silahlı adamlar onların qarşısında gedirdi. Kahinlər şeypurları çala-çala gedir, arxa dəstə Rəbbin sandığının ardınca gedirdi.   <span class="verse" id="V14">14&#160;</span>Onlar ikinci gün də şəhəri bir dəfə dolandılar və ordugaha qayıtdılar; altı gün belə etdilər.   </div><div class='p'> <span class="verse" id="V15">15&#160;</span>Yeddinci gün tezdən dan yeri söküləndə qalxıb şəhəri yeddi dəfə bu qayda ilə dolandılar. Ancaq yeddinci gün şəhəri yeddi dəfə dolandılar.   <span class="verse" id="V16">16&#160;</span>Yeddinci dəfə dolanan zaman kahinlər şeypurları çalanda Yeşua xalqa dedi: «Çığırın, çünki Rəbb şəhəri sizə verdi.   <span class="verse" id="V17">17&#160;</span>Şəhər məhv edilməyə həsr olunmuşdur <a href="#FN1" class="notemark">*<span class="popup">Məhv edilməyə həsr olunmuş – ibrani mətnində <span class='tl'>xerem</span> sözü olub Allaha təqdim olunan, məhv olunmaq üçün təqdis edilən və götürülməsi qadağan olunan şeylərə deyilir.</span></a> və onda olan hər şey Rəbbə təqdim olunmalıdır. Yalnız fahişə Raxav və onunla birgə evdə olanların hamısı sağ qalmalıdır, çünki o göndərdiyimiz elçiləri gizlətmişdi.   <span class="verse" id="V18">18&#160;</span>Lakin siz məhv edilməyə həsr olunmuş şeylərdən çəkinin ki, heç nə götürməyəsiniz. Əgər bir şey götürsəniz, onda siz də məhv edilməyə həsr olunacaqsınız və bununla da İsrail ordugahını məhv edilməyə həsr etməklə bəlaya salarsınız.   <span class="verse" id="V19">19&#160;</span>Ancaq bütün qızıl və gümüş, tunc və dəmir əşyalar Rəbbə məxsus olduğuna görə Rəbbin xəzinəsinə daxil olacaq».   </div><div class='p'> <span class="verse" id="V20">20&#160;</span><a href="#FN2" class="notemark">*<span class="popup">İbr. 11:30 </span></a> Xalq çığırdı və kahinlər şeypur çaldılar. Xalq şeypur səsini eşidəndə ucadan çığırdı. Onda qala divarları yerə çökdü və xalqın hər biri dayandığı yerdən irəliləyərək şəhəri aldı.   <span class="verse" id="V21">21&#160;</span>Onlar kişini, qadını, cavanı, qocanı, mal-qaranı, qoyun-quzunu, eşşəyi və şəhərdə olanların hamısını qılıncdan keçirib tamamilə məhv etdilər.   </div><div class='s'>Yeşuanın Raxavı və yanındakıları sağ buraxması </div> <div class='p'> <span class="verse" id="V22">22&#160;</span>Yeşua ölkəni gözdən keçirən o iki nəfər casusa tapşırmışdı: «Fahişə qadının evinə girin, ona and içdiyiniz kimi qadını və onun yanındakıların hamısını evdən çıxarın».   <span class="verse" id="V23">23&#160;</span>O zaman həmin casus cavanlar qadının evinə gəldi. Raxavı, atasını, anasını, qardaşlarını, onun yanında olan hər kəsi, bütün qohumlarını evdən çıxartdılar və onları İsrail ordugahından kənar yerdə qoydular.   <span class="verse" id="V24">24&#160;</span>Şəhərə və orada olan hər şeyə od vurub yandırdılar. Yalnız qızıl-gümüşü, mis və dəmir əşyaları Rəbbin evinin xəzinəsinə qoydular.   <span class="verse" id="V25">25&#160;</span><a href="#FN3" class="notemark">*<span class="popup">İbr. 11:31 </span></a> Ancaq Yeşua fahişə Raxavı, onun atasının külfətini və onun yanında olan hər kəsi sağ buraxdı. Qadın bu günə qədər də İsraillilərin arasında yaşayır, çünki Yerixonu gözdən keçirmək üçün Yeşuanın göndərdiyi elçiləri yanında gizlətmişdi.   </div><div class='s'>Yeşuanın Yerixonu lənətləməsi </div> <div class='p'> <span class="verse" id="V26">26&#160;</span><a href="#FN4" class="notemark">*<span class="popup">1Pad. 16:34 </span></a> Yeşua o vaxt xalqa and verib xəbərdarlıq etdi: «Bu şəhəri – Yerixonu kim bərpa etsə, qoy Rəbbin önündə lənətə gəlsin. Bunu edən həmin şəxs onun bünövrəsini ilk oğlunun həyatı bahasına qoyacaq və kiçik oğlunun həyatı bahasına isə onun qapılarını yerinə vuracaq».   <span class="verse" id="V27">27&#160;</span>Rəbb Yeşua ilə idi və onun şöhrəti bütün ölkəyə yayıldı.   </div><ul class='tnav'>
<li><a href='index.htm'>YEŞUA</a></li>
<li><a href='JOS05.htm'>&lt;</a></li>
<li><a href='JOS.htm'>6</a></li>
<li><a href='JOS07.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V17">6:17</a>
<span class="fq">Məhv edilməyə həsr olunmuş </span><span class="ft">– ibrani mətnində xerem sözü olub Allaha təqdim olunan, məhv olunmaq üçün təqdis edilən və götürülməsi qadağan olunan şeylərə deyilir.</span></p>
<p class="x" id="FN2"><span class="notemark">*</span><a class="notebackref" href="#V20">6:20</a>
<span class="xt"><a href='HEB11.htm#V30'>İbr. 11:30</a> </span></p>
<p class="x" id="FN3"><span class="notemark">*</span><a class="notebackref" href="#V25">6:25</a>
<span class="xt"><a href='HEB11.htm#V31'>İbr. 11:31</a> </span></p>
<p class="x" id="FN4"><span class="notemark">*</span><a class="notebackref" href="#V26">6:26</a>
<span class="xt"><a href='1KI16.htm#V34'>1Pad. 16:34</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
