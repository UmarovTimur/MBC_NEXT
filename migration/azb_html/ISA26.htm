<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 26</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA25.htm'>&lt;</a></li>
<li><a href='ISA.htm'>26</a></li>
<li><a href='ISA27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>Həmd ilahisi </div> <div class='p'> <span class="verse" id="V1">1&#160;</span>O gün Yəhuda diyarında belə ilahi oxunacaq:  </div><div class='q'>«Qüvvətli şəhərimiz var,  </div><div class='q'>Allahın qurtuluşu şəhər üçün divarlar, səngərlər kimidir.   </div><div class='q'> <span class="verse" id="V2">2&#160;</span>Açın şəhərin darvazalarını,  </div><div class='q'>Qoy sadiq qalan saleh millət içəri girsin.   </div><div class='q'> <span class="verse" id="V3">3&#160;</span>Ağlı Sənə yönəlmiş adamlara  </div><div class='q'>Sən kamil sülh verirsən,  </div><div class='q'>Çünki onlar Sənə güvənir.   </div><div class='b'> &#160; </div> <div class='q'> <span class="verse" id="V4">4&#160;</span>Rəbbə həmişə güvənin,  </div><div class='q'>Çünki Rəbb Allah əbədi Qayadır.   </div><div class='q'> <span class="verse" id="V5">5&#160;</span>O, yuxarıdan gedənləri alçaldar,  </div><div class='q'>Onların yaşadığı şəhəri dağıdar,  </div><div class='q'>Yerlə yeksan edər.   </div><div class='q'> <span class="verse" id="V6">6&#160;</span>O şəhər məzlumların ayaqları,  </div><div class='q'>Yoxsulların addımları altında tapdalanacaq.   </div><div class='b'> &#160; </div> <div class='q'> <span class="verse" id="V7">7&#160;</span>Saleh adamın yolu düzdür.  </div><div class='q'>Ey Düz Olan, saleh adamın yolunu Sən düz edirsən.   </div><div class='q'> <span class="verse" id="V8">8&#160;</span>Həqiqətən, ya Rəbb, Sənin hökmlərinin yolunda biz Sənə ümid bağlayırıq,  </div><div class='q'>Sənin adın, ismin ürəyimizin istəyidir.   </div><div class='q'> <span class="verse" id="V9">9&#160;</span>Qəlbim gecələr Sənin üçün həsrət çəkər,  </div><div class='q'>Bəli, ruhum daxilimdə Səni arayar.  </div><div class='q'>Hökmlərin yer üzündə həyata keçdikcə  </div><div class='q'>Dünyanın sakinləri doğruluğu öyrənir.   </div><div class='q'> <span class="verse" id="V10">10&#160;</span>Pis adama rəhm etsələr də,  </div><div class='q'>O, doğruluğu öyrənməz,  </div><div class='q'>Doğruluq hökm sürən ölkədə də haqsızlıq edər,  </div><div class='q'>Rəbbin əzəmətini görməz.   </div><div class='q'> <span class="verse" id="V11">11&#160;</span><a href="#FN1" class="notemark">*<span class="popup">İbr. 10:26-27</span></a> Ya Rəbb, əlini qaldırdın,  </div><div class='q'>Amma pis adamlar bunu görmür.  </div><div class='q'>Öz xalqın üçün göstərdiyin qeyrəti görüb utansınlar.  </div><div class='q'>Bəli, düşmənlərin üçün yağdırdığın od onları məhv edəcək.   </div><div class='b'> &#160; </div> <div class='q'> <span class="verse" id="V12">12&#160;</span>Ya Rəbb, bizə sülh verən Sənsən,  </div><div class='q'>Bütün işlərimizi Sən bizim üçün tənzimləyirsən.   </div><div class='q'> <span class="verse" id="V13">13&#160;</span>Ey Allahımız Rəbb,  </div><div class='q'>Səndən savayı başqa ağalar üzərimizdə hökm sürürdü,  </div><div class='q'>Lakin biz yalnız Sənin adını tanıyırıq.   </div><div class='q'> <span class="verse" id="V14">14&#160;</span>O ağalar öldü, artıq yaşamır,  </div><div class='q'>Onlar kölgə kimidir, dirilməyəcək,  </div><div class='q'>Çünki Sən onları cəzalandırıb məhv etdin,  </div><div class='q'>Onlar haqqında hər bir xatirəni yox etdin.   </div><div class='q'> <span class="verse" id="V15">15&#160;</span>Lakin Sən bu milləti çoxaltdın, ya Rəbb!  </div><div class='q'>Bəli, milləti çoxaltdın,  </div><div class='q'>Özünü izzətləndirdin.  </div><div class='q'>Hər tərəfə ölkənin sərhədlərini genişləndirdin».   </div><div class='b'> &#160; </div> <div class='q'> <span class="verse" id="V16">16&#160;</span>Ya Rəbb, onlar bəlaya düşəndə Səni axtardı.  </div><div class='q'>Sənin cəzan üzərlərində olanda  </div><div class='q'>Sənə dua edib yalvardı.   </div><div class='q'> <span class="verse" id="V17">17&#160;</span>Hamilə qadın doğuş vaxtı gələndə  </div><div class='q'>Ağrı çəkib qovrularaq necə qışqırırsa,  </div><div class='q'>Biz də Sənin qarşında elə idik, ya Rəbb!   </div><div class='q'> <span class="verse" id="V18">18&#160;</span>Biz də sanki hamilə idik, ağrı çəkirdik,  </div><div class='q'>Lakin küləkdən başqa bir şey doğmadıq.  </div><div class='q'>Nə dünyaya qurtuluş gətirə bildik,  </div><div class='q'>Nə də dünya sakinlərini həyata qovuşdurduq.   </div><div class='q'> <span class="verse" id="V19">19&#160;</span>Sənin ölənlərin həyata qovuşacaq, meyitimlə birgə diriləcəklər.  </div><div class='q'>Ey torpaq altında yatanlar, oyanın,  </div><div class='q'>Sevinc nəğməsini oxuyun,  </div><div class='q'>Çünki şeh torpağı necə təravətləndirirsə,  </div><div class='q'>Rəbb də torpaqdakı ölüləri belə dirçəldəcək.   </div><div class='b'> &#160; </div> <div class='q'> <span class="verse" id="V20">20&#160;</span>Ey xalqım, keç içəri otaqlara,  </div><div class='q'>Qapıları ört,  </div><div class='q'>Rəbbin qeyzi keçənəcən  </div><div class='q'>Qısa bir müddətə gizlən!   </div><div class='q'> <span class="verse" id="V21">21&#160;</span>Çünki budur, Rəbb yer üzünün sakinlərini  </div><div class='q'>Qəbahətləri üzündən cəzalandırmaq üçün  </div><div class='q'>Öz məskənindən gəlir.  </div><div class='q'>Torpaq udduğu qanı üzə çıxaracaq,  </div><div class='q'>Öldürülənləri artıq gizlətməyəcək.   </div><ul class='tnav'>
<li><a href='index.htm'>YEŞAYA</a></li>
<li><a href='ISA25.htm'>&lt;</a></li>
<li><a href='ISA.htm'>26</a></li>
<li><a href='ISA27.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V11">26:11</a>
<span class="xt"><a href='HEB10.htm#V26'>İbr. 10:26-27</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
