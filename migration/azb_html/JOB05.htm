<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 5</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB04.htm'>&lt;</a></li>
<li><a href='JOB.htm'>5</a></li>
<li><a href='JOB06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='q'> <span class="verse" id="V1">1&#160;</span>Çağır görək sənə cavab verən varmı?  </div><div class='q'>Müqəddəslərin hansı birinə üz tutacaqsan?   </div><div class='q'> <span class="verse" id="V2">2&#160;</span>Səfehi qəzəb öldürər,  </div><div class='q'>Nadanı həsəd məhv edər.   </div><div class='q'> <span class="verse" id="V3">3&#160;</span>Səfehin kök saldığını görərkən  </div><div class='q'>Dərhal yurduna lənət etmişəm.   </div><div class='q'> <span class="verse" id="V4">4&#160;</span>Övladları əmin-amanlıqdan uzaqdır,  </div><div class='q'>Məhkəmə qapılarında tapdalanır,  </div><div class='q'>Onlara havadar yoxdur.   </div><div class='q'> <span class="verse" id="V5">5&#160;</span>Məhsullarını aclar yeyir,  </div><div class='q'>Tikanlar arasında olanlarını belə, yığırlar,  </div><div class='q'>Susayanlar sərvətini udmaq istəyir.   </div><div class='q'> <span class="verse" id="V6">6&#160;</span>Axı torpaqdan bəla gəlməz,  </div><div class='q'>Əzab yerdən bitməz.   </div><div class='q'> <span class="verse" id="V7">7&#160;</span>Sanki havaya atılan qığılcımdır,  </div><div class='q'>İnsan əzab çəkmək üçün doğulur.   </div><div class='b'> &#160; </div> <div class='q'> <span class="verse" id="V8">8&#160;</span>Mən olsaydım, Allaha üz tutardım,  </div><div class='q'>Müşkül işlərimi Ona tapşırardım.   </div><div class='q'> <span class="verse" id="V9">9&#160;</span>Çünki O, dərk etmədiyimiz böyük işləri görür,  </div><div class='q'>Saysız xariqələr göstərir.   </div><div class='q'> <span class="verse" id="V10">10&#160;</span>Yer üzərinə yağış yağdırır,  </div><div class='q'>Çöllərə sular axıdır.   </div><div class='q'> <span class="verse" id="V11">11&#160;</span>Alçaldılanları ucaldır,  </div><div class='q'>Yaslıları əmin-amanlığa çıxarır.   </div><div class='q'> <span class="verse" id="V12">12&#160;</span>Əlləri qurğu qurmağı öyrənməsin deyə  </div><div class='q'>Hiyləgərlərin fəndini pozur.   </div><div class='q'> <span class="verse" id="V13">13&#160;</span><a href="#FN1" class="notemark">*<span class="popup">1Kor. 3:19 </span></a> Müdrikləri hiylə qurarkən yaxalayır,  </div><div class='q'>Fəndgirlərin oyununa son qoyur.   </div><div class='q'> <span class="verse" id="V14">14&#160;</span>Gündüzləri qaranlığa dönür,  </div><div class='q'>Günorta onlara gecə kimi görünür,  </div><div class='q'>Onlar kor kimi əl sürtə-sürtə gəzir.   </div><div class='q'> <span class="verse" id="V15">15&#160;</span>Yoxsulları isə onların ağızlarındakı qılıncdan qurtarır,  </div><div class='q'>Zorakının əlindən alır.   </div><div class='q'> <span class="verse" id="V16">16&#160;</span>Kasıblar ümid tapır,  </div><div class='q'>Haqsızlıq ağzını yumur.   </div><div class='b'> &#160; </div> <div class='q'> <span class="verse" id="V17">17&#160;</span><a href="#FN2" class="notemark">*<span class="popup">Sül. 3:11-12; İbr. 12:5-6 </span></a> Allahın tərbiyə etdiyi insan nə bəxtiyardır!  </div><div class='q'>Sən Külli-İxtiyarın tərbiyəsinə xor baxma.   </div><div class='q'> <span class="verse" id="V18">18&#160;</span>Çünki O yaralayar, sonra isə sarıyar,  </div><div class='q'>Ağrı verər, əlləri ilə sağaldar.   </div><div class='q'> <span class="verse" id="V19">19&#160;</span>O, altı dəfə dara düşsən belə, qurtarar,  </div><div class='q'>Yeddinci dəfə sənə ziyan dəyməz.   </div><div class='q'> <span class="verse" id="V20">20&#160;</span>O səni aclıqda məhv olmaqdan,  </div><div class='q'>Döyüşdəki qılıncdan qurtarar.   </div><div class='q'> <span class="verse" id="V21">21&#160;</span>Kəskin dillərdən uzaq olarsan,  </div><div class='q'>Qırğın gələrkən qorxmazsan.   </div><div class='q'> <span class="verse" id="V22">22&#160;</span>Qırğına, aclığa gülərsən,  </div><div class='q'>Vəhşi heyvanlardan qorxmazsan.   </div><div class='q'> <span class="verse" id="V23">23&#160;</span>Çünki çöldəki daşlarla belə, əhd kəsərsən,  </div><div class='q'>Vəhşi heyvanlarla belə, barışarsan.   </div><div class='q'> <span class="verse" id="V24">24&#160;</span>Çadırının salamat qalacağını bilərsən,  </div><div class='q'>Mülkünə baxanda heç bir əskiklik tapmazsan.   </div><div class='q'> <span class="verse" id="V25">25&#160;</span>Övladlarının necə artdığını görərsən,  </div><div class='q'>Nəslin ot kimi bitib qalxar.   </div><div class='q'> <span class="verse" id="V26">26&#160;</span>Vaxtında yığılan taxıl dərzləri kimi  </div><div class='q'>Kama çatıb məzarına gedərsən.   </div><div class='q'> <span class="verse" id="V27">27&#160;</span>Bax bunu araşdırmışıq, bu həqiqətdir,  </div><div class='q'>Onun üçün bunu dinlə və anla».   </div><ul class='tnav'>
<li><a href='index.htm'>ƏYYUB</a></li>
<li><a href='JOB04.htm'>&lt;</a></li>
<li><a href='JOB.htm'>5</a></li>
<li><a href='JOB06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V13">5:13</a>
<span class="xt"><a href='1CO03.htm#V19'>1Kor. 3:19</a> </span></p>
<p class="x" id="FN2"><span class="notemark">*</span><a class="notebackref" href="#V17">5:17</a>
<span class="xt"><a href='PRO03.htm#V11'>Sül. 3:11-12</a>; <a href='HEB12.htm#V5'>İbr. 12:5-6</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
