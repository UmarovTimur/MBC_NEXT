<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 34</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB33.htm'>&lt;</a></li>
<li><a href='JOB.htm'>34</a></li>
<li><a href='JOB35.htm'>&gt;</a></li>
</ul>
<div class="main">
 
<div class='chapterlabel' id="V0"> 34</div><div class='p'> <span class="verse" id="V1">1&#160;</span>Elihu söhbətini belə davam etdirdi:   </div><div class='q'> <span class="verse" id="V2">2&#160;</span>«Ey hikmətlilər, sözlərimi dinləyin,  </div><div class='q'>Ey çoxbilənlər, məni eşidin.   </div><div class='q'> <span class="verse" id="V3">3&#160;</span>Çünki damaq yeməyin dadını bildiyi kimi  </div><div class='q'>Qulaq da sözləri müəyyən edir.   </div><div class='q'> <span class="verse" id="V4">4&#160;</span>Gəlin doğrunu seçək,  </div><div class='q'>Birlikdə yaxşını öyrənək.   </div><div class='q'> <span class="verse" id="V5">5&#160;</span>Çünki Əyyub deyir: “Mən günahsızam,  </div><div class='q'>Allah isə əlimdən haqqımı aldı.   </div><div class='q'> <span class="verse" id="V6">6&#160;</span>Haqlı olduğum halda yalançı sayılıram,  </div><div class='q'>Bir təqsirim yox ikən oxundan sağalmaz yara aldım”.   </div><div class='q'> <span class="verse" id="V7">7&#160;</span>Əyyub kimi şəxsiyyət varmı?  </div><div class='q'>O, kinayəni su kimi içir.   </div><div class='q'> <span class="verse" id="V8">8&#160;</span>Pislik edənlərlə yoldaşlıq edib gəzir,  </div><div class='q'>Pis adamlarla yol gedir.   </div><div class='q'> <span class="verse" id="V9">9&#160;</span>Çünki “çalışıb Allahı razı salmaq  </div><div class='q'>İnsana xeyir gətirməz” deyir.   </div><div class='b'> &#160; </div> <div class='q'> <span class="verse" id="V10">10&#160;</span>Buna görə, ey dərrakəli insanlar, məni dinləyin!  </div><div class='q'>Məgər Allah pislik edərmi?  </div><div class='q'>Məgər Külli-İxtiyar haqsızlıq edərmi?   </div><div class='q'> <span class="verse" id="V11">11&#160;</span><a href="#FN1" class="notemark">*<span class="popup">Zəb. 62:12 </span></a> Çünki O hər kəsə əməlinin əvəzini verir,  </div><div class='q'>Qazandığını başına gətirir.   </div><div class='q'> <span class="verse" id="V12">12&#160;</span>Məgər Allah pislik edir?  </div><div class='q'>Məgər Külli-İxtiyar haqsızlıq edir?   </div><div class='q'> <span class="verse" id="V13">13&#160;</span>Ona bütün dünyanı kim təslim etdi?  </div><div class='q'>Kim Onu yer üzərində təyin etdi?   </div><div class='q'> <span class="verse" id="V14">14&#160;</span>Əgər qəsdinə durub  </div><div class='q'>Ruhunu, nəfəsini geri çəkərsə,   </div><div class='q'> <span class="verse" id="V15">15&#160;</span>Bir anda bütün bəşər yox olar,  </div><div class='q'>İnsan torpağa qayıdar.   </div><div class='b'> &#160; </div> <div class='q'> <span class="verse" id="V16">16&#160;</span>Əgər düşüncən varsa, bunları dinlə,  </div><div class='q'>Sözlərimi eşit.   </div><div class='q'> <span class="verse" id="V17">17&#160;</span>Ədalətə nifrət edən səltənət sürə bilərmi?  </div><div class='q'>Adil və qüdrəti Olanımı məhkum edəcəksən?   </div><div class='q'> <span class="verse" id="V18">18&#160;</span>Padşahlara “yaramazsınız”,  </div><div class='q'>Əsilzadələrə “şərsiniz” deyən,   </div><div class='q'> <span class="verse" id="V19">19&#160;</span>Başçılar arasında tərəfkeşlik etməyən,  </div><div class='q'>Varlını yoxsuldan üstün saymayan  </div><div class='q'>O deyilmi?  </div><div class='q'>Çünki hamını Onun əlləri yaratdı,   </div><div class='q'> <span class="verse" id="V20">20&#160;</span>Hamı bir an içində, bir gecə yarısı ölüb gedir,  </div><div class='q'>Xalq lərzəyə gəlib ölür.  </div><div class='q'>Güclülər belə, əl dəyməmiş aradan götürülür.   </div><div class='b'> &#160; </div> <div class='q'> <span class="verse" id="V21">21&#160;</span>Allah gözlərini insanların yolundan çəkmir,  </div><div class='q'>Atdıqları hər addımı görür.   </div><div class='q'> <span class="verse" id="V22">22&#160;</span>Şər iş görənlərin gizlənəcəyi  </div><div class='q'>Nə qaranlıq, nə də zülmət yeri var.   </div><div class='q'> <span class="verse" id="V23">23&#160;</span>Hökm üçün hüzuruna gəlsinlər deyə  </div><div class='q'>Allah insana nəzarət etmək üçün ehtiyac duymur.   </div><div class='q'> <span class="verse" id="V24">24&#160;</span>İstintaq etmədən güclü insanları qırır,  </div><div class='q'>Onların yerinə başqalarını qoyur.   </div><div class='q'> <span class="verse" id="V25">25&#160;</span>Çünki onların işlərini bilir,  </div><div class='q'>Bir gecə onları alt-üst edir, onlar əzilir.   </div><div class='q'> <span class="verse" id="V26">26&#160;</span>Hamının gözü önündə  </div><div class='q'>Pislikləri üzündən onlara cəza verir.   </div><div class='q'> <span class="verse" id="V27">27&#160;</span>Çünki Onun ardınca getmədilər,  </div><div class='q'>Yollarının heç birinə fikir vermədilər.   </div><div class='q'> <span class="verse" id="V28">28&#160;</span>Ona görə yoxsulların fəryadı Onun hüzuruna yetdi,  </div><div class='q'>O, fəqirlərin fəryadını eşitdi.   </div><div class='b'> &#160; </div> <div class='q'> <span class="verse" id="V29">29&#160;</span>Amma Allah səssiz dursa, kim Onu ittiham edə bilər?  </div><div class='q'>Üzünü gizlədərsə, kim Onu görə bilər?  </div><div class='q'>Hər millət, hər insan üçün O eynidir ki,   </div><div class='q'> <span class="verse" id="V30">30&#160;</span>Allahsız insan hökmranlıq etməsin,  </div><div class='q'>Xalqa tələ qurmasın.   </div><div class='b'> &#160; </div> <div class='q'> <span class="verse" id="V31">31&#160;</span>Allaha deyən olubmu:  </div><div class='q'>“Günahkaram, bir də pis iş görməyəcəyəm?   </div><div class='q'> <span class="verse" id="V32">32&#160;</span>Görmədiyimi mənə göstər,  </div><div class='q'>Haqsızlıq etmişəmsə, bir də etmərəm”.   </div><div class='q'> <span class="verse" id="V33">33&#160;</span>Onu atdığın halda sənə  </div><div class='q'>Kefin istəyən əvəz verməlidirmi?  </div><div class='q'>Qərar verən sənsən, mən deyiləm,  </div><div class='q'>İndi bildiyini mənə söylə.   </div><div class='b'> &#160; </div> <div class='q'> <span class="verse" id="V34">34&#160;</span>Dərrakəli insanlar,  </div><div class='q'>Məni dinləyən müdrik adamlar deyəcək:   </div><div class='q'> <span class="verse" id="V35">35&#160;</span>“Əyyub avam-avam danışır,  </div><div class='q'>Sözlərinin mənası yoxdur”.   </div><div class='q'> <span class="verse" id="V36">36&#160;</span>Bir şər adam kimi cavab verdiyi üçün  </div><div class='q'>Qoy Əyyub axıradək sınaqda olsun!   </div><div class='q'> <span class="verse" id="V37">37&#160;</span>Çünki günahına üsyankarlıq da artırır,  </div><div class='q'>Qarşımızda elə bil rişxənd edərək əl çalır,  </div><div class='q'>Allaha qarşı danışdıqca danışır».   </div><div class='b'> &#160; </div> <ul class='tnav'>
<li><a href='index.htm'>ƏYYUB</a></li>
<li><a href='JOB33.htm'>&lt;</a></li>
<li><a href='JOB.htm'>34</a></li>
<li><a href='JOB35.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V11">34:11</a>
<span class="xt"><a href='PSA062.htm#V12'>Zəb. 62:12</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
