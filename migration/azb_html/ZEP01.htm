<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab SEFANYA 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>SEFANYA</a></li>
<li><a href='HAB03.htm'>&lt;</a></li>
<li><a href='ZEP.htm'>1</a></li>
<li><a href='ZEP02.htm'>&gt;</a></li>
</ul>
<div class="main">
 <div class='mt'>SEFANYA  </div><div class='mt2'>PEYĞƏMBƏRİN KİTABI  </div><div class='imt'>GİRİŞ  </div><div class='ip'>Sefanya peyğəmbər miladdan əvvəl <span class='sc'>VII</span> əsrin 2-ci yarısında, ehtimala görə padşah Yoşiyanın 621-ci ildə etdiyi dini islahatlardan əvvəlki illərdə fəaliyyət göstərmişdir. Kitaba məlum olan peyğəmbərlik mövzuları daxildir: bütlərə ibadət etməsinə görə Yəhudanın üzərinə cəza və dağılma günü gələcək. Rəbb həmçinin başqa millətləri cəzalandıracaq. Yerusəlim də məhkum olacaq, lakin müəyyən vaxt bərpa olunacaq və orada həlim və saleh xalq yaşayacaq.  </div><div class='iot'>Kitabın məzmunu:  </div><div class='io2'>1:1–2:3 Rəbbin məhkəmə günü  </div><div class='io2'>2:4-15 Rəbbin millətlərə cəzası  </div><div class='io2'>3:1-20 Yerusəlimin gələcəyi   
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span><a href="#FN1" class="notemark">*<span class="popup">2Pad. 22:1–23:30; 2Saln. 34:1–35:27</span></a> Yəhuda padşahı Amon oğlu Yoşiyanın hökm etdiyi dövrdə Xizqiya oğlu Amarya oğlu Gedalya oğlu Kuşi oğlu Sefanyaya Rəbbin sözü nazil oldu.   </div><div class='s'>Rəbbin məhkəmə günü </div> <div class='q'> <span class="verse" id="V2">2&#160;</span>Rəbb belə bəyan edir:  </div><div class='q'>«Yer üzündən hər şeyi silib-süpürəcəyəm».   </div><div class='q'> <span class="verse" id="V3">3&#160;</span>Budur, Rəbb belə bəyan edir:  </div><div class='q'>«İnsanları, heyvanları,  </div><div class='q'>Göydəki quşları, dənizdəki balıqları,  </div><div class='q'>Pis adamları ilə  </div><div class='q'>Şər üçün qurulan tələlərini  </div><div class='q'>Silib-süpürəcəyəm,  </div><div class='q'>İnsanı yer üzündən yox edəcəyəm.   </div><div class='b'> &#160; </div> <div class='q'> <span class="verse" id="V4">4&#160;</span>Əlimi uzadıb Yəhuda və Yerusəlim sakinlərinin  </div><div class='q'>Hamısını cəzalandıracağam,  </div><div class='q'>Baal bütlərinə ibadətin qalıqlarını,  </div><div class='q'>Kahinlərlə bütpərəst din xadimlərinin adlarını da buradan silib atacağam.   </div><div class='q'> <span class="verse" id="V5">5&#160;</span>Damlarda göy cisimlərinə səcdə edənləri,  </div><div class='q'>Həm Rəbbin adına, həm də Milkom bütü adına  </div><div class='q'>And içib səcdə edənləri,   </div><div class='q'> <span class="verse" id="V6">6&#160;</span>Rəbbin yolundan dönənləri,  </div><div class='q'>Rəbbə müraciət etməyənləri,  </div><div class='q'>Rəbdən məsləhət almayanları  </div><div class='q'>Buradan yox edəcəyəm».   </div><div class='b'> &#160; </div> <div class='q'> <span class="verse" id="V7">7&#160;</span>Susun Xudavənd Rəbbin qarşısında,  </div><div class='q'>Çünki Onun günü yaxınlaşır,  </div><div class='q'>Rəbb qurban hazırlayıb, qonaqlarını dəvət edib.   </div><div class='q'> <span class="verse" id="V8">8&#160;</span>Rəbb deyir: «O qurban günü əmirləri, şahzadələri,  </div><div class='q'>Əcnəbi dəbi ilə geyinənləri cəzalandıracağam.   </div><div class='q'> <span class="verse" id="V9">9&#160;</span>O gün kandarından tullanıb keçənləri,  </div><div class='q'>Öz ağalarının evlərini zorakılıq və hiylə ilə  </div><div class='q'>Dolduranları cəzalandıracağam».   </div><div class='b'> &#160; </div> <div class='q'> <span class="verse" id="V10">10&#160;</span>Rəbb bəyan edir:  </div><div class='q'>«O gün Yerusəlimdə Balıqlar darvazasından fəğan səsi,  </div><div class='q'>İkinci Məhəllədən fəryadlar,  </div><div class='q'>Təpələrdən isə böyük gurultu eşidiləcək».   </div><div class='q'> <span class="verse" id="V11">11&#160;</span>Ey bazar məhəlləsinin sakinləri, nalə çəkin!  </div><div class='q'>Bütün tacirləriniz məhv olacaq,  </div><div class='q'>Tərəzidə gümüş çəkənləriniz qırılacaq.   </div><div class='b'> &#160; </div> <div class='q'> <span class="verse" id="V12">12&#160;</span>O zaman Yerusəlimin hər tərəfini  </div><div class='q'>Çıraqlarla axtaracağam,  </div><div class='q'>Firavan yaşayan qayğısızları, <a href="#FN2" class="notemark">*<span class="popup">Firavan yaşayan qayğısızlar – hərfi tərcümədə çöküntüsü dibə çökmüş şərab kimi olanlar.</span></a>  </div><div class='q'>Ürəklərində  </div><div class='q'>«Rəbb nə yaxşılıq, nə də pislik –  </div><div class='q'>Heç nə etməz»  </div><div class='q'>Deyənləri cəzalandıracağam.   </div><div class='q'> <span class="verse" id="V13">13&#160;</span>Var-dövlətləri talan olacaq,  </div><div class='q'>Evləri xaraba qalacaq,  </div><div class='q'>Tikdikləri evlərdə yaşamayacaqlar,  </div><div class='q'>Onlar saldıqları üzümlüklərin  </div><div class='q'>Şərablarını içməyəcəklər.   </div><div class='b'> &#160; </div> <div class='q'> <span class="verse" id="V14">14&#160;</span>Rəbbin möhtəşəm günü yaxınlaşır,  </div><div class='q'>Yaxınlaşır, tez gələcək.  </div><div class='q'>Rəbbin günündə fəryad səsi çıxacaq,  </div><div class='q'>İgid adam belə, fəryad edəcək.   </div><div class='q'> <span class="verse" id="V15">15&#160;</span><a href="#FN3" class="notemark">*<span class="popup">Yoel 2:2</span></a> O gün qəzəb günüdür:  </div><div class='q'>Hər tərəfi  </div><div class='q'>Əziyyət və məşəqqətin,  </div><div class='q'>Viran və talanın,  </div><div class='q'>Qaranlıq və zülmətin,  </div><div class='q'>Qara buludların bürüdüyü gündür!   </div><div class='q'> <span class="verse" id="V16">16&#160;</span>O gün istehkamlı şəhərlərə,  </div><div class='q'>Hündür künc qüllələrinə qarşı  </div><div class='q'>Döyüş üçün çalınan şeypurların,  </div><div class='q'>Döyüş nərələrinin səsləndiyi gündür!   </div><div class='b'> &#160; </div> <div class='q'> <span class="verse" id="V17">17&#160;</span>Rəbb deyir:  </div><div class='q'>«Adamlara elə bəla göndərəcəyəm ki,  </div><div class='q'>Kor kimi hara gedəcəklərini bilməyəcəklər,  </div><div class='q'>Çünki Mən Rəbbə qarşı günah ediblər.  </div><div class='q'>Qanları su kimi axacaq, <a href="#FN4" class="notemark">†<span class="popup">Qanları su kimi axacaq – hərfi tərcümədə qan toz kimi töküləcək.</span></a>  </div><div class='q'>Bədənləri yerdə çürüyüb peyin olacaq».   </div><div class='q'> <span class="verse" id="V18">18&#160;</span>Rəbbin qəzəb günündə  </div><div class='q'>Qızıl-gümüşləri  </div><div class='q'>Onları qurtara bilməyəcək,  </div><div class='q'>Onun qısqanc qəzəbinin alovunda  </div><div class='q'>Bütün ölkə yanıb yox olacaq,  </div><div class='q'>Çünki O, bir anda ölkənin sakinlərini qıracaq.   </div><ul class='tnav'>
<li><a href='index.htm'>SEFANYA</a></li>
<li><a href='HAB03.htm'>&lt;</a></li>
<li><a href='ZEP.htm'>1</a></li>
<li><a href='ZEP02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">1:1</a>
<span class="xt"><a href='2KI22.htm#V1'>2Pad. 22:1</a>–<a href='2KI23.htm#V30'>23:30</a>; <a href='2CH34.htm#V1'>2Saln. 34:1</a>–<a href='2CH35.htm#V27'>35:27</a></span></p>
<p class="f" id="FN2"><span class="notemark">*</span><a class="notebackref" href="#V12">1:12</a>
<span class="fq">Firavan yaşayan qayğısızlar </span><span class="ft">– hərfi tərcümədə </span><span class="fq">çöküntüsü dibə çökmüş şərab kimi olanlar.</span></p>
<p class="x" id="FN3"><span class="notemark">*</span><a class="notebackref" href="#V15">1:15</a>
<span class="xt"><a href='JOL02.htm#V2'>Yoel 2:2</a></span></p>
<p class="f" id="FN4"><span class="notemark">†</span><a class="notebackref" href="#V17">1:17</a>
<span class="fq">Qanları su kimi axacaq </span><span class="ft">– hərfi tərcümədə </span><span class="fq">qan toz kimi töküləcək.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
