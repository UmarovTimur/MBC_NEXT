<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 1 KORİNFLİLƏRƏ 6</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 KORİNFLİLƏRƏ</a></li>
<li><a href='1CO05.htm'>&lt;</a></li>
<li><a href='1CO.htm'>6</a></li>
<li><a href='1CO07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Məhkəmələr barəsində </div> <div class='p'> <span class="verse" id="V1">1&#160;</span>Sizlərdən birinin başqası ilə iddiası varsa, müqəddəslərin qarşısında yox, haqsızların qarşısında mühakimə olunmağa cəsarəti çatarmı?   <span class="verse" id="V2">2&#160;</span>Dünyanı müqəddəslərin mühakimə edəcəyini bilmirsinizmi? Madam ki dünyanı mühakimə edəcəksiniz, belə xırda işləri mühakimə etməyə ixtiyarınız çatmırmı?   <span class="verse" id="V3">3&#160;</span>Mələkləri bizim mühakimə edəcəyimizi bilmirsinizmi? Bəs gündəlik həyata aid işlər harada qaldı?   <span class="verse" id="V4">4&#160;</span>Əgər elədirsə, gündəlik həyatda məhkəməyə veriləcək işləriniz varsa, imanlılar cəmiyyətində saymadığınız adamlarımı hakim seçirsiniz?   <span class="verse" id="V5">5&#160;</span>Mən bunu sizi utandırmaq üçün deyirəm. Yəni öz bacı-qardaşlarınız arasında hakim olmaq üçün sizlərdən bir nəfər müdrik adam tapılmadı?   <span class="verse" id="V6">6&#160;</span>Amma qardaş qardaşla məhkəməyə gedir, üstəlik imansızlar qarşısında!   <span class="verse" id="V7">7&#160;</span>Əslində bir-birinizi məhkəməyə çəkməyiniz sizin üçün artıq tam məğlubiyyətdir. Əvəzində haqsızlığa qatlaşmaq daha yaxşı deyilmi? Aldanıb, dözmək daha yaxşı deyilmi?   <span class="verse" id="V8">8&#160;</span>Amma siz özünüz haqsızlıq edib başqalarını aldadırsınız. Üstəlik bunu bacı-qardaşlarınıza edirsiniz.   </div><div class='p'> <span class="verse" id="V9">9&#160;</span>Məgər bilmirsiniz ki, haqsızlıq edənlər Allahın Padşahlığını irs olaraq almayacaq? Aldanmayın, çünki əxlaqsızlar, bütpərəstlər, zinakarlar, fahişə kişilər, kişibaz kişilər,   <span class="verse" id="V10">10&#160;</span>oğrular, tamahkarlar, əyyaşlar, böhtançılar, soyğunçular Allahın Padşahlığını irs olaraq almayacaq.   <span class="verse" id="V11">11&#160;</span>Sizlərdən bəzisi belə idi. Amma Rəbb İsa Məsihin adı ilə və Allahımızın Ruhu ilə yuyulub təmizləndiniz, təqdis olundunuz və saleh sayıldınız.   </div><div class='s'>Siz Məsihin üzvlərisiniz </div> <div class='p'> <span class="verse" id="V12">12&#160;</span><a href="#FN1" class="notemark">*<span class="popup">1Kor. 10:23</span></a>«Mənim üçün hər şeyə icazə var» deyirsiniz, lakin hər şey xeyir vermir. Mən də «hər şeyə icazə var» deyə bilərəm, amma özümü heç bir şeyə tabe etməyəcəyəm.   <span class="verse" id="V13">13&#160;</span>«Yemək qarın üçün, qarın da yemək üçündür» deyirsiniz, amma Allah həm qarını, həm də yeməyi yox edəcək. İnsan bədəni də əxlaqsızlıq üçün deyil, Rəbb üçündür. Rəbb də bədən üçündür.   <span class="verse" id="V14">14&#160;</span>Rəbbi dirildən Allah Öz qüdrəti ilə bizi də dirildəcək.   <span class="verse" id="V15">15&#160;</span>Bilmirsiniz ki, bədənləriniz Məsihin üzvləridir? İndi Məsihin üzvlərini götürüb bir fahişənin üzvləri edimmi? Əsla!   <span class="verse" id="V16">16&#160;</span><a href="#FN2" class="notemark">*<span class="popup">Yar. 2:24</span></a>Bilmirsiniz ki, fahişə ilə birləşən onunla bir bədən olur? Çünki deyilmişdir: «İkisi bir bədən olacaq».   <span class="verse" id="V17">17&#160;</span>Rəblə birləşənsə Rəblə ruhən bir olur.   <span class="verse" id="V18">18&#160;</span>Cinsi əxlaqsızlıqdan uzaqlaşın. İnsanın etdiyi bütün digər günahlar bədəndən kənardadır, amma əxlaqsızlıq edən öz bədəninə qarşı günah edir.   <span class="verse" id="V19">19&#160;</span><a href="#FN3" class="notemark">*<span class="popup">1Kor. 3:16; 2Kor. 6:16</span></a>Məgər bilmirsiniz ki, bədəniniz Allahdan aldığınız, sizdə yaşayan Müqəddəs Ruhun məbədidir? Siz özünüzə məxsus deyilsiniz,   <span class="verse" id="V20">20&#160;</span>çox baha qiymətə satın alınmısınız. Beləliklə, bədəninizlə<a href="#FN4" class="notemark">*<span class="popup">Bədəninizlə – bəzi əlyazmalarda Allaha məxsus olan bədəniniz və ruhunuzla.</span></a> Allaha izzət gətirin.   </div><ul class='tnav'>
<li><a href='index.htm'>1 KORİNFLİLƏRƏ</a></li>
<li><a href='1CO05.htm'>&lt;</a></li>
<li><a href='1CO.htm'>6</a></li>
<li><a href='1CO07.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V12">6:12</a>
<span class="xt"><a href='1CO10.htm#V23'>1Kor. 10:23</a></span></p>
<p class="x" id="FN2"><span class="notemark">*</span><a class="notebackref" href="#V16">6:16</a>
<span class="xt"><a href='GEN02.htm#V24'>Yar. 2:24</a></span></p>
<p class="x" id="FN3"><span class="notemark">*</span><a class="notebackref" href="#V19">6:19</a>
<span class="xt"><a href='1CO03.htm#V16'>1Kor. 3:16</a>; <a href='2CO06.htm#V16'>2Kor. 6:16</a></span></p>
<p class="f" id="FN4"><span class="notemark">*</span><a class="notebackref" href="#V20">6:20</a>
<span class="fq">Bədəninizlə </span><span class="ft">– bəzi əlyazmalarda </span><span class="fq">Allaha məxsus olan bədəniniz və ruhunuzla.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
