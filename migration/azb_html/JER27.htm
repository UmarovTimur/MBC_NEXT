<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 27</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER26.htm'>&lt;</a></li>
<li><a href='JER.htm'>27</a></li>
<li><a href='JER28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Yəhudanın Babilə təslim edilməsi </div> <div class='p'> <span class="verse" id="V1">1&#160;</span><a href="#FN1" class="notemark">*<span class="popup">2Pad. 24:18-20; 2Saln. 36:11-13; Yer. 28:1 </span></a> Yəhuda padşahı Yoşiya oğlu Sidqiyanın<a href="#FN2" class="notemark">*<span class="popup">Sidqiyanın – bəzi ibrani əlyazmalarında, süryani və ərəb tərcümələrində belədir, əksər ibrani əlyazmalarında isə Yehoyaqimin.</span></a> padşahlığının əvvəlində Rəbdən Yeremyaya bu söz nazil oldu:   <span class="verse" id="V2">2&#160;</span>«Rəbb mənə belə dedi: “Özünə qayışlarla bağlanan taxta bir boyunduruq düzəlt və boynuna tax.   <span class="verse" id="V3">3&#160;</span>Sonra Yerusəlimə, Yəhuda padşahı Sidqiyanın yanına gələn qasidlər vasitəsilə Edomun, Moavın, Ammon övladlarının, Surun və Sidonun padşahlarına xəbər göndər”.   <span class="verse" id="V4">4&#160;</span>Ağalarına söyləmək üçün onlara bildir ki, İsrailin Allahı olan Ordular Rəbbi belə deyir: “Ağalarınıza söyləyin ki,   <span class="verse" id="V5">5&#160;</span>dünyanı da, yer üzündə olan insanı da, heyvanı da böyük gücümlə və uzanan qolumla Mən yaratdım və kimə istəsəm, ona da verərəm.   <span class="verse" id="V6">6&#160;</span>Bəli, bütün bu ölkələri Babil padşahı qulum Navuxodonosorun ixtiyarına verirəm. Hətta vəhşi heyvanları da xidmət etmək üçün ona verirəm.   <span class="verse" id="V7">7&#160;</span>Ölkəsinin axırı çatana qədər bütün millətlər ona, oğluna və nəvəsinə qulluq edəcək. Sonra isə bir çox millətlər və böyük padşahlar onu özlərinə qul edəcək.   </div><div class='p'> <span class="verse" id="V8">8&#160;</span>Hansı millət və ölkə Babil padşahı Navuxodonosora qulluq etməsə, onun boyunduruğuna girməsə, həmin milləti onun əli ilə qırıb-çatana qədər qılınc, aclıq və vəba ilə cəzalandıracağam” Rəbb bəyan edir.   <span class="verse" id="V9">9&#160;</span>“Siz isə öz peyğəmbərlərinizə, falçılarınıza, yuxugörənlərinizə, gələcəyideyənlərinizə və cadugərlərinizə qulaq asmayın. Onlar sizə ‹Babil padşahına qulluq etməyəcəksiniz› söyləyir.   <span class="verse" id="V10">10&#160;</span>Onlar sizə yalandan peyğəmbərlik edir. Bunun nəticəsində öz ölkənizdən qovulacaqsınız. Sizi sürgün edəcəyəm və məhv olacaqsınız.   <span class="verse" id="V11">11&#160;</span>Ancaq Babil padşahının boyunduruğuna girən və ona qulluq edən milləti öz torpağında saxlayacağam. Torpağı əkib orada yaşayacaqlar” Rəbb belə bəyan edir».   </div><div class='p'> <span class="verse" id="V12">12&#160;</span>Mən bütün bu sözləri Yəhuda padşahı Sidqiyaya bildirib dedim: «Babil padşahının boyunduruğuna girin, özünə və xalqına qulluq edin ki, sağ qalasınız.   <span class="verse" id="V13">13&#160;</span>Babil padşahına qulluq etmək istəməyən hər millət Rəbbin dediyi kimi məhv olacaq. Sən və xalqın qılınc, aclıq və vəbadan nə üçün öləsiniz?   <span class="verse" id="V14">14&#160;</span>Sizə “Babil padşahına qulluq etməyəcəksiniz” deyən peyğəmbərlərə qulaq asmayın, çünki onlar sizə yalandan peyğəmbərlik edir.   <span class="verse" id="V15">15&#160;</span>Rəbb bəyan edir: “Onları Mən göndərmədim, onlar Mənim adımla yalandan peyğəmbərlik edir. Bunun nəticəsində Mən sizi sürgün edəcəyəm, siz də, sizə peyğəmbərlik edən peyğəmbərlər də həlak olacaqsınız”».   </div><div class='p'> <span class="verse" id="V16">16&#160;</span>Mən kahinlərə və bütün bu xalqa söylədim: «Rəbb belə deyir: “‹Rəbbin məbədindən götürülən əşyalar tezliklə Babildən geri qaytarılacaq› deyib sizə peyğəmbərlik edən peyğəmbərlərinizin sözlərinə qulaq asmayın. Çünki sizə yalandan peyğəmbərlik edirlər.   <span class="verse" id="V17">17&#160;</span>Onlara qulaq asmayın, Babil padşahına qulluq edin ki, sağ qalasınız. Bu şəhər niyə viran olsun?   <span class="verse" id="V18">18&#160;</span>Əgər onlar peyğəmbərdirsə, Rəbbin sözünü söyləyirlərsə, qoy indi Ordular Rəbbinə yalvarsınlar ki, Rəbbin məbədində, Yəhuda padşahının sarayında və Yerusəlimdə qalan əşyalar Babilə aparılmasın”.   </div><div class='p'> <span class="verse" id="V19">19&#160;</span>Sütunlar, hovuz, ayaqlıqlar və bu şəhərdə qalan başqa əşyalar barədə Ordular Rəbbi belə deyir.   <span class="verse" id="V20">20&#160;</span>Bəli, Yəhuda padşahı Yehoyaqim oğlu Yehoyakini və Yəhuda ilə Yerusəlimin bütün əyanlarını Yerusəlimdən Babilə sürgün etdiyi zaman Babil padşahı Navuxodonosorun aparmadığı,   <span class="verse" id="V21">21&#160;</span>Rəbbin məbədində, Yəhuda padşahının sarayında və Yerusəlimdə qalan əşyalar barədə İsrailin Allahı Ordular Rəbbi belə deyir:   <span class="verse" id="V22">22&#160;</span>“Onlar Babilə aparılacaq və Babillilərin işinə baxacağım günə qədər orada qalacaq. O zaman onları oradan çıxaracağam və bu yerə qaytaracağam” Rəbb belə bəyan edir».   </div><ul class='tnav'>
<li><a href='index.htm'>YEREMYA</a></li>
<li><a href='JER26.htm'>&lt;</a></li>
<li><a href='JER.htm'>27</a></li>
<li><a href='JER28.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">27:1</a>
<span class="xt"><a href='2KI24.htm#V18'>2Pad. 24:18-20</a>; <a href='2CH36.htm#V11'>2Saln. 36:11-13</a>; <a href='JER28.htm#V1'>Yer. 28:1</a> </span></p>
<p class="f" id="FN2"><span class="notemark">*</span><a class="notebackref" href="#V1">27:1</a>
<span class="fq">Sidqiyanın </span><span class="ft">– bəzi ibrani əlyazmalarında, süryani və ərəb tərcümələrində belədir, əksər ibrani əlyazmalarında isə </span><span class="fq">Yehoyaqimin.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
