<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ÇIXIŞ 25</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ÇIXIŞ</a></li>
<li><a href='EXO24.htm'>&lt;</a></li>
<li><a href='EXO.htm'>25</a></li>
<li><a href='EXO26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Müqəddəs məskən üçün ianələr </div> <div class='r'>(Çıx. 35:4-9)  </div><div class='p'> <span class="verse" id="V1">1&#160;</span>Rəbb Musaya dedi:   <span class="verse" id="V2">2&#160;</span>«Mənə ianələr gətirmək barədə İsrail övladlarına belə söylə: könlü istəyən hər bir adamdan ianəni qəbul edin.   <span class="verse" id="V3">3&#160;</span>Onlardan qəbul edəcəyiniz ianələr budur: qızıl, gümüş, tunc,   <span class="verse" id="V4">4&#160;</span>bənövşəyi, tünd qırmızı və al rəngli iplik, incə kətan, keçi yunu,   <span class="verse" id="V5">5&#160;</span>qırmızı boyanmış qoç dəriləri, suiti dəriləri, əbrişim ağacı,   <span class="verse" id="V6">6&#160;</span>çıraq üçün zeytun yağı, məsh yağı və ətirli buxur üçün ətriyyatlar,   <span class="verse" id="V7">7&#160;</span>efodla döşlüyün üstünə taxılan damarlı əqiq və sağanaq daşları.   </div><div class='p'> <span class="verse" id="V8">8&#160;</span>Mənim üçün Müqəddəs məkan düzəltsinlər ki, aralarında məskunlaşım.   <span class="verse" id="V9">9&#160;</span>Mənim məskənimi və onun bütün avadanlığını göstərdiyim nümunələrə görə düzəldin.   </div><div class='s'>Əhd sandığı </div> <div class='r'>(Çıx. 37:1-9)  </div><div class='p'> <span class="verse" id="V10">10&#160;</span>Qoy əbrişim ağacından sandıq düzəltsinlər: uzunluğu iki qulac yarım, eni qulac yarım, hündürlüyü qulac yarım olsun.   <span class="verse" id="V11">11&#160;</span>Onu içəridən və bayırdan xalis qızılla ört, ətrafına qızıl zolaq qoy.   <span class="verse" id="V12">12&#160;</span>Sandıq üçün dörd tökmə qızıl halqa düzəlt və onları onun dörd ayağına, iki halqanı bir yanına, iki halqanı isə o biri yanına bərkit.   <span class="verse" id="V13">13&#160;</span>Əbrişim ağacından şüvüllər düzəlt və üzərini qızılla ört.   <span class="verse" id="V14">14&#160;</span>Sandığı daşımaq üçün şüvülləri sandığın yanlarındakı halqalara keçir.   <span class="verse" id="V15">15&#160;</span>Şüvüllər sandığın halqalarında qalıb oradan ayrılmasın.   <span class="verse" id="V16">16&#160;</span>Sənə verəcəyim şəhadət lövhələrini sandığın içinə qoy.   </div><div class='p'> <span class="verse" id="V17">17&#160;</span>Xalis qızıldan kəffarə qapağını düzəlt. Qoy uzunluğu iki qulac yarım, eni isə qulac yarım olsun.   <span class="verse" id="V18">18&#160;</span>Kəffarə qapağının hər iki ucu üçün yastılanmış qızıldan iki keruv düzəlt.   <span class="verse" id="V19">19&#160;</span>Bir keruv qapağın bir ucunda, o birisi isə o biri ucunda olaraq qapağın iki ucunda olan keruvlar düzəlt ki, onunla bir hissədən olsun.   <span class="verse" id="V20">20&#160;</span>Keruvlar yuxarıya açılmış qanadları ilə kəffarə qapağını örtsünlər. Keruvların üzləri bir-birinə qarşı qapağa doğru olsun.   <span class="verse" id="V21">21&#160;</span>Kəffarə qapağını sandığın üstünə qoy; sənə verəcəyim şəhadət lövhələrini isə sandığın içinə qoy.   <span class="verse" id="V22">22&#160;</span>Orada kəffarə qapağının üzərində, Şəhadət sandığının üstündəki iki keruv arasında səninlə görüşəcəyəm və İsrail övladları üçün sənə əmr edəcəyim hər şeyi söyləyəcəyəm.   </div><div class='s'>Təqdis çörəkləri üçün masanın quruluşu </div> <div class='r'>(Çıx. 37:10-16)  </div><div class='p'> <span class="verse" id="V23">23&#160;</span>Əbrişim ağacından bir masa düzəlt: uzunluğu iki qulac, eni bir qulac, hündürlüyü isə qulac yarım olsun.   <span class="verse" id="V24">24&#160;</span>Onu xalis qızılla ört. Ətrafına qızıl zolaq qoy.   <span class="verse" id="V25">25&#160;</span>Ətrafında eni bir ovuc olan yan lövhələri düzəlt. Yan lövhələrin ətrafına da qızıl zolaq qoy.   <span class="verse" id="V26">26&#160;</span>Masa üçün dörd qızıl halqa düzəlt, halqaları onun dörd küncünə, dörd ayağına bərkit.   <span class="verse" id="V27">27&#160;</span>Halqalar yan lövhələrə yaxın olaraq masanı aparan şüvüllərin keçdiyi yerlər olsun.   <span class="verse" id="V28">28&#160;</span>Şüvülləri əbrişim ağacından düzəlt və onları qızılla ört; masa onların vasitəsi ilə aparılsın.   <span class="verse" id="V29">29&#160;</span>Masa üçün xalis qızıldan sinilər və nimçələr, içmə təqdimlərini tökmək üçün dolçalar və piyalələr düzəlt.   <span class="verse" id="V30">30&#160;</span><a href="#FN1" class="notemark">*<span class="popup">Lev. 24:5-8</span></a> Daima Mənim hüzurumda masanın üstünə təqdis çörəkləri qoy.   </div><div class='s'>Qızıl çıraqdan </div> <div class='r'>(Çıx. 37:17-24)  </div><div class='p'> <span class="verse" id="V31">31&#160;</span>Xalis qızıldan bir çıraqdan düzəlt. Bu çıraqdan yastılanmış qızıldan olmalıdır. Altlığı, gövdəsi, kasacıqları, qönçələri və gülləri onunla bir hissədən olsun.   <span class="verse" id="V32">32&#160;</span>Çıraqdanın yanlarından altı budaq – onun bir yanından üç budaq, o biri yanından da üç budaq çıxsın.   <span class="verse" id="V33">33&#160;</span>Hər bir budağında badam çiçəyinə bənzər üç kasacıq, qönçə və gül olsun.   <span class="verse" id="V34">34&#160;</span>Çıraqdanın gövdəsində isə badam çiçəyinə bənzər dörd kasacıq, qönçə və gül olsun.   <span class="verse" id="V35">35&#160;</span>Çıraqdanın gövdəsindən çıxan altı budağın bir cütünün altında bir qönçə, o biri cütünün altında bir qönçə, o birinin də altında bir qönçə olsun.   <span class="verse" id="V36">36&#160;</span>Qönçələr və budaqlar onunla bir hissədən ibarət olsun; hamısı eyni hissədən, yastılanmış xalis qızıldan olsun.   <span class="verse" id="V37">37&#160;</span>Onun üçün yeddi çıraq düzəlt və çıraqları onun üstünə qoy ki, qabaq tərəfinə işıq salsın.   <span class="verse" id="V38">38&#160;</span>Maşaları və xəkəndazları da xalis qızıldan olsun.   <span class="verse" id="V39">39&#160;</span>Çıraqdan və onun bütün avadanlığı bir talant xalis qızıldan düzəldilsin.   <span class="verse" id="V40">40&#160;</span><a href="#FN2" class="notemark">*<span class="popup">Həv. 7:44; İbr. 8:5</span></a> Dağda sənə göstərilən nümunəyə görə bunların hamısını ehtiyatla düzəlt.   </div><ul class='tnav'>
<li><a href='index.htm'>ÇIXIŞ</a></li>
<li><a href='EXO24.htm'>&lt;</a></li>
<li><a href='EXO.htm'>25</a></li>
<li><a href='EXO26.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V30">25:30</a>
<span class="xt"><a href='LEV24.htm#V5'>Lev. 24:5-8</a></span></p>
<p class="x" id="FN2"><span class="notemark">*</span><a class="notebackref" href="#V40">25:40</a>
<span class="xt"><a href='ACT07.htm#V44'>Həv. 7:44</a>; <a href='HEB08.htm#V5'>İbr. 8:5</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
