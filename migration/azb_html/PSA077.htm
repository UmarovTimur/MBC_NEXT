<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 77</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA076.htm'>&lt;</a></li>
<li><a href='PSA.htm'>77</a></li>
<li><a href='PSA078.htm'>&gt;</a></li>
</ul>
<div class="main">
 
<div class='chapterlabel' id="V0"> 77</div><div class='s'>Məzmur 77 </div> <div class='d'>Musiqi rəhbəri Yedutun üçün. Asəfin məzmuru. </div> <div class='q'> <span class="verse" id="V1">1&#160;</span>Allahı səsləyirəm, fəryad edirəm,  </div><div class='q'>Allahı səsləyirəm, O məni dinlər.   </div><div class='q'> <span class="verse" id="V2">2&#160;</span>Dar günümdə Xudavəndi axtarıram,  </div><div class='q'>Bütün gecə durmadan,  </div><div class='q'>Könlüm ovunmadan Ona əl açmışam.   </div><div class='q'> <span class="verse" id="V3">3&#160;</span>Allahı yada salarkən təlaşa düşürəm,  </div><div class='q'>Dərindən fikirləşəndə ruhdan düşürəm. </div><div class='qs'>Sela</div>   <div class='b'> &#160; </div> <div class='q'> <span class="verse" id="V4">4&#160;</span>Qoymursan gözlərimi yumum,  </div><div class='q'>Üzgünlükdən danışa bilmirəm.   </div><div class='q'> <span class="verse" id="V5">5&#160;</span>Düşünürəm keçən günləri,  </div><div class='q'>Ötən dövranı, illəri.   </div><div class='q'> <span class="verse" id="V6">6&#160;</span>Oxuduğum ilahi gecələr yadıma düşür,  </div><div class='q'>Ürəyimdə düşünəndə könlüm məndən soruşur:   </div><div class='q'> <span class="verse" id="V7">7&#160;</span>«Xudavənd məni əbədilikmi tərk edib?  </div><div class='q'>Bir daha məndən razı qalmayacaqmı?   </div><div class='q'> <span class="verse" id="V8">8&#160;</span>Məhəbbəti həmişəlik qurtardımı?  </div><div class='q'>Vədi nəsildən-nəslə qədər sona çatdımı?   </div><div class='q'> <span class="verse" id="V9">9&#160;</span>Allah rəhm etməyi unudubmu,  </div><div class='q'>Mərhəmətinin yerini qəzəb tutdumu?» </div><div class='qs'>Sela</div>   <div class='b'> &#160; </div> <div class='q'> <span class="verse" id="V10">10&#160;</span>Dedim: «Bu mənim üçün bəladır,  </div><div class='q'>Haqq-Taala daha gücünü göstərmir».   </div><div class='b'> &#160; </div> <div class='q'> <span class="verse" id="V11">11&#160;</span>Ya Rəbb, Sənin əməllərini yada salıram,  </div><div class='q'>Bəli, xatırlayıram, ta qədimdən xariqələr göstərmisən.   </div><div class='q'> <span class="verse" id="V12">12&#160;</span>Sənin bütün işlərini dərindən düşünürəm,  </div><div class='q'>Əməllərin barədə xəyala dalıram.   </div><div class='q'> <span class="verse" id="V13">13&#160;</span>Allahın yolu müqəddəsdir.  </div><div class='q'>Allah kimi böyük hansı allah var?   </div><div class='q'> <span class="verse" id="V14">14&#160;</span>Xariqələr yaradan Allah Sənsən,  </div><div class='q'>Xalqlar arasında qüdrətini göstərmisən.   </div><div class='q'> <span class="verse" id="V15">15&#160;</span>Əl uzadıb xalqını,  </div><div class='q'>Yaqub, Yusif övladlarını azad etmisən. </div><div class='qs'>Sela</div>   <div class='b'> &#160; </div> <div class='q'> <span class="verse" id="V16">16&#160;</span>Ey Allah, sular Səni gördü,  </div><div class='q'>Səni görən sular qorxdu,  </div><div class='q'>Hətta ümmanlar lərzəyə gəldi.   </div><div class='q'> <span class="verse" id="V17">17&#160;</span>Buludlar yağışa döndü,  </div><div class='q'>Göylərdən gurultular eşidildi,  </div><div class='q'>Hər tərəfə oxların töküldü.   </div><div class='q'> <span class="verse" id="V18">18&#160;</span>Qasırğanın içindən ildırım çaxdı,  </div><div class='q'>Şimşəklər yer üzünə işıq saçdı,  </div><div class='q'>Yer lərzəyə gəlib sarsıldı.   </div><div class='q'> <span class="verse" id="V19">19&#160;</span>Sən dənizdə, ümman sularda yol açdın,  </div><div class='q'>Amma ayaq izlərin məlum olmadı.   </div><div class='q'> <span class="verse" id="V20">20&#160;</span>Sən Musa və Harunun əli ilə  </div><div class='q'>Xalqını bir sürü kimi aparmışdın.   </div><ul class='tnav'>
<li><a href='index.htm'>ZƏBUR</a></li>
<li><a href='PSA076.htm'>&lt;</a></li>
<li><a href='PSA.htm'>77</a></li>
<li><a href='PSA078.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
