<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏBUR 55</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏBUR</a></li>
<li><a href='PSA054.htm'>&lt;</a></li>
<li><a href='PSA.htm'>55</a></li>
<li><a href='PSA056.htm'>&gt;</a></li>
</ul>
<div class="main">
 
<div class='chapterlabel' id="V0"> 55</div><div class='s'>Məzmur 55 </div> <div class='d'>Musiqi rəhbəri üçün. Davudun simli alətlərin müşayiəti ilə oxunan maskili. </div> <div class='q'> <span class="verse" id="V1">1&#160;</span>Ey Allah, duamı dinlə,  </div><div class='q'>Yalvarışımdan gizlənmə!   </div><div class='q'> <span class="verse" id="V2">2&#160;</span>Yaxşı qulaq as mənə, bir cavab söylə,  </div><div class='q'>Düşüncələrim məni narahat edir,  </div><div class='q'>Çaş-baş qalmışam.   </div><div class='q'> <span class="verse" id="V3">3&#160;</span>Düşmənin səsindən,  </div><div class='q'>Zalımların zülmündən narahatam.  </div><div class='q'>Məni onların şər işləri sarsıdır,  </div><div class='q'>Onlar qəzəblə mənə qəsd-qərəz qurur.   </div><div class='b'> &#160; </div> <div class='q'> <span class="verse" id="V4">4&#160;</span>Köksümdəki ürəyim sancır,  </div><div class='q'>Ölüm dəhşəti üzərimə düşdü.   </div><div class='q'> <span class="verse" id="V5">5&#160;</span>Mənə qorxu və titrətmə gəlib,  </div><div class='q'>Canımı vicvicə bürüyüb.   </div><div class='q'> <span class="verse" id="V6">6&#160;</span>Dedim: «Kaş göyərçin kimi qanadlarım olaydı,  </div><div class='q'>Uçub rahatlıq tapaydım.   </div><div class='q'> <span class="verse" id="V7">7&#160;</span>Doğrudan da, uzaqlara qaçardım,  </div><div class='q'>Çöllərdə məskən salardım. </div><div class='qs'>Sela</div>   <div class='q'> <span class="verse" id="V8">8&#160;</span>Bu sərt yellərdən, qasırğalardan  </div><div class='q'>Daldalanmaq üçün tez bir yerə gedəydim».   </div><div class='b'> &#160; </div> <div class='q'> <span class="verse" id="V9">9&#160;</span>Ey Xudavənd, bu şəhəri alt-üst et,  </div><div class='q'>Oradakıların dillərinə ayrılıq sal.  </div><div class='q'>Orada zorakılıq, dava gördüm;   </div><div class='q'> <span class="verse" id="V10">10&#160;</span>Bunlar gecə-gündüz divarlarının üstündə dolanır,  </div><div class='q'>Pislik və şər şəhərin içindədir,   </div><div class='q'> <span class="verse" id="V11">11&#160;</span>Aralarında qırğın var,  </div><div class='q'>Meydanlarından hədə-qorxu və fırıldaq çıxır.   </div><div class='b'> &#160; </div> <div class='q'> <span class="verse" id="V12">12&#160;</span>Əgər məni düşmən təhqir etsəydi, dözərdim,  </div><div class='q'>Yağı qarşımda qürrələnsəydi, gizlənərdim.   </div><div class='q'> <span class="verse" id="V13">13&#160;</span>Amma bunu sən etdin, ey rəfiqim,  </div><div class='q'>Ey yoldaşım, ürək həmdəmim.   </div><div class='q'> <span class="verse" id="V14">14&#160;</span>Səninlə şirin-şirin söhbət edərdik,  </div><div class='q'>Allah evinə birgə gedərdik.   </div><div class='q'> <span class="verse" id="V15">15&#160;</span>Qoy düşmənlərə qəfil ölüm gəlsin,  </div><div class='q'>Onlar diri-diri ölülər diyarına düşsün,  </div><div class='q'>Çünki şər onların evində və qəlbindədir.   </div><div class='b'> &#160; </div> <div class='q'> <span class="verse" id="V16">16&#160;</span>Mənsə Allahı səsləyərəm,  </div><div class='q'>Rəbb məni xilas edər.   </div><div class='q'> <span class="verse" id="V17">17&#160;</span>Səhər, günorta, axşam nalə çəkirəm,  </div><div class='q'>Ah-zar edirəm, O, səsimi eşidir.   </div><div class='q'> <span class="verse" id="V18">18&#160;</span>Çoxları əleyhimə çıxır,  </div><div class='q'>Amma O, canımı döyüşdən qoruyur.   </div><div class='q'> <span class="verse" id="V19">19&#160;</span>Əzəldən bəri taxtında oturan Allah  </div><div class='q'>Məni eşidib onları zəlil edəcək. </div><div class='qs'>Sela</div>  <div class='q'>Çünki onlar əsla dəyişməz,  </div><div class='q'>Allahdan qorxmurlar.   </div><div class='b'> &#160; </div> <div class='q'> <span class="verse" id="V20">20&#160;</span>Yoldaşım dostuna əl qaldırır,  </div><div class='q'>Dostluq əhdini pozur.   </div><div class='q'> <span class="verse" id="V21">21&#160;</span>Onun dili kərə yağından da yağlıdır,  </div><div class='q'>Qəlbində isə çəkişmələr yaşayır,  </div><div class='q'>Sözləri zeytun yağından yumşaqdır,  </div><div class='q'>Amma sıyrılmış qılınclardır.   </div><div class='b'> &#160; </div> <div class='q'> <span class="verse" id="V22">22&#160;</span><a href="#FN1" class="notemark">*<span class="popup">1Pet. 5:7</span></a> Sən qayğı yükünü Rəbbə ver,  </div><div class='q'>Qoy sənə dayaq olsun.  </div><div class='q'>O heç vaxt salehə sarsıntı verməz.   </div><div class='q'> <span class="verse" id="V23">23&#160;</span>Ey Allah, qanlı, hiyləgər adamları  </div><div class='q'>Qəbirə endirəcəksən.  </div><div class='q'>Onların ömrü yarıya çatmayacaq.  </div><div class='q'>Amma mən yalnız Sənə güvənirəm!   </div><ul class='tnav'>
<li><a href='index.htm'>ZƏBUR</a></li>
<li><a href='PSA054.htm'>&lt;</a></li>
<li><a href='PSA.htm'>55</a></li>
<li><a href='PSA056.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V22">55:22</a>
<span class="xt"><a href='1PE05.htm#V7'>1Pet. 5:7</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
