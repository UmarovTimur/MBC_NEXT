<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YƏHYA 9</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YƏHYA</a></li>
<li><a href='JHN08.htm'>&lt;</a></li>
<li><a href='JHN.htm'>9</a></li>
<li><a href='JHN10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Kor adamın sağalması </div> <div class='p'> <span class="verse" id="V1">1&#160;</span>İsa yolla gedərkən anadangəlmə kor bir adam gördü.   <span class="verse" id="V2">2&#160;</span>Şagirdləri Ondan soruşdu: «Rabbi, kim günah etdi ki, bu adam kor doğuldu: özü, yoxsa ata-anası?»   <span class="verse" id="V3">3&#160;</span>İsa cavab verdi: «Nə özü günah etdi, nə də ata-anası. Amma Allahın işləri onun həyatında görünsün deyə belə oldu.   <span class="verse" id="V4">4&#160;</span>Nə qədər ki gündüzdür, Məni Göndərənin işlərini görməliyik.<a href="#FN1" class="notemark">*<span class="popup">Görməliyik – bəzi əlyazmalarda görməliyəm.</span></a> Tezliklə gecə gəlir, o zaman heç kim işləyə bilməz.   <span class="verse" id="V5">5&#160;</span><a href="#FN2" class="notemark">*<span class="popup">Mat. 5:14; Yəh. 8:12</span></a>Dünyada olduğum müddətdə dünyanın nuru Mənəm».   <span class="verse" id="V6">6&#160;</span>Bu sözləri deyəndən sonra yerə tüpürdü, tüpürcəklə palçıq düzəltdi və palçığı kor adamın gözlərinə sürtdü.   <span class="verse" id="V7">7&#160;</span>Sonra ona dedi: «Get, Şiloah hovuzunda yuyun». «Şiloah» «göndərilmiş» deməkdir. O da gedib yuyundu və gözləri açılmış halda qayıtdı.   <span class="verse" id="V8">8&#160;</span>Qonşuları və əvvəllər onu bir dilənçi kimi<a href="#FN3" class="notemark">†<span class="popup">Bir dilənçi kimi – bəzi əlyazmalarda kor olanda.</span></a> tanıyanlar deyirdilər: «Əvvəllər oturub dilənən adam bu deyilmi?»   <span class="verse" id="V9">9&#160;</span>Bəzisi «odur» dedi, bəzisi «xeyr, amma ona oxşayır» dedi. Özü isə «mənəm» dedi.   <span class="verse" id="V10">10&#160;</span>Ondan «Elə isə gözlərin necə açıldı?» deyə soruşdular.   <span class="verse" id="V11">11&#160;</span>O cavab verdi: «İsa deyilən Adam palçıq düzəldib gözlərimə sürtdü və mənə “Şiloah hovuzuna get, yuyun” dedi, mən də gedib yuyundum və gözlərim açıldı».   <span class="verse" id="V12">12&#160;</span>Ondan «Bəs İsa haradadır?» deyə soruşdular. O isə «bilmirəm» dedi.   </div><div class='s'>Fariseylərin istintaqı </div> <div class='p'> <span class="verse" id="V13">13&#160;</span>Əvvəllər kor olan adamı fariseylərin yanına apardılar.   <span class="verse" id="V14">14&#160;</span>İsanın palçıq düzəldib onun gözlərini açdığı gün Şənbə günü idi.   <span class="verse" id="V15">15&#160;</span>Fariseylər o adamdan gözlərinin necə açıldığını soruşdular. O adam da onlara dedi: «O mənim gözlərimə palçıq qoydu, mən də yuyundum və indi görürəm».   <span class="verse" id="V16">16&#160;</span>Onda fariseylərdən bəzisi dedi: «Bu Adam Allahdan gəlməyib, çünki Şənbə gününə riayət etmir». Başqaları isə dedi: «Günahkar adam belə əlamətləri necə göstərə bilər?» Onların arasında fikir ayrılığı düşdü.   <span class="verse" id="V17">17&#160;</span>Onda yenə kor adamdan soruşdular: «Bəs sən bu Adam barədə nə deyirsən? Axı O sənin gözlərini açdı». Kor adam «O, peyğəmbərdir» dedi.   </div><div class='p'> <span class="verse" id="V18">18&#160;</span>Yəhudi başçıları gözləri açılmış adamın ata-anasını çağırmayınca onun kor olub gözləri açıldığına inanmadılar.   <span class="verse" id="V19">19&#160;</span>Ata-anasından soruşdular: «Kor doğulduğunu söylədiyiniz oğlunuz budurmu? Elə isə necə olur ki, indi görür?»   <span class="verse" id="V20">20&#160;</span>Ata-anası dedi: «Bilirik ki, bu bizim oğlumuzdur və kor doğulub.   <span class="verse" id="V21">21&#160;</span>Ancaq bilmirik ki, indi necə görür ya gözlərini kim açıb. Özündən soruşun. Həddi-büluğa çatıb, qoy özü barədə özü danışsın».   <span class="verse" id="V22">22&#160;</span>Ata-anası Yəhudi başçılarından qorxduqları üçün bu sözləri söylədilər, çünki Yəhudi başçıları artıq qərara almışdılar ki, İsanın Məsih olduğunu iqrar edən hər kəs sinaqoqdan qovulsun.   <span class="verse" id="V23">23&#160;</span>Buna görə də o adamın ata-anası «həddi-büluğa çatıb, özündən soruşun» dedi.   </div><div class='p'> <span class="verse" id="V24">24&#160;</span>Yəhudi başçıları əvvəllər kor olan adamı ikinci dəfə çağırıb ona dedilər: «Allahın izzəti naminə doğru söylə. Biz bu Adamın günahkar olduğunu bilirik».   <span class="verse" id="V25">25&#160;</span>O da cavab verdi: «O Adamın günahkar olub-olmadığını bilmirəm. Bir şeyi bilirəm ki, əvvəl kor idim, amma indi görürəm».   <span class="verse" id="V26">26&#160;</span>Ondan soruşdular: «O sənə nə etdi? Gözlərini necə açdı?»   <span class="verse" id="V27">27&#160;</span>Onlara cavab verdi: «İndicə sizə söylədim, amma qulaq asmadınız. Niyə bunu yenə eşitmək istəyirsiniz? Bəlkə siz də Onun şagirdi olmaq istəyirsiniz?»   <span class="verse" id="V28">28&#160;</span>Onu söyüb dedilər: «Onun şagirdi sənsən, bizsə Musanın şagirdləriyik.   <span class="verse" id="V29">29&#160;</span>Biz Allahın Musa ilə danışdığını bilirik, bu Adamınsa haradan gəldiyini bilmirik».   <span class="verse" id="V30">30&#160;</span>O adam onlara dedi: «Qəribədir ki, siz Onun haradan gəldiyini bilmirsiniz, amma O mənim gözlərimi açdı.   <span class="verse" id="V31">31&#160;</span>Allahın günahkarlara qulaq asmadığını bilirik, lakin mömin olub Allahın iradəsinə əməl edən adama Allah qulaq asır.   <span class="verse" id="V32">32&#160;</span>Əzəldən bəri eşidilməyib ki, kimsə anadangəlmə kor bir adamın gözlərini açsın.   <span class="verse" id="V33">33&#160;</span>Əgər bu Adam Allahdan gəlməsəydi, heç nə edə bilməzdi».   <span class="verse" id="V34">34&#160;</span>Onlar o adama cavab verdilər: «Başdan-ayağa günah içində doğuldun. İndi sənmi bizə dərs verirsən?» Onda onu bayıra atdılar.   </div><div class='s'>Ruhani korluq </div> <div class='p'> <span class="verse" id="V35">35&#160;</span>O adamı bayıra atdıqlarını İsa eşitdi və onu tapıb dedi: «Sən Bəşər Oğluna<a href="#FN4" class="notemark">‡<span class="popup">Bəşər Oğluna – bəzi əlyazmalarda Allahın Oğluna.</span></a> iman edirsənmi?»   <span class="verse" id="V36">36&#160;</span>O soruşdu: «Ağa, O kimdir ki, Ona iman edim?»   <span class="verse" id="V37">37&#160;</span>İsa ona dedi: «İndi gördüyün və səninlə danışan Adam Odur».   <span class="verse" id="V38">38&#160;</span>O da «ya Rəbb, iman edirəm» dedi və İsaya səcdə etdi.   <span class="verse" id="V39">39&#160;</span>İsa dedi: «Mühakimə etmək üçün bu dünyaya gəldim ki, qoy görməyənlər görsün, görənlərsə kor olsun».   </div><div class='p'> <span class="verse" id="V40">40&#160;</span>Onun yanında olan bəzi fariseylər bu sözləri eşidib «Yoxsa biz də koruq?» deyə Ondan soruşdular.   <span class="verse" id="V41">41&#160;</span>İsa onlara dedi: «Əgər kor olsaydınız, günahınız olmazdı. Amma indi “görürük” dediyiniz üçün günahınız üstünüzdə qalır.   </div><ul class='tnav'>
<li><a href='index.htm'>YƏHYA</a></li>
<li><a href='JHN08.htm'>&lt;</a></li>
<li><a href='JHN.htm'>9</a></li>
<li><a href='JHN10.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V4">9:4</a>
<span class="fq">Görməliyik </span><span class="ft">– bəzi əlyazmalarda </span><span class="fq">görməliyəm.</span></p>
<p class="x" id="FN2"><span class="notemark">*</span><a class="notebackref" href="#V5">9:5</a>
<span class="xt"><a href='MAT05.htm#V14'>Mat. 5:14</a>; <a href='JHN08.htm#V12'>Yəh. 8:12</a></span></p>
<p class="f" id="FN3"><span class="notemark">†</span><a class="notebackref" href="#V8">9:8</a>
<span class="fq">Bir dilənçi kimi </span><span class="ft">– bəzi əlyazmalarda </span><span class="fq">kor olanda.</span></p>
<p class="f" id="FN4"><span class="notemark">‡</span><a class="notebackref" href="#V35">9:35</a>
<span class="fq">Bəşər Oğluna </span><span class="ft">– bəzi əlyazmalarda </span><span class="fq">Allahın Oğluna.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
