<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HAKİMLƏR 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HAKİMLƏR</a></li>
<li><a href='JOS24.htm'>&lt;</a></li>
<li><a href='JDG.htm'>1</a></li>
<li><a href='JDG02.htm'>&gt;</a></li>
</ul>
<div class="main">
 <div class='mt'>HAKİMLƏR  </div><div class='mt2'>KİTABI  </div><div class='imt'>GİRİŞ  </div><div class='ip'><span class='bk'>«Hakimlər»</span> Kitabı İsrail tarixində Kənan torpağının zəbt olunması və padşahlığın əsasının qoyulması arasındakı dövrü təsvir edir. Bu, qanunsuzluq dövrü idi. Kitabın əsas ideyası budur: «O dövrdə İsraildə padşah yox idi, hərə öz gözündə doğru görünən işi edirdi» (17:6, 21:25).  </div><div class='ip'>Burada yazılan hekayələr «hakimlər» adlanan milli qəhrəmanların rəşadətindən bəhs edir. Əslində onların əksəri hakimlərdən çox hərbi başçı idi. Kitabın verdiyi ibrət dərsi budur ki, İsrailin varlığı Allaha sadiqliyindən asılı idi, çünki onların vəfasızlığı başlarına bəla gətirirdi. Amma ən vacib şey odur ki, İsrail xalqı Allaha vəfasız olub üzərinə bəla gətirsə də, onlar Allaha tərəf dönüb tövbə etdikdə O Öz xalqını xilas etməyə həmişə hazır idi.  </div><div class='iot'>Kitabın məzmunu:  </div><div class='io2'>1:1–2:10 Yeşuanın ölümünə qədər baş verən hadisələr  </div><div class='io2'>2:11–3:6 İsrail Rəbdən üz döndərir  </div><div class='io2'>3:7–16:31 İsrailin hakimləri  </div><div class='io3'>3:7-31 Otniel, Ehud, Şamqar  </div><div class='io3'>4:1–5:3 Devora və Baraq  </div><div class='io3'>6:1–8:35 Gideon  </div><div class='io3'>9:1-57 Avimelek  </div><div class='io3'>10:1–12:7 Tola, Yair, İftah  </div><div class='io3'>12:8-15 İvsan, Elon və Avdon  </div><div class='io3'>13:1–16:31 Şimşon  </div><div class='io2'>17:1–21:25 Müxtəlif hadisələr   
</div><div class='chapterlabel' id="V0"> 1</div><div class='s'>Yerusəlimin alınması </div> <div class='p'> <span class="verse" id="V1">1&#160;</span>Yeşuanın ölümündən sonra İsrail övladları Rəbdən soruşdu: «Bizim üçün Kənanlılara qarşı döyüşə birinci kim çıxacaq?»   <span class="verse" id="V2">2&#160;</span>Rəbb dedi: «Yəhudalılar çıxacaq, budur, Mən torpağı onlara təslim edirəm».   </div><div class='p'> <span class="verse" id="V3">3&#160;</span>Yəhudalılar soydaşları Şimeonlulara dedi: «Torpağın bizə düşən hissəsinə gəlin, Kənanlılara qarşı vuruşmaq üçün bizimlə döyüşə çıxın. Sonra da torpağın sizə düşən hissəsinə gəlib sizinlə bərabər biz döyüşə çıxarıq».   <span class="verse" id="V4">4&#160;</span>Yəhudalılar döyüşə çıxdı. Rəbb Kənanlılarla Perizliləri onlara təslim etdi və Yəhudalılar Bezeqdə onlardan on min nəfər adamı qırdı.   <span class="verse" id="V5">5&#160;</span>Bezeqdə Adoni-Bezeqi tapıb vuruşdular və həm Kənanlıları, həm də Perizliləri qırdılar.   <span class="verse" id="V6">6&#160;</span>Lakin Adoni-Bezeq qaçdı və Yəhudalılar onun ardınca qaçıb əllərinin və ayaqlarının baş barmaqlarını kəsdilər.   <span class="verse" id="V7">7&#160;</span>Adoni-Bezeq dedi: «Mənim masamın altında yetmiş padşah əl və ayaqlarının baş barmaqları kəsilmiş halda çörək qırıntıları dənləyirdi. Mən necə etmişdimsə, Allah da mənə əvəzini elə verdi». Yəhudalılar Adoni-Bezeqi Yerusəlimə gətirdi və o orada öldü.   </div><div class='p'> <span class="verse" id="V8">8&#160;</span>Yəhuda övladları Yerusəlimə hücum edib vuruşdu və oranı alıb əhalisini qılıncdan keçirdilər. Şəhərə isə od vurub yandırdılar.   <span class="verse" id="V9">9&#160;</span>Bundan sonra Yəhuda övladları dağlıq bölgədə, Negevdə və yamaclı-düzənlikli bölgədə yaşayan Kənanlılara qarşı vuruşmaq üçün endilər.   <span class="verse" id="V10">10&#160;</span><a href="#FN1" class="notemark">*<span class="popup">Yeşua 15:14-19</span></a> Əvvəlki adı Qiryat-Arba olan Xevronda yaşayan Kənanlılara qarşı yürüş edib Şeşayı, Aximanı və Talmayı məğlub etdilər.   </div><div class='p'> <span class="verse" id="V11">11&#160;</span>Oradan da əvvəlki adı Qiryat-Sefer olan Devir əhalisinə qarşı yürüş etdilər.   <span class="verse" id="V12">12&#160;</span>Kalev dedi: «Kim Qiryat-Seferə hücum edib oranı alarsa, qızım Aksanı ona ərə verəcəyəm».   <span class="verse" id="V13">13&#160;</span>Oranı Kalevin kiçik qardaşı Kenazın oğlu Otniel aldı. Kalev qızı Aksanı arvad olaraq ona verdi.   <span class="verse" id="V14">14&#160;</span>Qız Otnielə ərə gedəndə ərini atasından bir tarla yeri istəməyə sövq etdi. Qız eşşəkdən düşəndə Kalev ona dedi: «Nə istəyirsən?»   <span class="verse" id="V15">15&#160;</span>Aksa Kalevə dedi: «Mənə bir pay da ver. Madam ki mənə Negev torpağını verdin, onda su qaynaqlarını da ver». Kalev ona yuxarıdakı və aşağıdakı su qaynaqlarını verdi.   </div><div class='p'> <span class="verse" id="V16">16&#160;</span>Musanın Qenli qayınatasının nəslindən olanlar Yəhudalılarla birgə Xurma şəhərindən <a href="#FN2" class="notemark">*<span class="popup">Xurma şəhəri – Yerixo şəhəri.</span></a> çıxaraq Aradın cənubunda olan Yəhuda çölündə xalqın arasında məskunlaşdılar.   <span class="verse" id="V17">17&#160;</span>Yəhudalılar soydaşları Şimeonlularla birgə gedib Sefatda qalan Kənanlıları qıraraq tamamilə məhv etdilər. O şəhərin adı Xorma<a href="#FN3" class="notemark">†<span class="popup">Xorma – ibrani dilində tamamilə yox etmək.</span></a> adlandırıldı.   <span class="verse" id="V18">18&#160;</span>Yəhudalılar Qəzzəni və bütün ərazisini, Aşqelonu və bütün ərazisini, Eqronu və bütün ərazisini aldılar.   <span class="verse" id="V19">19&#160;</span>Rəbb Yəhudalılarla idi. Yəhudalılar dağlıq bölgəsini ələ keçirdilər. Vadi sakinlərini isə qova bilmədilər, çünki onların dəmir döyüş arabaları var idi.   <span class="verse" id="V20">20&#160;</span>Musanın söylədiyi kimi Xevronu Kalevə verdilər. O da Anaqın üç oğlunu oradan qovdu.   <span class="verse" id="V21">21&#160;</span><a href="#FN4" class="notemark">*<span class="popup">Yeşua 15:63; 2Şam. 5:6; 1Saln. 11:4</span></a> Lakin Binyamin övladları Yerusəlimdə qalan Yevusluları qovmadılar və Yevuslular bu günə qədər Binyamin övladları ilə birgə Yerusəlimdə yaşayırlar.   </div><div class='p'> <span class="verse" id="V22">22&#160;</span>Yusif nəsli də Bet-Elə hücum etdi və Rəbb onlarla idi.   <span class="verse" id="V23">23&#160;</span>Yusif nəsli Bet-Elə kəşfiyyata adamlar göndərdi. Şəhərin əvvəlki adı Luz idi.   <span class="verse" id="V24">24&#160;</span>Kəşfiyyatçılar şəhərdən çıxan bir adamı görüb dedilər: «Rica edirik, bizə şəhərə girmək üçün yol göstərəsiniz və biz də sizinlə yaxşı rəftar edərik».   <span class="verse" id="V25">25&#160;</span>Bu adam onlara şəhərə girmək üçün yol göstərdi. Onlar şəhərə girib əhalisini qılıncdan keçirdilər, lakin həmin adama və qohumlarına dəymədilər.   <span class="verse" id="V26">26&#160;</span>Bu adam Xetlilərin torpağına getdi və orada bir şəhər salıb adını Luz qoydu. Oranın bu günə qədər adı belədir.   </div><div class='p'> <span class="verse" id="V27">27&#160;</span><a href="#FN5" class="notemark">*<span class="popup">Yeşua 17:11-13</span></a> Menaşşe qəbiləsi Bet-Şeanla qəsəbələrinin əhalisini, Taanakla qəsəbələrinin əhalisini, Dorla qəsəbələrinin əhalisini, İvleamla qəsəbələrinin əhalisini və Megiddo ilə qəsəbələrinin əhalisini qovmadı. Kənanlılar bu ölkədə qalmaq iddiasını etdi.   <span class="verse" id="V28">28&#160;</span>İsraillilər bu torpaqlarda möhkəmlənəndə Kənanlıların üzərinə mükəlləfiyyət qoydular, amma tamamilə qovmadılar.   </div><div class='p'> <span class="verse" id="V29">29&#160;</span><a href="#FN6" class="notemark">*<span class="popup">Yeşua 16:10</span></a> Efrayim qəbiləsi Gezerdə olan Kənanlıları qovmadı. Bununla da Kənanlılar Gezerdə – onların arasında yaşadı.   </div><div class='p'> <span class="verse" id="V30">30&#160;</span>Zevulun qəbiləsi Qitron əhalisini və Nahalol əhalisini qovmadı. Kənanlılar da onların arasında qalıb mükəlləfiyyətçi oldular.   </div><div class='p'> <span class="verse" id="V31">31&#160;</span>Aşer qəbiləsi Akko əhalisini, Sidon, Axlav, Akziv, Xelba, Afeq və Rexov əhalisini qovmadı.   <span class="verse" id="V32">32&#160;</span>Aşerlilər bu ölkənin sakinləri olan Kənanlılar arasında yaşadı və onları qovmadı.   </div><div class='p'> <span class="verse" id="V33">33&#160;</span>Naftali qəbiləsi Bet-Şemeş və Bet-Anat əhalisini qovmadı, bu ölkənin sakinləri olan Kənanlılar arasında yaşadı. Bet-Şemeş və Bet-Anat əhalisi onlar üçün mükəlləfiyyətçi oldu.   </div><div class='p'> <span class="verse" id="V34">34&#160;</span>Emorlular Dan övladlarını dağlıq bölgəsinə köçməyə vadar etdi və onları vadiyə düşməyə qoymadı.   <span class="verse" id="V35">35&#160;</span>Emorlular Har-Xeresdə, Ayyalonda və Şaalvimdə qalıb orada yaşadı. Ancaq Yusif nəsli qüvvətlənəndə Emorlular onlar üçün mükəlləfiyyətçi oldu.   <span class="verse" id="V36">36&#160;</span>Emorluların sərhədi Aqrabbim keçidindən – Seladan yuxarıya uzanırdı.   </div><ul class='tnav'>
<li><a href='index.htm'>HAKİMLƏR</a></li>
<li><a href='JOS24.htm'>&lt;</a></li>
<li><a href='JDG.htm'>1</a></li>
<li><a href='JDG02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V10">1:10</a>
<span class="xt"><a href='JOS15.htm#V14'>Yeşua 15:14-19</a></span></p>
<p class="f" id="FN2"><span class="notemark">*</span><a class="notebackref" href="#V16">1:16</a>
<span class="fq">Xurma şəhəri </span><span class="ft">– Yerixo şəhəri.</span></p>
<p class="f" id="FN3"><span class="notemark">†</span><a class="notebackref" href="#V17">1:17</a>
<span class="fq">Xorma </span><span class="ft">– ibrani dilində </span><span class="fq">tamamilə yox etmək.</span></p>
<p class="x" id="FN4"><span class="notemark">*</span><a class="notebackref" href="#V21">1:21</a>
<span class="xt"><a href='JOS15.htm#V63'>Yeşua 15:63</a>; <a href='2SA05.htm#V6'>2Şam. 5:6</a>; <a href='1CH11.htm#V4'>1Saln. 11:4</a></span></p>
<p class="x" id="FN5"><span class="notemark">*</span><a class="notebackref" href="#V27">1:27</a>
<span class="xt"><a href='JOS17.htm#V11'>Yeşua 17:11-13</a></span></p>
<p class="x" id="FN6"><span class="notemark">*</span><a class="notebackref" href="#V29">1:29</a>
<span class="xt"><a href='JOS16.htm#V10'>Yeşua 16:10</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
