<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YARADILIŞ 23</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YARADILIŞ</a></li>
<li><a href='GEN22.htm'>&lt;</a></li>
<li><a href='GEN.htm'>23</a></li>
<li><a href='GEN24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Saranın ölümü </div> <div class='p'> <span class="verse" id="V1">1&#160;</span>Sara yüz iyirmi yeddi il yaşadı; o bu qədər ömür sürdü.   <span class="verse" id="V2">2&#160;</span>Sara Kənan torpağında olan Qiryat-Arbada, yəni Xevronda öldü. İbrahim yas tutub ağlamaqdan ötrü Saranın cəsədinin yanına getdi.   <span class="verse" id="V3">3&#160;</span>İbrahim cəsədin yanından gedib Xetlilərə dedi:   <span class="verse" id="V4">4&#160;</span><a href="#FN1" class="notemark">*<span class="popup">İbr. 11:9,13; Həv. 7:16</span></a> «Mən sizin aranızda qərib və qonağam. Yanınızda qəbir düzəltmək üçün mənə torpaq sahəsi satın ki, öz ölümü götürüb orada basdırım».   <span class="verse" id="V5">5&#160;</span>Xetlilər İbrahimə cavab verdilər:   <span class="verse" id="V6">6&#160;</span>«Ey ağamız, bizə qulaq as: sən aramızda Allahın qoyduğu bir başçısan, öz ölünü də qəbirlərimizin ən yaxşısında basdır; ölünü basdırmaq üçün bizdən heç kəs qəbrini səndən əsirgəməz».   <span class="verse" id="V7">7&#160;</span>İbrahim qalxıb o ölkənin xalqı olan Xetlilərə təzim etdi.   <span class="verse" id="V8">8&#160;</span>Sonra onlarla danışıb dedi: «Əgər siz mənim ölümü basdırmağa razısınızsa, mənə qulaq asın: mənim üçün Sohar oğlu Efrondan xahiş edin ki,   <span class="verse" id="V9">9&#160;</span>tarlasının qurtaracağında ona məxsus olan Maxpela mağarasını mənə satsın, yanınızda qəbir düzəltmək üçün onu tam dəyəri ilə mənə versin».   </div><div class='p'> <span class="verse" id="V10">10&#160;</span>Efron Xetlilərin arasında oturmuşdu. Xetli Efron şəhər darvazasının yanına yığılan bütün Xetlilərin önündə İbrahimə belə cavab verdi:   <span class="verse" id="V11">11&#160;</span>«Yox, ağam, mənə qulaq as: mən tarlanı və orada olan mağaranı sənə verirəm, öz xalqımın adamları önündə onu sənə verirəm; get ölünü basdır».   </div><div class='p'> <span class="verse" id="V12">12&#160;</span>İbrahim o ölkənin xalqına təzim etdi.   <span class="verse" id="V13">13&#160;</span>Sonra o ölkənin xalqının yanında Efrona belə dedi: «Xahiş edirəm, mənə qulaq as: tarlanın dəyərini verirəm, onu məndən götür, qoy mən də öz ölümü orada basdırım».   <span class="verse" id="V14">14&#160;</span>Efron İbrahimə cavab verdi:   <span class="verse" id="V15">15&#160;</span>«Ay ağam, mənə qulaq as: torpağın qiyməti dörd yüz şekel gümüşdür; mənimlə sənin aranda bu nədir? Ölünü basdır».   <span class="verse" id="V16">16&#160;</span>İbrahim Efronun sözünü qəbul edib Xetlilərin yanında Efronun dediyi kimi tacirlərin tərəzi daşları ilə dörd yüz şekel gümüş çəkdi.   </div><div class='p'> <span class="verse" id="V17">17&#160;</span>Beləcə Mamre qarşısındakı Maxpelada olan Efronun tarlası, oradakı mağara, tarlada və onun ərazisində olan bütün ağaclar   <span class="verse" id="V18">18&#160;</span>Xetlilərin gözü önündə – şəhər darvazasında yığılanların qarşısında İbrahimin mülkü oldu.   </div><div class='p'> <span class="verse" id="V19">19&#160;</span>Bundan sonra İbrahim arvadı Saranı Kənan torpağında olan Mamre, yəni Xevron qarşısındakı Maxpela tarlasının mağarasında basdırdı.   <span class="verse" id="V20">20&#160;</span>Beləcə Xetlilər tarlanı və orada olan mağaranı qəbir düzəltmək üçün İbrahimə mülk verdilər.   </div><ul class='tnav'>
<li><a href='index.htm'>YARADILIŞ</a></li>
<li><a href='GEN22.htm'>&lt;</a></li>
<li><a href='GEN.htm'>23</a></li>
<li><a href='GEN24.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">23:4</a>
<span class="xt"><a href='HEB11.htm#V9'>İbr. 11:9,13</a>; <a href='ACT07.htm#V16'>Həv. 7:16</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
