<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 17</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT16.htm'>&lt;</a></li>
<li><a href='ACT.htm'>17</a></li>
<li><a href='ACT18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Salonikdə </div> <div class='p'> <span class="verse" id="V1">1&#160;</span>Onlar Amfipolis və Apolloniyadan keçərək Salonikə gəldilər. Burada bir Yəhudi sinaqoqu var idi.   <span class="verse" id="V2">2&#160;</span>Paul adətinə görə Yəhudilərin yanına gedib üç Şənbə dalbadal onlarla Müqəddəs Yazılar üstündə mübahisə etdi,   <span class="verse" id="V3">3&#160;</span>şərh və sübut göstərdi ki, Məsihin əzab çəkərək ölüb ölülər arasından dirilməsi lazım idi və dedi: «Sizə elan etməkdə olduğum bu İsa Məsihdir!»   <span class="verse" id="V4">4&#160;</span>Yəhudilərdən bəziləri, mömin Yunanların böyük bir hissəsi, bir çox nüfuzlu qadınlar buna əmin oldu və Paulla Silaya qoşuldu.   <span class="verse" id="V5">5&#160;</span>Yəhudilərin buna paxıllığı tutdu. Meydana<a href="#FN1" class="notemark">*<span class="popup">Yəhudilərin buna paxıllığı tutdu. Meydana – bəzi əlyazmalarda İman etməyən Yəhudilər meydana.</span></a> yığılan camaatın içərisində olan bəzi şər adamlardan bir izdiham toplayıb şəhərdə qarışıqlıq saldılar. Paulla Silanı xalqın önünə çıxarmaq məqsədi ilə Yasonun evinə hücum etdilər.   <span class="verse" id="V6">6&#160;</span>Onları tapmayanda Yasonla bəzi imanlı qardaşları sürüyə-sürüyə şəhər başçılarının qarşısına gətirib hay-küy saldılar: «Dünyaya çaxnaşma salan bu adamlar gəlib buraya da çıxdı.   <span class="verse" id="V7">7&#160;</span>Yason onları öz evinə qəbul edib. Bunların hamısı qeysərin fərmanlarının əksinə gedib deyir ki, İsa adlı başqa bir padşah var».   <span class="verse" id="V8">8&#160;</span>Bu sözləri eşidən izdiham və şəhər başçıları lərzəyə düşdülər.   <span class="verse" id="V9">9&#160;</span>Nəhayət, başçılar təminat alaraq Yason və digərlərini azad etdilər.   </div><div class='s'>Veriyada </div> <div class='p'> <span class="verse" id="V10">10&#160;</span>İmanlı bacı-qardaşlar isə gecə olan kimi Paulla Silanı dərhal Veriya şəhərinə göndərdilər. Onlar oraya çatarkən Yəhudilərin sinaqoquna getdilər.   <span class="verse" id="V11">11&#160;</span>Veriyadakı Yəhudilərsə Salonikdə olanlardan daha açıq fikirli idi. Kəlamı böyük həvəslə qarşılayaraq hər gün Müqəddəs Yazıları araşdırır, «Bu düzgün təlimdirmi?» deyə yoxlayırdılar.   <span class="verse" id="V12">12&#160;</span>Beləliklə, onların arasından xeyli adam, həmçinin çoxlu hörmətli Yunan qadınları və kişiləri iman etdilər.   <span class="verse" id="V13">13&#160;</span>Lakin Salonikdəki Yəhudilər Paulun Veriyada da Allahın kəlamını elan etdiyini biləndə oraya getdilər və xalqı qızışdırıb lərzəyə saldılar.   <span class="verse" id="V14">14&#160;</span>Bundan sonra imanlı bacı-qardaşlar Paulu dərhal dəniz sahilinə gedən yolla göndərdilər. Sila ilə Timotey isə Veriyada qaldı.   <span class="verse" id="V15">15&#160;</span>Paulu yola salanlar onu Afinaya qədər ötürdülər. Sonra Paul onlara əmr verdi ki, geri qayıdıb Sila ilə Timoteyi təcili surətdə onun yanına göndərsinlər.   </div><div class='s'>Afinada </div> <div class='p'> <span class="verse" id="V16">16&#160;</span>Onları Afinada gözləyən Paul gördü ki, şəhər bütlərlə doludur. Bundan ötrü onun ürəyi çox narahat oldu.   <span class="verse" id="V17">17&#160;</span>Buna görə sinaqoqda Yəhudilərlə və mömin Yunanlarla, hər gün bazar meydanında rastlaşdığı insanlarla mübahisə edirdi.   <span class="verse" id="V18">18&#160;</span>Epikürçü və Stoist fəlsəfi cərəyanından olanların bəziləri onunla mübahisəyə girişdi. Kimisi deyir: «Bu boşboğaz nə demək istəyir?» Kimisi də deyir: «Deyəsən bu yad allahların təbliğatçısıdır». Çünki Paul İsa və dirilmə ilə bağlı Müjdəni yaymaqda idi.   <span class="verse" id="V19">19&#160;</span>Onlar Paulu götürüb Areopaq<a href="#FN2" class="notemark">†<span class="popup">Areopaq – yəni qədim Afinada ali məşvərət.</span></a> məşvərətinə gətirdilər. Ondan soruşdular: «Sənin yaydığın bu yeni təlimin nə olduğunu bilmək olarmı?   <span class="verse" id="V20">20&#160;</span>Çünki qulağımız öyrəşmədiyi şeyləri bizə eşitdirirsən. İndi bunların mənasını bilmək istəyirik».   <span class="verse" id="V21">21&#160;</span>Bütün Afinalılar və şəhərdəki yadellilər vaxtlarını yalnız yeni fikirləri söyləyərək və qulaq asaraq keçirirdilər.   </div><div class='p'> <span class="verse" id="V22">22&#160;</span>Paul Areopaqın qarşısına çıxıb belə söylədi: «Ey Afinalılar, sizin hər cəhətdən çox pərəstişkar olduğunuzu görürəm.   <span class="verse" id="V23">23&#160;</span>Belə ki mən ətrafda gəzəndə səcdəgahlarınıza diqqətlə nəzər salarkən bir qurbangaha da rast gəldim ki, onun üstündə yazılmışdı: “Naməlum Allaha məxsus”. Tanımadan ibadət etdiyiniz bu Allahı sizə tanıtmaq istəyirəm.   <span class="verse" id="V24">24&#160;</span><a href="#FN3" class="notemark">*<span class="popup">1Pad. 8:27; 2Saln. 6:18; Yeş. 42:5</span></a>Dünyanı və onda mövcud olan hər şeyi yaradan, yerin-göyün Sahibi olan Allah əllə tikilən məbədlərdə yaşamaz.   <span class="verse" id="V25">25&#160;</span>İnsan əli ilə edilən xidmətə Onun ehtiyacı yoxdur, çünki hər kəsə həyat, nəfəs və hər şeyi verən Odur!   <span class="verse" id="V26">26&#160;</span>Allah bütün bəşəriyyətin millətlərini bir insandan<a href="#FN4" class="notemark">‡<span class="popup">Bir insandan – bəzi əlyazmalarda bir qandan.</span></a> yaratdı ki, bütün yer üzərində yaşasınlar. Yaşamaq üçün onlara zaman və məkan təyin etdi ki,   <span class="verse" id="V27">27&#160;</span>Onu axtarsınlar, yəni kor əllərini sürtə-sürtə yol axtardığı kimi axtarıb Onu tapa bilsinlər. Əslində Allah heç birimizdən uzaq deyil.   <span class="verse" id="V28">28&#160;</span>“Axı biz Onda yaşayırıq, hərəkət edirik, mövcuduq”. Bəzi şairlərinizin dediyi kimi: “Biz də Onun nəslindənik”.   <span class="verse" id="V29">29&#160;</span>Demək biz Allahın nəslindən olduğumuza görə belə düşünmək olmaz ki, İlahi Varlıq insan layihəsi və istedadı ilə yaranan qızıl, gümüş yaxud daşdan düzəldilən bir şeyə bənzəyir.   <span class="verse" id="V30">30&#160;</span>Allah cəhalət zamanlarında buna göz yumdu, amma indi hər yerdə hamının tövbə etməsini insanlara əmr edir.   <span class="verse" id="V31">31&#160;</span>Çünki Allah Öz seçdiyi Şəxs vasitəsilə dünyanı ədalətlə mühakimə edəcəyi günü təyin edib. Onu ölülər arasından diriltməklə hamının qarşısında bunu təsdiq edib».   </div><div class='p'> <span class="verse" id="V32">32&#160;</span>Ölülərin dirilməsi ilə bağlı sözləri eşidən kimi bəziləri onu ələ saldı, kimisi də belə dedi: «Bu barədə səndən bir daha eşitmək istəyirik».   <span class="verse" id="V33">33&#160;</span>Beləliklə, Paul onların arasından çıxıb getdi.   <span class="verse" id="V34">34&#160;</span>Bir neçə insan isə ona qoşulub iman gətirdi. Bunların arasında Areopaq üzvü Dionis, Damaris adlı bir qadın və başqaları da var idi.   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT16.htm'>&lt;</a></li>
<li><a href='ACT.htm'>17</a></li>
<li><a href='ACT18.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">17:5</a>
<span class="fq">Yəhudilərin buna paxıllığı tutdu. Meydana </span><span class="ft">– bəzi əlyazmalarda </span><span class="fq">İman etməyən Yəhudilər meydana.</span></p>
<p class="f" id="FN2"><span class="notemark">†</span><a class="notebackref" href="#V19">17:19</a>
<span class="fq">Areopaq </span><span class="ft">– yəni qədim Afinada ali məşvərət.</span></p>
<p class="x" id="FN3"><span class="notemark">*</span><a class="notebackref" href="#V24">17:24</a>
<span class="xt"><a href='1KI08.htm#V27'>1Pad. 8:27</a>; <a href='2CH06.htm#V18'>2Saln. 6:18</a>; <a href='ISA42.htm#V5'>Yeş. 42:5</a></span></p>
<p class="f" id="FN4"><span class="notemark">‡</span><a class="notebackref" href="#V26">17:26</a>
<span class="fq">Bir insandan </span><span class="ft">– bəzi əlyazmalarda </span><span class="fq">bir qandan.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
