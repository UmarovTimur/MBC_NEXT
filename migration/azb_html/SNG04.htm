<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab NƏĞMƏLƏR NƏĞMƏSİ 4</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>NƏĞMƏLƏR NƏĞMƏSİ</a></li>
<li><a href='SNG03.htm'>&lt;</a></li>
<li><a href='SNG.htm'>4</a></li>
<li><a href='SNG05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='sp'>Oğlan:  </div><div class='q'> <span class="verse" id="V1">1&#160;</span>Ey yarım, nə gözəlsən, nə gözəlsən,  </div><div class='q'>Yaşmaq altda gözlərin göyərçinə oxşayır,  </div><div class='q'>Saçların Gilead dağının yamaclarından  </div><div class='q'>Tökülən keçi sürüsü tək qapqaradır.   </div><div class='q'> <span class="verse" id="V2">2&#160;</span>Dişlərin qırxılmış, yenicə yuyunub çıxan qoyun sürüsü tək düzülüb,  </div><div class='q'>Bu qoyunların hamısının əkiz balası var,  </div><div class='q'>Aralarında balasız olanı yoxdur.   </div><div class='q'> <span class="verse" id="V3">3&#160;</span>Dodaqların qırmızı qaytan kimi aldır,  </div><div class='q'>Dilin nə qədər şirindir,  </div><div class='q'>Kəsilmiş nar kimi yaşmaqladığın yanaqlarından qan damır.   </div><div class='q'> <span class="verse" id="V4">4&#160;</span>Boynun sursat üçün tikilmiş Davud qülləsi kimi vüqarlıdır,  </div><div class='q'>Sanki buradan pəhləvan qalxanı olan min sipər asılmışdır.   </div><div class='q'> <span class="verse" id="V5">5&#160;</span>Döşlərin cüt ceyran balası kimi qoşadır,  </div><div class='q'>Zanbaqlıqda otlayan əkiz maral balasına oxşayır.   </div><div class='b'> &#160; </div> <div class='q'> <span class="verse" id="V6">6&#160;</span>Gün sərinləşənəcən, kölgələr düşənəcən,  </div><div class='q'>Mirra dağına, kündür təpəsinə gedəcəyəm.   </div><div class='b'> &#160; </div> <div class='q'> <span class="verse" id="V7">7&#160;</span>Təpədən dırnağa qədər gözəlsən,  </div><div class='q'>Yarım, tamamilə eyibsizsən.   </div><div class='b'> &#160; </div> <div class='q'> <span class="verse" id="V8">8&#160;</span>Ay gəlin, Livan bölgəsindən mənimlə gəl,  </div><div class='q'>Gəl, Livandan mənimlə gəl.  </div><div class='q'>Amana təpəsindən, Senir, Xermon təpələrindən, dağlardan,  </div><div class='q'>Aslanlar yurdundan, dağlardan, bəbirlər məskənindən en.   </div><div class='b'> &#160; </div> <div class='q'> <span class="verse" id="V9">9&#160;</span>Ay həmdəmim, ay gəlin!  </div><div class='q'>Bir baxışınla qəlbimi aldın.  </div><div class='q'>Ləl-cəvahiratı boynuna saldın,  </div><div class='q'>Gözəlliyinlə qəlbimi aldın.   </div><div class='q'> <span class="verse" id="V10">10&#160;</span>Ay həmdəmim, ay gəlin!  </div><div class='q'>Sevgin necə gözəldir,  </div><div class='q'>Eşqin şərabdan da ləzzətlidir,  </div><div class='q'>Sənin ətrin ətirlərin ən gözəlidir.   </div><div class='q'> <span class="verse" id="V11">11&#160;</span>Ay gəlin, dodaqlarından şanı balı axır,  </div><div class='q'>Bal və süd sənin dilinin altındadır.  </div><div class='q'>Paltarlarından Livanın ətri gəlir.   </div><div class='q'> <span class="verse" id="V12">12&#160;</span>Ay həmdəmim, ay gəlin!  </div><div class='q'>Bir qapısı bağlı bağçasan,  </div><div class='q'>Örtülü bir bulaq, möhürlənmiş bulaqsan.   </div><div class='q'> <span class="verse" id="V13">13&#160;</span>Sənin fidanların nar bağçasına oxşayır,  </div><div class='q'>Elə bil cənnətdir, orada seçmə meyvələr,  </div><div class='q'>Xına və nard çiçəkləri var.   </div><div class='q'> <span class="verse" id="V14">14&#160;</span>Nard çiçəyi və zəfəran,  </div><div class='q'>Ətirli qamışla darçınlar,  </div><div class='q'>Hər cür buxur ağacı,  </div><div class='q'>Mirralar və əzvaylar,  </div><div class='q'>Hər cür seçmə ətriyyat var.   </div><div class='q'> <span class="verse" id="V15">15&#160;</span>Sən bağçaların bulağısan,  </div><div class='q'>Canlı su qaynağısan,  </div><div class='q'>Livanın axar suyusan.   </div><div class='sp'>Qız:  </div><div class='q'> <span class="verse" id="V16">16&#160;</span>Oyan, ey şimal küləyi,  </div><div class='q'>Dur gəl, ey cənub küləyi,  </div><div class='q'>Gəlin mənim bağçamda əsin,  </div><div class='q'>Qoy o, ətrini hər yana versin.  </div><div class='q'>Sevgilim öz bağçasına gəlsin,  </div><div class='q'>Seçmə meyvələrdən yesin.   </div><ul class='tnav'>
<li><a href='index.htm'>NƏĞMƏLƏR NƏĞMƏSİ</a></li>
<li><a href='SNG03.htm'>&lt;</a></li>
<li><a href='SNG.htm'>4</a></li>
<li><a href='SNG05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
