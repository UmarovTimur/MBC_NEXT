<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LEVİLİLƏR 13</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LEVİLİLƏR</a></li>
<li><a href='LEV12.htm'>&lt;</a></li>
<li><a href='LEV.htm'>13</a></li>
<li><a href='LEV14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Cüzam və dəri xəstəlikləri </div> <div class='p'> <span class="verse" id="V1">1&#160;</span>Rəbb Musaya və Haruna dedi:   <span class="verse" id="V2">2&#160;</span>«Bir adamın dərisində şiş yaxud səpki yaxud ləkə əmələ gəlib dəridə cüzam <a href="#FN1" class="notemark">*<span class="popup">Cüzam – yaxud iyrənc dəri xəstəliyi.</span></a> kimi görünən bir əlaməti olarsa, qoy o adam kahin Harunun yaxud onun nəslindən olan kahinlərin birinin yanına gətirilsin.   <span class="verse" id="V3">3&#160;</span>Kahin dəridəki əlamətə baxsın. Əlamət üstündəki tükləri ağardıb dəridən dərin görünsə, bu, cüzamın bir əlamətidir. Kahin baxıb o adamı murdar elan etsin.   <span class="verse" id="V4">4&#160;</span>Əgər dərisindəki ləkə ağ olub dəridən dərin görünməsə və üstündəki tükləri ağartmasa, kahin azarlını yeddi gün müddətinə təcrid etsin.   <span class="verse" id="V5">5&#160;</span>Yeddinci gün kahin ona baxsın. Onun nəzərində əlamət yerində qalıb dərisinə yayılmayıbsa, kahin onu yenə də yeddi gün müddətinə təcrid etsin.   <span class="verse" id="V6">6&#160;</span>Yeddinci gün kahin yenə də ona baxsın. Əlamət dərisinə yayılmayıb, solubsa, kahin o adamı pak elan etsin. Bu azar dəri səpməsidir. Qoy o adam geyimlərini yusun, sonra pak sayılsın.   <span class="verse" id="V7">7&#160;</span>Lakin kahin ona baxıb pak saydıqdan sonra səpmə dərisinə yayılırsa, o yenə də özünü kahinə göstərsin.   <span class="verse" id="V8">8&#160;</span>Kahin yenə də ona baxsın, dərisindəki səpmə yayılıbsa, kahin o adamı murdar elan etsin. Bu cüzamdır.   </div><div class='p'> <span class="verse" id="V9">9&#160;</span>Bir adamın dərisində cüzam əlaməti əmələ gələrsə, qoy o adam kahinin yanına gətirilsin.   <span class="verse" id="V10">10&#160;</span>Kahin ona baxsın, dəridəki tükləri ağardan xoralı ağ bir şiş varsa,   <span class="verse" id="V11">11&#160;</span>bu, bədəninin dərisində kök salmış cüzamdır. Kahin o adamı murdar elan etsin, amma təcrid etməsin, çünki o murdardır.   <span class="verse" id="V12">12&#160;</span>Əgər cüzam dəriyə yayılıb bütün bədəni bürüsə və əlamətin onu təpədən dırnağadək tutması kahinə görünsə,   <span class="verse" id="V13">13&#160;</span>qoy kahin diqqətlə baxsın. Cüzam bütün bədəni bürüyübsə, kahin azarlını pak elan etsin. Ağardığı üçün o adam pak sayılsın.   <span class="verse" id="V14">14&#160;</span>Lakin o adamda xoralanma görünsə o, murdar sayılsın.   <span class="verse" id="V15">15&#160;</span>Kahin o adama baxıb xoralanma görsə, onu murdar elan etsin. Xoralanma murdardır, o, cüzamdır.   <span class="verse" id="V16">16&#160;</span>Xoralanma sağalıb ağardığı halda o adam kahinin yanına getsin   <span class="verse" id="V17">17&#160;</span>və kahin ona baxsın; əlamət ağarıbsa, o adamı pak elan etsin, çünki o, pakdır.   </div><div class='p'> <span class="verse" id="V18">18&#160;</span>Bir adamın dərisində çiban əmələ gəlib sağaldıqdan sonra   <span class="verse" id="V19">19&#160;</span>və yerində ağ şiş yaxud qırmızımtıl-ağ parlaq ləkə əmələ gələn halda bu əlamət kahinə göstərilsin.   <span class="verse" id="V20">20&#160;</span>Kahin ləkəyə baxsın, üstündəki tükləri ağarıb dəridən dərin görünsə, kahin o adamı murdar elan etsin. Bu, çibanla başlanan cüzamdır.   <span class="verse" id="V21">21&#160;</span>Əgər kahin baxıb görsə ki, ləkənin üstündəki ağ tüklər yoxdur və ləkə dəridən dərin deyil, solğundur, onda kahin azarlını yeddi gün müddətinə təcrid etsin.   <span class="verse" id="V22">22&#160;</span>Əgər dəridəki ləkə yayılırsa, kahin adamı murdar elan etsin. Çünki bu, əlamətdir.   <span class="verse" id="V23">23&#160;</span>Amma ləkə yerində qalıb yayılmayıbsa, bu, çibandan qalan çapıqdır. Kahin o adamı pak elan etsin.   </div><div class='p'> <span class="verse" id="V24">24&#160;</span>Bir adamın dərisində olan yanıq yerində qırmızımtıl-ağ yaxud ağ parlaq ləkə əmələ gələrsə,   <span class="verse" id="V25">25&#160;</span>kahin ləkəyə baxsın, ləkə üstündəki tükləri ağardıb dəridən dərin görünsə, bu yanıqda başlanan cüzamdır. Kahin o adamı murdar elan etsin, çünki bu cüzamın əlamətidir.   <span class="verse" id="V26">26&#160;</span>Əgər kahin baxıb görsə ki, ləkənin üstündə ağ tüklər yoxdur və ləkə dəridən dərin olmayaraq solğun görünür, bu halda kahin azarlını yeddi gün müddətinə təcrid etsin.   <span class="verse" id="V27">27&#160;</span>Yeddinci gün kahin yenə azarlıya baxsın. Əgər ləkə dəriyə yayılıbsa, kahin o adamı murdar elan etsin; bu, cüzamın əlamətidir.   <span class="verse" id="V28">28&#160;</span>Amma ləkə yerində qalıb dərisində yayılmayıbsa və solubsa, bu, yanıqdan qalan şişdir; kahin o adamı pak elan etsin, çünki bu, yanıqdan qalan izdir.   </div><div class='p'> <span class="verse" id="V29">29&#160;</span>Bir kişinin ya qadının başında ya çənəsində əlamət olanda   <span class="verse" id="V30">30&#160;</span>kahin ona baxsın. Əlamət dəridən dərin görünürsə və üstündəki tüklər sarı və nazikdirsə, kahin onu murdar elan etsin. Bu başda ya da çənədə iyrənc xəstəlik – qoturdur.   <span class="verse" id="V31">31&#160;</span>Kahin qotur əlamətinə baxsın. Əlamət dəridən dərin görünməyib üstündə qara tüklər olmayan halda kahin qotur adamı yeddi gün müddətinə təcrid etsin.   <span class="verse" id="V32">32&#160;</span>Kahin yeddinci gün yenə də əlamətə baxsın, qoturluq yayılmayıbsa, üstündəki tüklər saralmayıbsa, qoturluq da dəridən dərin görünmürsə,   <span class="verse" id="V33">33&#160;</span>qoy o adam qoturluq olan yerdən başqa bütün bədənini qırxsın. Sonra kahin onu yenə də yeddi gün müddətinə təcrid etsin.   <span class="verse" id="V34">34&#160;</span>Yeddinci gün kahin yenə də əlamətə baxsın. Əgər qotur dəriyə yayılmayıbsa və dəridən dərin görünməsə, kahin o adamı pak elan etsin. Qoy o adam geyimlərini yusun, sonra da pak sayılsın.   <span class="verse" id="V35">35&#160;</span>Lakin əgər kahin xəstəni pak saydıqdan sonra qoturluq dəriyə yayılırsa,   <span class="verse" id="V36">36&#160;</span>kahin ona təkrarən baxsın. Qoturluq dərisinə yayılıbsa, kahin üstündəki sarı tükün olub-olmamasına baxmasın. O adam murdar sayılsın.   <span class="verse" id="V37">37&#160;</span>Lakin kahinin nəzərində qoturluq yerində qalıbsa və üstündə qara tük əmələ gəlirsə, qotur keçir və onda o adam pak sayılsın, kahin onu pak elan etsin.   </div><div class='p'> <span class="verse" id="V38">38&#160;</span>Bir kişinin yaxud qadının dərisində ağ parlaq ləkələr olarsa,   <span class="verse" id="V39">39&#160;</span>qoy kahin baxsın; dərisində donuq ağ ləkələr varsa, bu başlanan dəmrovdur. O adam pak sayılsın.   </div><div class='p'> <span class="verse" id="V40">40&#160;</span>Başının təpəsində saçı tökülmüş kişi dazdır. O pak sayılsın.   <span class="verse" id="V41">41&#160;</span>Əgər alnından saçı tökülübsə, o adamın alnı açılmışdır və o pak sayılsın.   <span class="verse" id="V42">42&#160;</span>Lakin daz və yaxud alnı açılmış adamın saçı tökülən yerdən qırmızımtıl-ağ ləkə çıxarsa, bu həmin yerdə başlanan cüzamdır.   <span class="verse" id="V43">43&#160;</span>Kahin oraya baxsın, saçı tökülmüş yerdəki şiş qırmızımtıl-ağdırsa və cüzam kimi görünürsə,   <span class="verse" id="V44">44&#160;</span>o kişi iyrənc xəstəliyə tutulduğu üçün murdar sayılsın. Başındakı əlamətə görə kahin mütləq onu murdar elan etsin.   </div><div class='p'> <span class="verse" id="V45">45&#160;</span>Belə iyrənc xəstəliyə tutulan adamın geyimləri cırıq, saçı isə dağınıq olmalıdır. O adam üzünün aşağı hissəsini örtüb “Murdaram! Murdaram!” deyə çığırsın.   <span class="verse" id="V46">46&#160;</span>Dərisində əlamət olduğu bütün müddət o murdar sayılsın. Murdarlığına görə düşərgədən kənarda tək yaşasın.   </div><div class='s'>Parçadakı iyrənc kif </div> <div class='p'> <span class="verse" id="V47">47&#160;</span>Üstündə iyrənc kif əlaməti olan hər cür parça: yun ya da kətan geyim   <span class="verse" id="V48">48&#160;</span>yaxud hər cür toxunma parça yaxud dəri və hər dəri məmulatı haqqında təlimat budur.   <span class="verse" id="V49">49&#160;</span>Ya geyimdə, dəridə ya da hər cür parçada, dəridən düzəlmiş hər bir əşyada əmələ gələn əlamət yaşıltəhər və ya qırmızımtıl olsa, bu, iyrənc kif əlamətidir. Qoy bu, kahinə göstərilsin.   <span class="verse" id="V50">50&#160;</span>Kahin ona baxıb, əşyanı yeddi gün müddətinə təcrid etsin.   <span class="verse" id="V51">51&#160;</span>Yeddinci gün yenə də ona baxıb görsə ki, geyimə, parçaya, dəriyə yaxud dəridən düzəlmiş məmulata əlamət yayılıb, bu əlamət təhlükəli iyrənc kifdir, murdar sayılsın.   <span class="verse" id="V52">52&#160;</span>Üstündə əlamət olan yun ya da kətan geyimi yaxud parçanı yaxud dəridən olan əşyanı kahin yandırsın. Bu, iyrənc təhlükəli kifdir, yandırılsın.   </div><div class='p'> <span class="verse" id="V53">53&#160;</span>Amma əgər kahin baxıb görsə ki, geyimə, parçaya yaxud dəridən olan əşyaya əlamət yayılmayıb,   <span class="verse" id="V54">54&#160;</span>kahin əmr versin ki, üstündə əlamət olan hər şey yuyulsun. Sonra onu yenə də yeddi gün müddətinə təcrid etsin.   <span class="verse" id="V55">55&#160;</span>Əlamət yuyulduqdan sonra kahin yenə də o şeyə baxsın. Əlamət yayılmadığı halda görkəmini dəyişməyibsə, o şey murdar sayılsın. Əlamət istər ön, istərsə arxa tərəfindən olsun, onu yandırmalısınız.   <span class="verse" id="V56">56&#160;</span>Lakin kahin baxıb görsə ki, əlamət yuyulduqdan sonra rəngi solub, qoy onu geyimdən, dəridən yaxud parçadan qopartsın.   <span class="verse" id="V57">57&#160;</span>Əgər bundan sonra əlamət geyimdə, parçada yaxud dəri əşyada yenidən əmələ gələrsə, o əşyanın sahibi onu yandırsın.   <span class="verse" id="V58">58&#160;</span>Yuyulduqdan sonra əlamət üstündən yox olan paltar, parça yaxud dəri əşya yenə də yuyulub pak sayılsın.   </div><div class='p'> <span class="verse" id="V59">59&#160;</span>Bu, yun və ya kətan geyimdə, hər toxunma parçada və dəridən olan hər əşyada əmələ gələn iyrənc kif əlamətinə əsasən onu pak ya murdar saymaq üçün təlimatdır».   </div><ul class='tnav'>
<li><a href='index.htm'>LEVİLİLƏR</a></li>
<li><a href='LEV12.htm'>&lt;</a></li>
<li><a href='LEV.htm'>13</a></li>
<li><a href='LEV14.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">13:2</a>
<span class="fq">Cüzam </span><span class="ft">– yaxud </span><span class="fq">iyrənc dəri xəstəliyi.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
