<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEZEKEL 28</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEZEKEL</a></li>
<li><a href='EZK27.htm'>&lt;</a></li>
<li><a href='EZK.htm'>28</a></li>
<li><a href='EZK29.htm'>&gt;</a></li>
</ul>
<div class="main">
 
<div class='chapterlabel' id="V0"> 28</div><div class='s'>Sur padşahının əleyhinə peyğəmbərlik </div> <div class='p'> <span class="verse" id="V1">1&#160;</span>Mənə Rəbbin bu sözü nazil oldu:   <span class="verse" id="V2">2&#160;</span>«Ey bəşər oğlu, Sur hökmdarına söylə ki, Xudavənd Rəbb belə deyir: “Sən qürurlandın və belə söylədin:  </div><div class='q'>‹Mən Allaham,  </div><div class='q'>Dənizlərin qoynunda,  </div><div class='q'>Allahın taxtında otururam›.  </div><div class='q'>Ürəyində özünü Allah sandın,  </div><div class='q'>Ancaq sən Allah deyil, insansan.   </div><div class='q'> <span class="verse" id="V3">3&#160;</span>Bax sən Danieldən daha müdriksən,  </div><div class='q'>Heç kəs öz sirrini səndən gizlədə bilməz.   </div><div class='q'> <span class="verse" id="V4">4&#160;</span>Müdrikliyin və ağlınla özünə sərvət yığdın,  </div><div class='q'>Xəzinələrinə qızıl-gümüş topladın.   </div><div class='q'> <span class="verse" id="V5">5&#160;</span>Ticarətdə çox bacarıqlı olduğun üçün  </div><div class='q'>Öz sərvətini artırdın.  </div><div class='q'>Var-dövlətin çoxalanda  </div><div class='q'>Özünə qürrələndin”.   </div><div class='b'> &#160; </div> <div class='q'> <span class="verse" id="V6">6&#160;</span>Buna görə də Xudavənd Rəbb belə deyir:  </div><div class='q'>“İndi ki ürəyində özünü Allah sandın,   </div><div class='q'> <span class="verse" id="V7">7&#160;</span>Mən də yadelliləri, ən rəhmsiz millətləri  </div><div class='q'>Üstünə göndərəcəyəm.  </div><div class='q'>Onlar sənin müdrikliyinin gözəlliyinə  </div><div class='q'>Qılınc çəkib  </div><div class='q'>Əzəmətini murdarlayacaq.   </div><div class='q'> <span class="verse" id="V8">8&#160;</span>Səni məzara endirəcəklər.  </div><div class='q'>Sən dənizlərin qoynunda  </div><div class='q'>Dəhşətli bir ölümlə məhv olacaqsan.   </div><div class='q'> <span class="verse" id="V9">9&#160;</span>Səni öldürənlərə də  </div><div class='q'>‹Mən Allaham› deyəcəksənmi?  </div><div class='q'>Səni öldürənlərin əlində  </div><div class='q'>Sən Allah deyil, insansan.   </div><div class='q'> <span class="verse" id="V10">10&#160;</span>Yadellilərin əlində  </div><div class='q'>Sünnətsizlərin ölümü ilə öləcəksən”.  </div><div class='q'>Çünki Mən bunu söylədim,  </div><div class='q'>Xudavənd Rəbb belə bəyan edir».   </div><div class='p'> <span class="verse" id="V11">11&#160;</span>Mənə yenə Xudavənd Rəbbin sözü nazil oldu: «Ey bəşər oğlu, Sur padşahı üçün mərsiyə oxuyub söylə ki, Xudavənd Rəbb belə deyir:   </div><div class='q'> <span class="verse" id="V12">12&#160;</span>“Sən kamilliyin möhürüsən,  </div><div class='q'>Müdrikliyin bütöv,  </div><div class='q'>Gözəlliyin qüsursuz idi.   </div><div class='q'> <span class="verse" id="V13">13&#160;</span><a href="#FN1" class="notemark">*<span class="popup">Yar. 2:9 </span></a> Sən Allahın bağçası olan  </div><div class='q'>Eden bağında idin.  </div><div class='q'>Cürbəcür qiymətli daşlarla –  </div><div class='q'>Yaqut, topaz, almaz,  </div><div class='q'>Sarı yaqut, damarlı əqiq, yəşəm daşı,  </div><div class='q'>Göy yaqut, firuzə və zümrüdlə bəzənmişdin.  </div><div class='q'>Qaxma və oyma işlərin qızıldan idi.  </div><div class='q'>Bunlar yaradıldığın gün hazırlanmışdı.   </div><div class='q'> <span class="verse" id="V14">14&#160;</span>Sən məsh edilmiş, qoruyucu bir keruv idin.  </div><div class='q'>Səni bunun üçün qoymuşdum.  </div><div class='q'>Allahın müqəddəs dağının üstündə idin,  </div><div class='q'>Odlu daşlar arasında gəzirdin.   </div><div class='q'> <span class="verse" id="V15">15&#160;</span>Yaradıldığın gündən  </div><div class='q'>Səndə pislik tapılana qədər  </div><div class='q'>Yollarında qüsursuz idin.   </div><div class='q'> <span class="verse" id="V16">16&#160;</span>Bol ticarətindən ötrü  </div><div class='q'>İçin zorakılıqla doldu,  </div><div class='q'>Sən günah etdin.  </div><div class='q'>Buna görə də səni murdar bir şey kimi  </div><div class='q'>Allahın dağından atdım,  </div><div class='q'>Odlu daşların arasından qovdum,  </div><div class='q'>Ey qoruyucu keruv!   </div><div class='q'> <span class="verse" id="V17">17&#160;</span>Gözəl olduğun üçün ürəyin qürurlandı,  </div><div class='q'>Əzəmətinə görə müdrikliyini korladın.  </div><div class='q'>Beləcə səni yerə atdım,  </div><div class='q'>Padşahların önündə tamaşaya çevirdim.   </div><div class='q'> <span class="verse" id="V18">18&#160;</span>Çoxlu təqsir etdiyin üçün,  </div><div class='q'>Ticarətdə əliəyriliyinə görə  </div><div class='q'>Müqəddəs məkanlarını murdarladın.  </div><div class='q'>Mən içindən bir od çıxardım ki,  </div><div class='q'>Səni yandırıb məhv etsin.  </div><div class='q'>Bütün seyr edənlərin gözü önündə  </div><div class='q'>Səni torpaq üstündə külə çevirdim.   </div><div class='q'> <span class="verse" id="V19">19&#160;</span>Xalqlar arasında səni tanıyanlar  </div><div class='q'>Fəlakətinə heyrət etdi.  </div><div class='q'>Aqibətin dəhşətli oldu,  </div><div class='q'>Artıq salamat qalmayacaqsan”».   </div><div class='s'>Sidonun əleyhinə peyğəmbərlik </div> <div class='p'> <span class="verse" id="V20">20&#160;</span><a href="#FN2" class="notemark">*<span class="popup">Yoel 3:4-8; Zək. 9:1-2; Mat. 11:21-22; Luka 10:13-14 </span></a> Mənə Rəbbin bu sözü nazil oldu:   <span class="verse" id="V21">21&#160;</span>«Ey bəşər oğlu, üzünü Sidona tərəf çevirib onun əleyhinə peyğəmbərlik edərək söylə ki,   <span class="verse" id="V22">22&#160;</span>Xudavənd Rəbb belə deyir:  </div><div class='q'>“Ey Sidon, Mən sənin əleyhinəyəm,  </div><div class='q'>Sənin içində izzət qazanacağam.  </div><div class='q'>Mən sakinlərini cəzalandırıb  </div><div class='q'>Onların arasında müqəddəs tutulanda  </div><div class='q'>Biləcəklər ki, Rəbb Mənəm.   </div><div class='q'> <span class="verse" id="V23">23&#160;</span>Əhalinin içinə vəba,  </div><div class='q'>Küçələrinə qan göndərəcəyəm.  </div><div class='q'>Hər tərəfdən onların üstünə gələn qılıncla  </div><div class='q'>Vurulub həlak olacaqlar.  </div><div class='q'>Onda biləcəklər ki, Rəbb Mənəm.   </div><div class='s'>Allahın İsrail xalqına vədi </div> <div class='p'> <span class="verse" id="V24">24&#160;</span>İsrail nəslinin ətrafında olub onları təhqir edən heç bir xalq bir daha İsrail üçün batan tikan, sancan qanqal olmayacaq. Onda biləcəklər ki, Rəbb Mənəm”.   </div><div class='p'> <span class="verse" id="V25">25&#160;</span>Xudavənd Rəbb belə deyir: “İsrail xalqını aralarına səpələdiyim xalqların içindən yığanda, millətlərin gözü önündə müqəddəs tutulanda onlar qulum Yaquba verdiyim torpaqlarında sakin olacaq.   <span class="verse" id="V26">26&#160;</span>Orada asayiş içində yaşayacaq, evlər tikəcək və bağlar salacaqlar. Onları təhqir edən bütün ətraf xalqları cəzalandırdığım zaman asayiş içində yaşayacaqlar. Onda biləcəklər ki, Rəbb Mənəm”».   </div><ul class='tnav'>
<li><a href='index.htm'>YEZEKEL</a></li>
<li><a href='EZK27.htm'>&lt;</a></li>
<li><a href='EZK.htm'>28</a></li>
<li><a href='EZK29.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V13">28:13</a>
<span class="xt"><a href='GEN02.htm#V9'>Yar. 2:9</a> </span></p>
<p class="x" id="FN2"><span class="notemark">*</span><a class="notebackref" href="#V20">28:20</a>
<span class="xt"><a href='JOL03.htm#V4'>Yoel 3:4-8</a>; <a href='ZEC09.htm#V1'>Zək. 9:1-2</a>; <a href='MAT11.htm#V21'>Mat. 11:21-22</a>; <a href='LUK10.htm#V13'>Luka 10:13-14</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
