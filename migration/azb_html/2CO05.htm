<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 2 KORİNFLİLƏRƏ 5</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>2 KORİNFLİLƏRƏ</a></li>
<li><a href='2CO04.htm'>&lt;</a></li>
<li><a href='2CO.htm'>5</a></li>
<li><a href='2CO06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='p'> <span class="verse" id="V1">1&#160;</span>Bilirik ki, sığındığımız bu dünyəvi çadır<a href="#FN1" class="notemark">*<span class="popup">Dünyəvi çadır – yəni cismimiz.</span></a> dağılarsa, göylərdə Allahın bizə verdiyi binamız, əllə tikilməyən əbədi bir evimiz var.   <span class="verse" id="V2">2&#160;</span>İndi isə səmavi məskənimiz üstümüzü örtsün deyə həsrət çəkərək inləyirik.   <span class="verse" id="V3">3&#160;</span>Soyunuruqsa da,<a href="#FN2" class="notemark">†<span class="popup">Soyunuruqsa da – bəzi əlyazmalarda Bu məskən üstümüzü örtsə.</span></a> lüt-üryan qalmarıq.   <span class="verse" id="V4">4&#160;</span>Bu dünyəvi çadırda ikən hamımız ağır yük altında inləyirik. Çünki soyunmamızı deyil, üstümüzün örtülməsini istəyirik ki, həyat fani şeyləri yeyib-udsun.   <span class="verse" id="V5">5&#160;</span>Bizi məhz bunun üçün hazırlaşdıran Allahdır. O, Ruhunu bizə girov verdi.   <span class="verse" id="V6">6&#160;</span>Buna görə həmişə arxayınlığımız var, həm də bilirik ki, bu bədəndə məskunlaşdıqca Rəbdən uzağıq.   <span class="verse" id="V7">7&#160;</span>Gözlə görünənə deyil, imana görə həyat sürürük.   <span class="verse" id="V8">8&#160;</span>Əlbəttə, arxayınlığımız var və bu bədəndən uzaqlaşıb Rəbbimizin yanında məskunlaşmağı üstün tuturuq.   <span class="verse" id="V9">9&#160;</span>Buna görə bədəndə məskun və yaxud bədəndən uzaq olmağımıza baxmayaraq, məqsədimiz Rəbbi razı salmaqdır.   <span class="verse" id="V10">10&#160;</span><a href="#FN3" class="notemark">*<span class="popup">Rom. 14:10</span></a>Çünki hər birimiz bu bədəndə olanda etdiyimiz əməllər pis də olsa, yaxşı da olsa, onların əvəzini almaq üçün Məsihin hökm kürsüsü önünə çıxmalıyıq.   </div><div class='s'>Barışdırma xidməti </div> <div class='p'> <span class="verse" id="V11">11&#160;</span>Demək, Rəbdən qorxmanın nə olduğunu anladığımız üçün insanları inandırmağa çalışırıq. Allaha bizim kim olduğumuz aşkardır və ümidvaram ki, sizin vicdanınıza da aşkardır.   <span class="verse" id="V12">12&#160;</span>Sizə özümüz barədə yenə zəmanət vermək istəmirik, amma ürəkləri ilə deyil, zahiri görünüşləri ilə öyünənlərə cavab verə biləsiniz deyə bizimlə fəxr etməniz üçün sizə imkan yaradırıq.   <span class="verse" id="V13">13&#160;</span>Əgər ağlımızı itirmişiksə, bu, Allah üçündür, yox, əgər ağlımız başımızdadırsa, bu sizin üçündür.   <span class="verse" id="V14">14&#160;</span>Bizi məcbur edən Məsihin məhəbbətidir və bu qənaətə gəlmişik ki, bir Nəfər hamı üçün öldüyünə görə hamı öldü.   <span class="verse" id="V15">15&#160;</span>Bəli, O hər kəs uğrunda öldü ki, qoy yaşayanlar artıq özləri üçün deyil, onlar uğrunda Ölüb-Dirilən üçün yaşasınlar.   </div><div class='p'> <span class="verse" id="V16">16&#160;</span>Bunun nəticəsində də biz artıq heç kimi bəşəri nöqteyi-nəzərdən tanımırıq. Nə vaxtsa Məsihi bəşəri nöqteyi-nəzərdən tanısaq da, indi Onu elə tanımırıq.   <span class="verse" id="V17">17&#160;</span>Deməli, kim Məsihdədirsə, yeni yaradılışdır, köhnə şeylər keçib-getdi, təzə şeylər gəldi.   <span class="verse" id="V18">18&#160;</span>Bunların hamısı Allahdandır. O, Məsih vasitəsilə bizi Özü ilə barışdırdı və bizə barışdırma xidmətini verdi.   <span class="verse" id="V19">19&#160;</span>Belə ki Allah insanların təqsirlərini onların əleyhinə qoymayaraq dünyanı Məsihdə Özü ilə barışdırmaqda idi. Barışdırma sözünü də bizə əmanət etdi.   <span class="verse" id="V20">20&#160;</span>Beləliklə, biz Məsihin nümayəndələriyik, sanki Allah bizim vasitəmizlə rica edir. Məsihin adı ilə yalvarırıq ki, Allahla barışın.   <span class="verse" id="V21">21&#160;</span>Günahla əlaqəsi olmayan Məsihi Allah bizim uğrumuzda günah qurbanı verdi ki, biz Onda Allahın salehliyinə nail olaq.   </div><ul class='tnav'>
<li><a href='index.htm'>2 KORİNFLİLƏRƏ</a></li>
<li><a href='2CO04.htm'>&lt;</a></li>
<li><a href='2CO.htm'>5</a></li>
<li><a href='2CO06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">5:1</a>
<span class="fq">Dünyəvi çadır </span><span class="ft">– yəni cismimiz.</span></p>
<p class="f" id="FN2"><span class="notemark">†</span><a class="notebackref" href="#V3">5:3</a>
<span class="fq">Soyunuruqsa da </span><span class="ft">– bəzi əlyazmalarda </span><span class="fq">Bu məskən üstümüzü örtsə.</span></p>
<p class="x" id="FN3"><span class="notemark">*</span><a class="notebackref" href="#V10">5:10</a>
<span class="xt"><a href='ROM14.htm#V10'>Rom. 14:10</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
