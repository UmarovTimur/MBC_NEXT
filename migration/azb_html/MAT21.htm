<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab MATTA 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>MATTA</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>İsanın Yerusəlimə girməsi </div> <div class='r'>(Mark 11:1-11; Luka 19:28-40; Yəh. 12:12-19)  </div><div class='p'> <span class="verse" id="V1">1&#160;</span>Yerusəlimə yaxınlaşıb Zeytun dağının yamacındakı Bet-Faqeyə gəldikləri zaman İsa iki şagirdi göndərərək   <span class="verse" id="V2">2&#160;</span>onlara dedi: «Qarşınızdakı kəndə gedin. Dərhal orada bağlanmış bir eşşəklə bir sıpa tapacaqsınız. Onları açıb Mənə gətirin.   <span class="verse" id="V3">3&#160;</span>Kim sizə bir şey desə, ona “bunlar Rəbbə lazımdır, tezliklə onları geri göndərəcək” deyərsiniz».   <span class="verse" id="V4">4&#160;</span>Bunlar da peyğəmbər vasitəsilə söylənən bu söz yerinə yetsin deyə baş verdi:   </div><div class='q'> <span class="verse" id="V5">5&#160;</span><a href="#FN1" class="notemark">*<span class="popup">Yeş. 62:11; Zək. 9:9</span></a>«Sion qızına<a href="#FN2" class="notemark">*<span class="popup">Sion qızına – yəni Yerusəlim əhalisinə.</span></a> deyin ki,  </div><div class='q'>“Bax Padşahın sənə tərəf gəlir;  </div><div class='q'>O itaətkardır və bir eşşəyə –  </div><div class='q'>Eşşəyin balası olan sıpaya minib gəlir”».   </div><div class='p'> <span class="verse" id="V6">6&#160;</span>Şagirdlər gedib İsanın əmr etdiyi kimi etdilər.   <span class="verse" id="V7">7&#160;</span>Eşşəklə sıpanı gətirib üzərlərinə paltarlarını qoydular və İsa sıpanın belinə mindi.   <span class="verse" id="V8">8&#160;</span>Camaatın çoxu öz paltarlarını yola sərdi. Bəzisi də ağaclardan budaqlar kəsib yola döşədi.   <span class="verse" id="V9">9&#160;</span><a href="#FN3" class="notemark">*<span class="popup">Zəb. 118:25-26</span></a>İsanın önündə gedən və ardınca gələn xalq belə nida edirdi:  </div><div class='q'>«Davud Oğluna hosanna!<a href="#FN4" class="notemark">†<span class="popup">Hosanna – ibrani dilində xilas et. Nida kimi işlənir.</span></a>  </div><div class='q'>Rəbbin ismi ilə Gələnə alqış olsun!  </div><div class='q'>Ən ucalarda hosanna!»   </div><div class='p'> <span class="verse" id="V10">10&#160;</span>İsa Yerusəlimə daxil olanda bütün şəhər «Bu Kimdir?» deyərək sarsıldı.   <span class="verse" id="V11">11&#160;</span>Camaat isə deyirdi: «Bu, Qalileyanın Nazaret şəhərindən olan İsa Peyğəmbərdir».   </div><div class='s'>İsa satıcıları məbəddən qovur </div> <div class='r'>(Mark 11:15-19; Luka 19:45-48; Yəh. 2:13-22)  </div><div class='p'> <span class="verse" id="V12">12&#160;</span>İsa məbədə girib orada alver edənlərin hamısını qovdu. Sərrafların masalarını və göyərçin satanların kürsülərini çevirdi.   <span class="verse" id="V13">13&#160;</span><a href="#FN5" class="notemark">*<span class="popup">Yeş. 56:7; Yer. 7:11</span></a>Onlara belə dedi:  </div><div class='q'>«“Mənim evim dua evi adlandırılacaq”  </div><div class='m'>deyə yazılıb. Amma siz onu “quldur yuvasına” çevirmisiniz!»   </div><div class='p'> <span class="verse" id="V14">14&#160;</span>İsa məbəddə Onun yanına gələn korlara və axsaqlara şəfa verdi.   <span class="verse" id="V15">15&#160;</span>Lakin başçı kahinlər və ilahiyyatçılar Onun etdiyi heyrətamiz işləri və məbəddə «Davud Oğluna hosanna!» deyə bağıran uşaqları gördükdə acıqlandılar   <span class="verse" id="V16">16&#160;</span><a href="#FN6" class="notemark">*<span class="popup">Zəb. 8:2</span></a>və Ona dedilər: «Bunların nə söylədiyini eşidirsənmi?» İsa da onlara dedi: «Bəli.  </div><div class='q'>“Körpələrin və çağaların ağzından  </div><div class='q'>Kamil həmd aldın”  </div><div class='m'>sözünü heç oxumamısınızmı?»   <span class="verse" id="V17">17&#160;</span>İsa onları tərk edib şəhərdən çıxdı. Bet-Anyaya gedib orada gecələdi.   </div><div class='s'>Barsız əncir ağacı </div> <div class='r'>(Mark 11:12-14,20-24; Luka 13:6-9)  </div><div class='p'> <span class="verse" id="V18">18&#160;</span>Səhəri gün İsa şəhərə qayıdanda acmışdı.   <span class="verse" id="V19">19&#160;</span>Yol kənarında bir əncir ağacı gördü və ona yaxınlaşdı. Amma ağacda yarpaqdan başqa bir şey tapmadı. İsa ona dedi: «Qoy bir daha sənin meyvən çıxmasın». Əncir ağacı o anda qurudu.   <span class="verse" id="V20">20&#160;</span>Şagirdlər bunu gördükdə «Əncir ağacı bir anda necə qurudu?» deyərək heyrətləndilər.   <span class="verse" id="V21">21&#160;</span><a href="#FN7" class="notemark">*<span class="popup">Mat. 17:20; 1Kor. 13:2</span></a>İsa cavab verib onlara dedi: «Sizə doğrusunu deyirəm: əgər imanınız olub şübhə etməsəniz, nəinki əncir ağacının başına gətirilən şeyi edərsiniz, hətta bu dağa “Qalx, dənizə atıl!” desəniz, elə də olacaq.   <span class="verse" id="V22">22&#160;</span>İmanla dua edərək hər nə diləsəniz, alacaqsınız».   </div><div class='s'>İsanın səlahiyyəti </div> <div class='r'>(Mark 11:27-33; Luka 20:1-8)  </div><div class='p'> <span class="verse" id="V23">23&#160;</span>İsa məbədə gəlib təlim öyrədərkən başçı kahinlər və xalqın ağsaqqalları Ona yaxınlaşıb dedilər: «Sən bu işləri hansı səlahiyyətlə edirsən? Sənə bu səlahiyyəti kim verib?»   <span class="verse" id="V24">24&#160;</span>İsa onlara belə cavab verdi: «Mən də sizə bir sual verəcəyəm; onu Mənə desəniz, Mən də bunları hansı səlahiyyətlə etdiyimi sizə deyərəm.   <span class="verse" id="V25">25&#160;</span>Yəhyanın vəftizi haradan idi? Göydən idi, yoxsa insanlardan?» Onlarsa aralarında müzakirə edərək belə dedilər: «Əgər desək “göydən”, “Bəs nə üçün ona inanmadınız?” deyəcək.   <span class="verse" id="V26">26&#160;</span>Amma desək “insanlardan”, camaatdan qorxuruq, çünki hamı Yəhyanı peyğəmbər sayır».   <span class="verse" id="V27">27&#160;</span>Cavabında İsaya dedilər: «Bilmirik». İsa da onlara dedi: «Bunları hansı səlahiyyətlə etdiyimi Mən də sizə demirəm.   </div><div class='s'>İki oğul məsəli </div> <div class='p'> <span class="verse" id="V28">28&#160;</span>Bəs siz necə düşünürsünüz? Bir adamın iki oğlu vardı. Gəlib birincisinə “oğlum, bu gün get üzüm bağımda işlə” dedi.   <span class="verse" id="V29">29&#160;</span>O da cavab verib “istəmirəm” dedi. Lakin sonra peşman olub getdi.   <span class="verse" id="V30">30&#160;</span>Həmin adam ikincisinə yaxınlaşıb yenə eyni sözü söylədi. O cavab verib “Gedirəm, ağam!” dedi, amma getmədi.   <span class="verse" id="V31">31&#160;</span>Bu iki nəfərdən hansı atasının istəyini yerinə yetirdi?» Onlar «birincisi» dedilər. İsa onlara dedi: «Sizə doğrusunu deyirəm: vergiyığanlar və fahişələr Allahın Padşahlığına sizdən qabaq girirlər.   <span class="verse" id="V32">32&#160;</span><a href="#FN8" class="notemark">*<span class="popup">Luka 3:12; 7:29-30</span></a>Çünki Yəhya sizin yanınıza salehlik yolunu göstərməyə gəldi. Sizsə ona inanmadınız, amma vergiyığanlar və fahişələr ona inandılar. Siz bunu gördükdən sonra da peşman olub ona inanmadınız.   </div><div class='s'>Pis bağbanlar məsəli </div> <div class='r'>(Mark 12:1-12; Luka 20:9-19)  </div><div class='p'> <span class="verse" id="V33">33&#160;</span><a href="#FN9" class="notemark">*<span class="popup">Yeş. 5:1-7</span></a>Başqa bir məsəli dinləyin: Ev sahibi olan bir adam var idi. Üzüm bağı saldı, oranın ətrafına çəpər çəkdi. İçində yer qazaraq üzümsıxan düzəltdi, nəzarət qülləsi tikdi. Sonra isə bağı bağbanlara icarəyə verərək başqa ölkəyə getdi.   <span class="verse" id="V34">34&#160;</span>Məhsul vaxtı çatanda məhsulunu almaq üçün qullarını bağbanların yanına göndərdi.   <span class="verse" id="V35">35&#160;</span>Lakin bağbanlar onun qullarını tutub kimini döydülər, kimini öldürdülər, kimini də daşqalaq etdilər.   <span class="verse" id="V36">36&#160;</span>Bağ sahibi yenə əvvəlkindən daha çox başqa qullar göndərdi. Bağbanlar onlarla da əvvəlki kimi etdilər.   <span class="verse" id="V37">37&#160;</span>“Oğluma hörmət edərlər” deyərək axırda öz oğlunu onların yanına göndərdi.   <span class="verse" id="V38">38&#160;</span>Bağbanlarsa oğulu görəndə öz aralarında dedilər: “Varis budur. Gəlin onu öldürək və miras bizə qalsın”.   <span class="verse" id="V39">39&#160;</span>Beləcə onu tutub bağdan kənara çıxararaq öldürdülər.   <span class="verse" id="V40">40&#160;</span>Beləliklə, bağın sahibi gəldikdə bu bağbanlara nə edəcək?»   <span class="verse" id="V41">41&#160;</span>Onlar İsaya dedilər: «Bu xainləri dəhşətli şəkildə həlak edəcək, üzüm bağını isə başqa bağbanlara icarəyə verəcək ki, onlar məhsulu öz vaxtında ona versinlər».   </div><div class='p'> <span class="verse" id="V42">42&#160;</span><a href="#FN10" class="notemark">*<span class="popup">Zəb. 118:22-23</span></a>İsa onlara dedi: «Məgər siz Müqəddəs Yazılarda bunu heç oxumamısınız?  </div><div class='q'>“Bənnaların rədd etdiyi daş  </div><div class='q'>Guşədaşı olub.  </div><div class='q'>Bu, Rəbbin işi idi,  </div><div class='q'>Gözümüzdə xariqəli bir işdir”.   </div><div class='m'> <span class="verse" id="V43">43&#160;</span>Buna görə sizə deyirəm: Allahın Padşahlığı sizdən alınıb onun məhsullarını yetişdirəcək bir millətə veriləcək.   <span class="verse" id="V44">44&#160;</span>Bu daşın üstünə yıxılan kəs parçalanacaq, daş isə kimin üzərinə düşərsə, onu əzəcək».<a href="#FN11" class="notemark">‡<span class="popup">Bəzi əlyazmalarda bu ayə yoxdur.</span></a>   </div><div class='p'> <span class="verse" id="V45">45&#160;</span>Başçı kahinlər və fariseylər Onun məsəllərini eşitdikdə bu sözləri onlar üçün dediyini başa düşdülər.   <span class="verse" id="V46">46&#160;</span>Ona görə də Onu tutmaq üçün yol axtarırdılar, lakin camaatdan qorxdular, çünki camaat İsanı peyğəmbər hesab edirdi.   </div><ul class='tnav'>
<li><a href='index.htm'>MATTA</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">21:5</a>
<span class="xt"><a href='ISA62.htm#V11'>Yeş. 62:11</a>; <a href='ZEC09.htm#V9'>Zək. 9:9</a></span></p>
<p class="f" id="FN2"><span class="notemark">*</span><a class="notebackref" href="#V5">21:5</a>
<span class="fq">Sion qızına </span><span class="ft">– yəni Yerusəlim əhalisinə.</span></p>
<p class="x" id="FN3"><span class="notemark">*</span><a class="notebackref" href="#V9">21:9</a>
<span class="xt"><a href='PSA118.htm#V25'>Zəb. 118:25-26</a></span></p>
<p class="f" id="FN4"><span class="notemark">†</span><a class="notebackref" href="#V9">21:9</a>
<span class="fq">Hosanna </span><span class="ft">– ibrani dilində </span><span class="fq">xilas et. </span><span class="ft">Nida kimi işlənir.</span></p>
<p class="x" id="FN5"><span class="notemark">*</span><a class="notebackref" href="#V13">21:13</a>
<span class="xt"><a href='ISA56.htm#V7'>Yeş. 56:7</a>; <a href='JER07.htm#V11'>Yer. 7:11</a></span></p>
<p class="x" id="FN6"><span class="notemark">*</span><a class="notebackref" href="#V16">21:16</a>
<span class="xt"><a href='PSA008.htm#V2'>Zəb. 8:2</a></span></p>
<p class="x" id="FN7"><span class="notemark">*</span><a class="notebackref" href="#V21">21:21</a>
<span class="xt"><a href='MAT17.htm#V20'>Mat. 17:20</a>; <a href='1CO13.htm#V2'>1Kor. 13:2</a></span></p>
<p class="x" id="FN8"><span class="notemark">*</span><a class="notebackref" href="#V32">21:32</a>
<span class="xt"><a href='LUK03.htm#V12'>Luka 3:12</a>; <a href='LUK07.htm#V29'>7:29-30</a></span></p>
<p class="x" id="FN9"><span class="notemark">*</span><a class="notebackref" href="#V33">21:33</a>
<span class="xt"><a href='ISA05.htm#V1'>Yeş. 5:1-7</a></span></p>
<p class="x" id="FN10"><span class="notemark">*</span><a class="notebackref" href="#V42">21:42</a>
<span class="xt"><a href='PSA118.htm#V22'>Zəb. 118:22-23</a></span></p>
<p class="f" id="FN11"><span class="notemark">‡</span><a class="notebackref" href="#V44">21:44</a>
<span class="ft">Bəzi əlyazmalarda bu ayə yoxdur.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
