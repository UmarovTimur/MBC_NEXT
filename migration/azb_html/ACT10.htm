<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HƏVARİLƏRİN İŞLƏRİ 10</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT09.htm'>&lt;</a></li>
<li><a href='ACT.htm'>10</a></li>
<li><a href='ACT11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Mömin yüzbaşı </div> <div class='p'> <span class="verse" id="V1">1&#160;</span>Qeysəriyyədə Korneli adlı bir nəfər yaşayırdı. O, İtaliyalı adlı alayın yüzbaşılarından biri idi.   <span class="verse" id="V2">2&#160;</span>Həm özü, həm də bütün külfəti mömin olub Allahdan qorxardı. O, xalqa çox nəzir-niyaz paylayar, daim Allaha dua edərdi.   <span class="verse" id="V3">3&#160;</span>Bir gün təxminən doqquzuncu saat<a href="#FN1" class="notemark">*<span class="popup">Doqquzuncu saat – hazırkı vaxtla günortadan sonra saat üç.</span></a> radələrində görüntüdə aydın gördü ki, Allahın bir mələyi yanına gəlib onu çağırdı: «Ey Korneli!»   <span class="verse" id="V4">4&#160;</span>Korneli qorxa-qorxa ona baxıb dedi: «Nədir, ey ağam?» Mələk ona dedi: «Duaların və nəzir-niyazların xatirə təqdimi kimi Allahın hüzurunda qəbul olundu.   <span class="verse" id="V5">5&#160;</span>İndi Yafoya adamlar göndər, Peter adlanan Şimonu çağırtdır.   <span class="verse" id="V6">6&#160;</span>O, dabbağ Şimonun dəniz kənarındakı evində qonaqdır».<a href="#FN2" class="notemark">†<span class="popup">Qonaqdır – bəzi əlyazmalarda qonaqdır. O sənə nə etməlisən deyəcək, bəzilərində isə qonaqdır. Onun sənə deyəcəyi sözlərlə həm sən, həm də külfətin xilas olacaq (Həv. 11:14).</span></a>   <span class="verse" id="V7">7&#160;</span>Onunla danışan mələk gedəndən sonra Korneli xidmətçilərindən ikisini və mühafizəçilərindən bir mömin əsgəri çağırtdırdı.   <span class="verse" id="V8">8&#160;</span>Onlara hər şeyi danışdı və sonra onları Yafoya göndərdi.   </div><div class='s'>Peterin görüntüsü </div> <div class='p'> <span class="verse" id="V9">9&#160;</span>Ertəsi gün təxminən altıncı saat<a href="#FN3" class="notemark">‡<span class="popup">Altıncı saat – hazırkı vaxtla günorta saat on iki.</span></a> radələrində, onlar yolda olub şəhərə yaxınlaşanda Peter dua etmək üçün dama çıxdı.   <span class="verse" id="V10">10&#160;</span>O acıb yemək istəyirdi. Yemək hazırlanarkən Peterin fikrini bir görüntü apardı.   <span class="verse" id="V11">11&#160;</span>O gördü ki, göy yarıldı, böyük mələfəyə bənzər bir şey dörd küncündən asılaraq yerə endi.   <span class="verse" id="V12">12&#160;</span>Onun üstündə hər cür dördayaqlılar, sürünənlər<a href="#FN4" class="notemark">§<span class="popup">Sürünənlər – bəzi əlyazmalarda çöl heyvanları, sürünənlər.</span></a> və göydə uçan quşlar var idi.   <span class="verse" id="V13">13&#160;</span>Ona bir səda gəldi: «Qalx, Peter, kəs və ye!»   <span class="verse" id="V14">14&#160;</span>Peter Ona dedi: «Əsla, ya Rəbb! Mən heç vaxt nə haram, nə də murdar bir şey yeməmişəm».   <span class="verse" id="V15">15&#160;</span>Səda ikinci dəfə yenə gəldi və Peterə dedi: «Allahın halal dediyi şeylərə sən haram demə».   <span class="verse" id="V16">16&#160;</span>Bu, üç dəfə təkrarlanandan sonra o şey dərhal göyə çəkildi.   </div><div class='p'> <span class="verse" id="V17">17&#160;</span>Peter bu görüntünün mənası barədə fikirləri ilə çaşbaş qalanda Kornelinin göndərdiyi adamlar Şimonun evini soruşurdular. Onlar qapı ağzında dayanıb   <span class="verse" id="V18">18&#160;</span>bərkdən soruşdular: «Peter deyə çağırılan Şimon burada qalırmı?»   <span class="verse" id="V19">19&#160;</span>Bu zaman görüntü barədə fikirləşən Peterə Ruh belə dedi: «Bax səni üç kişi axtarır.   <span class="verse" id="V20">20&#160;</span>Dur, aşağı en və heç tərəddüd etmədən onlarla get. Çünki onları Mən göndərmişəm».   <span class="verse" id="V21">21&#160;</span>Peter aşağı enib həmin adamlara dedi: «Axtardığınız adam mənəm. Niyə gəlmisiniz?»   <span class="verse" id="V22">22&#160;</span>Onlar dedilər: «Korneli adlı bir yüzbaşı var. O, saleh və Allahdan qorxan kişidir; buna bütün Yəhudi milləti də şahiddir. Müqəddəs bir mələk ona əmr etdi ki, səni öz evinə çağırtdırsın və deyəcəyin sözlərə qulaq assın».   <span class="verse" id="V23">23&#160;</span>Bundan sonra Peter onları içəri dəvət edib qonaq saxladı.  </div><div class='s'>Kornelinin evində </div> <div class='p'>Ertəsi gün Peter qalxıb onlarla yola çıxdı və Yafodan olan bəzi qardaşlar da onlara qoşuldu.   <span class="verse" id="V24">24&#160;</span>Sonrakı gün Qeysəriyyəyə çatdı. Korneli öz qohumlarını və yaxın dostlarını bir yerə yığıb onları gözləyirdi.   <span class="verse" id="V25">25&#160;</span>Peter içəri girəndə Korneli ayağına düşüb ona səcdə etdi.   <span class="verse" id="V26">26&#160;</span>Peter isə onu ayağa qaldıraraq dedi: «Qalx, mən də sənin kimi insanam».   <span class="verse" id="V27">27&#160;</span>Peter Korneli ilə danışa-danışa içəri daxil olanda gördü ki, oraya xeyli adam yığılıb.   <span class="verse" id="V28">28&#160;</span>Onlara belə dedi: «Bilirsiniz ki, Yəhudilərə hər hansı bir yadelli ilə ünsiyyət yaratmaq, onlara qonaq getmək qadağandır. Amma insanları haram və murdar saymamağı Allah mənə göstərdi.   <span class="verse" id="V29">29&#160;</span>Buna görə məni çağıranda etiraz etmədən gəldim. Deyə bilərsinizmi, məni niyə çağırmısınız?»   <span class="verse" id="V30">30&#160;</span>Korneli cavab verdi: «Üç gün əvvəl elə bu vaxtlarda<a href="#FN5" class="notemark">**<span class="popup">Vaxtlarda – bəzi əlyazmalarda vaxtlarda oruc tutub.</span></a> doqquzuncu saatın<a href="#FN6" class="notemark">††<span class="popup">Doqquzuncu saat – hazırkı vaxtla günortadan sonra saat üç.</span></a> duasını edirdim ki, birdən parlaq libaslı bir kişi qarşımda dayandı   <span class="verse" id="V31">31&#160;</span>və dedi: “Ey Korneli, sənin duaların eşidildi və nəzir-niyazların Allah tərəfindən yada salındı.   <span class="verse" id="V32">32&#160;</span>İndi Yafoya adamlar göndər, Peter adlanan Şimonu çağırtdır. O, dabbağ Şimonun dəniz kənarındakı evində qonaqdır”.<a href="#FN7" class="notemark">‡‡<span class="popup">Qonaqdır – bəzi əlyazmalarda qonaqdır. O gəlib sənə hər şeyi danışacaq.</span></a>   <span class="verse" id="V33">33&#160;</span>Ona görə sənin yanına adamlar göndərdim və sən də xeyirxahlıq göstərərək gəldin. İndi hamımız Allahın önündəyik və Rəbbin sənə əmr etdiyi hər sözə qulaq asmağa hazırıq».   </div><div class='p'> <span class="verse" id="V34">34&#160;</span><a href="#FN8" class="notemark">*<span class="popup">Qanun. 10:17</span></a>Peter sözə başlayıb dedi: «İndi bildim ki, həqiqətən, Allah tərəfkeşlik etmir.   <span class="verse" id="V35">35&#160;</span>Milliyətindən asılı olmayaraq kim ki Ondan qorxub əməlisaleh olarsa, Ona məqbuldur.   <span class="verse" id="V36">36&#160;</span>O, İsrail övladlarına Öz kəlamını göndərdi və hamının Sahibi olan İsa Məsih vasitəsilə barışdırma Müjdəsini yaydı.   <span class="verse" id="V37">37&#160;</span>Bilirsiniz ki, Yəhyanın vəftiz üçün çağırışından sonra Qalileyadan başlayaraq bütün Yəhudeyada nələr baş verdi.   <span class="verse" id="V38">38&#160;</span>Allah Nazaretli İsanı Müqəddəs Ruhla və qüdrətlə məsh etdi. İsa xeyirxahlıq edərək hər yanı gəzib iblisin təzyiqinə məruz qalanların hamısını sağaltdı. Çünki Allah Ona yar idi.   <span class="verse" id="V39">39&#160;</span>Yəhudilərin ölkəsində və Yerusəlimdə İsanın nələr etdiyinin şahidi olduq. Onu çarmıxa çəkib<a href="#FN9" class="notemark">§§<span class="popup">Çarmıxa çəkib – hərfi tərcümədə ağacdan asıb.</span></a> öldürdülər.   <span class="verse" id="V40">40-41&#160;</span>Amma Allah Onu üçüncü gün diriltdi və bütün xalqa deyil, əvvəlcədən seçdiyi Öz şahidlərinə – ölülər arasından dirilməsindən sonra Onunla birlikdə yeyib-içən bizlərə aydın göstərdi.   <span class="verse" id="V42">42&#160;</span>Bizə isə əmr verdi ki, “Allahın təyin etdiyi ölülərlə dirilərin Hakimi Budur” deyə bunu xalqa şəhadət etməklə vəz edək.   <span class="verse" id="V43">43&#160;</span>Onun barəsində bütün peyğəmbərlər şəhadət edir ki, Ona iman edən hər kəsin günahı Onun adı ilə bağışlanır».   </div><div class='p'> <span class="verse" id="V44">44&#160;</span>Peter bu sözləri deyirdi ki, Müqəddəs Ruh söhbətə qulaq asan hər kəsin üzərinə endi.   <span class="verse" id="V45">45&#160;</span>Peterlə birlikdə gəlmiş sünnətli imanlılar Müqəddəs Ruhun bəxşiş olaraq başqa millətlərin də üstünə töküldüyünə mat qaldı;   <span class="verse" id="V46">46&#160;</span>onların başqa dillərdə danışıb Allahı mədh etdiyini eşitdilər. Onda Peter belə dedi:   <span class="verse" id="V47">47&#160;</span>«Bu adamlar bizim kimi Müqəddəs Ruhu alıb. Bunların su ilə vəftiz olmalarına kim mane ola bilər?»   <span class="verse" id="V48">48&#160;</span>Beləliklə, onların İsa Məsihin adı ilə vəftiz olmalarını buyurdu. Sonra onlar Peterdən xahiş etdilər ki, bir neçə gün onların yanında qalsın.   </div><ul class='tnav'>
<li><a href='index.htm'>HƏVARİLƏRİN İŞLƏRİ</a></li>
<li><a href='ACT09.htm'>&lt;</a></li>
<li><a href='ACT.htm'>10</a></li>
<li><a href='ACT11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">10:3</a>
<span class="fq">Doqquzuncu saat </span><span class="ft">– hazırkı vaxtla günortadan sonra saat üç.</span></p>
<p class="f" id="FN2"><span class="notemark">†</span><a class="notebackref" href="#V6">10:6</a>
<span class="fq">Qonaqdır </span><span class="ft">– bəzi əlyazmalarda </span><span class="fq">qonaqdır. O sənə nə etməlisən deyəcək, </span><span class="ft">bəzilərində isə </span><span class="fq">qonaqdır. Onun sənə deyəcəyi sözlərlə həm sən, həm də külfətin xilas olacaq </span><span class="ft">(<a href='ACT11.htm#V14'>Həv. 11:14</a>).</span></p>
<p class="f" id="FN3"><span class="notemark">‡</span><a class="notebackref" href="#V9">10:9</a>
<span class="fq">Altıncı saat </span><span class="ft">– hazırkı vaxtla günorta saat on iki.</span></p>
<p class="f" id="FN4"><span class="notemark">§</span><a class="notebackref" href="#V12">10:12</a>
<span class="fq">Sürünənlər </span><span class="ft">– bəzi əlyazmalarda </span><span class="fq">çöl heyvanları, sürünənlər.</span></p>
<p class="f" id="FN5"><span class="notemark">**</span><a class="notebackref" href="#V30">10:30</a>
<span class="fq">Vaxtlarda </span><span class="ft">– bəzi əlyazmalarda </span><span class="fq">vaxtlarda oruc tutub.</span></p>
<p class="f" id="FN6"><span class="notemark">††</span><a class="notebackref" href="#V30">10:30</a>
<span class="fq">Doqquzuncu saat </span><span class="ft">– hazırkı vaxtla günortadan sonra saat üç.</span></p>
<p class="f" id="FN7"><span class="notemark">‡‡</span><a class="notebackref" href="#V32">10:32</a>
<span class="fq">Qonaqdır </span><span class="ft">– bəzi əlyazmalarda </span><span class="fq">qonaqdır. O gəlib sənə hər şeyi danışacaq.</span></p>
<p class="x" id="FN8"><span class="notemark">*</span><a class="notebackref" href="#V34">10:34</a>
<span class="xt"><a href='DEU10.htm#V17'>Qanun. 10:17</a></span></p>
<p class="f" id="FN9"><span class="notemark">§§</span><a class="notebackref" href="#V39">10:39</a>
<span class="fq">Çarmıxa çəkib </span><span class="ft">– hərfi tərcümədə </span><span class="fq">ağacdan asıb.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
