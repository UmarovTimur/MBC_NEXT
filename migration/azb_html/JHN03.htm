<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YƏHYA 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YƏHYA</a></li>
<li><a href='JHN02.htm'>&lt;</a></li>
<li><a href='JHN.htm'>3</a></li>
<li><a href='JHN04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>İsa və Nikodim </div> <div class='p'> <span class="verse" id="V1">1&#160;</span>Fariseylər arasında Nikodim adlı bir Yəhudi rəhbəri var idi.   <span class="verse" id="V2">2&#160;</span>O, gecə ikən İsanın yanına gəlib dedi: «Rabbi, bilirik ki, Sən Allahın yanından gələn bir müəllimsən. Çünki Allah ona yar olmasa, heç kəs Sənin göstərdiyin əlamətləri edə bilməz».   <span class="verse" id="V3">3&#160;</span>İsa ona cavab verdi: «Doğrusunu, doğrusunu sənə deyirəm: bir kəs yenidən doğulmasa, Allahın Padşahlığını görə bilməz».   <span class="verse" id="V4">4&#160;</span>Nikodim Ondan soruşdu: «Yaşa dolmuş bir adam necə yenidən doğula bilər? O, ikinci dəfə anasının bətninə girib doğula bilərmi?»   <span class="verse" id="V5">5&#160;</span>İsa cavab verdi: «Doğrusunu, doğrusunu sənə deyirəm: bir kəs sudan və Ruhdan doğulmasa, Allahın Padşahlığına daxil ola bilməz.   <span class="verse" id="V6">6&#160;</span>Bəşərdən doğulan bəşərdir, Ruhdan doğulan ruhdur.   <span class="verse" id="V7">7&#160;</span>Sənə “yenidən doğulmalısınız” dediyimə heyrət etmə.   <span class="verse" id="V8">8&#160;</span>Yel istədiyi yerdə əsir, onun səsini eşidirsən, amma haradan gəlib haraya getdiyini bilmirsən. Ruhdan doğulmuş adam da belədir».   <span class="verse" id="V9">9&#160;</span>Nikodim «Bu şeylər necə ola bilər?» deyə soruşdu.   <span class="verse" id="V10">10&#160;</span>İsa ona cavab verdi: «Sən İsrailin müəllimisən. Bunları bilmirsənmi?   <span class="verse" id="V11">11&#160;</span>Doğrusunu, doğrusunu sənə deyirəm: biz bildiyimizi söyləyirik, gördüyümüzə şəhadət edirik, amma siz bizim şəhadətimizi qəbul etmirsiniz.   <span class="verse" id="V12">12&#160;</span>Əgər Mən sizə yerdəki işlərdən danışanda inanmırsınızsa, göydəki işlərdən danışsam, necə inanacaqsınız?   <span class="verse" id="V13">13&#160;</span>Heç kəs göyə çıxmayıb, yalnız göydən enmiş<a href="#FN1" class="notemark">*<span class="popup">Göydən enmiş – bəzi əlyazmalarda göydən enmiş, indi də göydə olan.</span></a> Bəşər Oğlu orada olub.   <span class="verse" id="V14">14&#160;</span><a href="#FN2" class="notemark">*<span class="popup">Say. 21:9</span></a>Musa çöldə ilanı yuxarı qaldırdığı kimi Bəşər Oğlu da yuxarı qaldırılmalıdır ki,   <span class="verse" id="V15">15&#160;</span>Ona iman edən hər kəs əbədi həyata<a href="#FN3" class="notemark">†<span class="popup">Hər kəs əbədi həyata – bəzi əlyazmalarda hər kəs həlak olmasın, amma əbədi həyata.</span></a> malik olsun».   </div><div class='p'> <span class="verse" id="V16">16&#160;</span>Çünki Allah dünyanı elə sevdi ki, vahid Oğlunu verdi; bunu ona görə etdi ki, Ona iman edən hər kəs həlak olmasın, amma əbədi həyata malik olsun.   <span class="verse" id="V17">17&#160;</span>Allah dünyanı mühakimə etmək üçün deyil, Oğlunun vasitəsilə xilas etmək üçün Onu dünyaya göndərdi.   <span class="verse" id="V18">18&#160;</span>Ona iman edən mühakimə olunmur, iman etməyənsə artıq mühakimə olunub, çünki Allahın vahid Oğlunun adına iman etməyib.   <span class="verse" id="V19">19&#160;</span>Mühakimə bundan ibarətdir ki, dünyaya nur gəldi, amma insanlar qaranlığı nurdan daha çox sevdilər, çünki əməlləri şər idi.   <span class="verse" id="V20">20&#160;</span>Pislik edən hər kəs nura nifrət edər, əməllərinin üzə çıxmaması üçün nura tərəf gəlməz.<a href="#FN4" class="notemark">‡<span class="popup">Gəlməz – bəzi əlyazmalarda gəlməz, çünki əməlləri şərdir.</span></a>   <span class="verse" id="V21">21&#160;</span>Həqiqətə əməl edənsə nura tərəf gələr ki, əməllərini Allah naminə etdiyi bəlli olsun.   </div><div class='s'>Yəhyanın İsa barədə şəhadəti </div> <div class='p'> <span class="verse" id="V22">22&#160;</span>Bundan sonra İsa və Onun şagirdləri Yəhudeya diyarına gəldilər. İsa bir müddət onlarla orada qalıb vəftiz edirdi.   <span class="verse" id="V23">23&#160;</span>Yəhya da Şalim yaxınlığındakı Aynonda vəftiz edirdi, çünki orada çoxlu su var idi. Adamlar da gəlib vəftiz olunurdu.   <span class="verse" id="V24">24&#160;</span><a href="#FN5" class="notemark">*<span class="popup">Mat. 14:3; Mark 6:17; Luka 3:19</span></a>Yəhya hələ zindana salınmamışdı.   </div><div class='p'> <span class="verse" id="V25">25&#160;</span>Bu zaman Yəhyanın şagirdləri ilə bir Yəhudi<a href="#FN6" class="notemark">§<span class="popup">Bir Yəhudi – bəzi əlyazmalarda bəzi Yəhudilər.</span></a> arasında paklanma barədə mübahisə düşdü.   <span class="verse" id="V26">26&#160;</span>Şagirdləri Yəhyanın yanına gəlib dedilər: «Rabbi, İordanın o tayında sənin yanında olan və barəsində şəhadət etdiyin Şəxs indi Özü vəftiz edir və hamı Onun yanına gəlir».   <span class="verse" id="V27">27&#160;</span>Yəhya cavabında dedi: «İnsana göydən verilməsə, o heç nə ala bilməz.   <span class="verse" id="V28">28&#160;</span><a href="#FN7" class="notemark">*<span class="popup">Yəh. 1:20</span></a>“Mən Məsih deyiləm, ancaq Ondan əvvəl göndərilmişəm” sözümə özünüz şahidsiniz.   <span class="verse" id="V29">29&#160;</span>Gəlin kimindirsə, bəy odur. Amma bəyi gözləyərək ona qulaq asan sağdışı bəyin səsini eşidib çox sevinir. Mənim sevincim beləcə tam oldu.   <span class="verse" id="V30">30&#160;</span>İndi Ona böyümək, mənə kiçilmək gərəkdir».   </div><div class='p'> <span class="verse" id="V31">31&#160;</span>Yuxarıdan Gələn hamıdan üstündür. Yer üzündən olan yerə məxsusdur və yer barədə danışar, göydən Gələnsə hamıdan üstündür.   <span class="verse" id="V32">32&#160;</span>Nə görüb-eşidibsə, ona şəhadət edər, amma şəhadətini heç kəs qəbul etməz.   <span class="verse" id="V33">33&#160;</span>Onun şəhadətini qəbul edən kəs Allahın haqq olduğuna möhür basıb.   <span class="verse" id="V34">34&#160;</span>Ona görə ki Allahın göndərdiyi Şəxs Allahın sözlərini söyləyər. Çünki Allah Ruhu hədsiz verir.   <span class="verse" id="V35">35&#160;</span><a href="#FN8" class="notemark">*<span class="popup">Mat. 11:27; Luka 10:22</span></a>Ata Oğulu sevir və hər şeyi Onun ixtiyarına verib.   <span class="verse" id="V36">36&#160;</span>Oğula iman edən şəxs əbədi həyata malikdir, Oğula itaət etməyənsə həyat görməyəcək, lakin Allahın qəzəbi onun üzərində qalır.   </div><ul class='tnav'>
<li><a href='index.htm'>YƏHYA</a></li>
<li><a href='JHN02.htm'>&lt;</a></li>
<li><a href='JHN.htm'>3</a></li>
<li><a href='JHN04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V13">3:13</a>
<span class="fq">Göydən enmiş </span><span class="ft">– bəzi əlyazmalarda </span><span class="fq">göydən enmiş, indi də göydə olan.</span></p>
<p class="x" id="FN2"><span class="notemark">*</span><a class="notebackref" href="#V14">3:14</a>
<span class="xt"><a href='NUM21.htm#V9'>Say. 21:9</a></span></p>
<p class="f" id="FN3"><span class="notemark">†</span><a class="notebackref" href="#V15">3:15</a>
<span class="fq">Hər kəs əbədi həyata </span><span class="ft">– bəzi əlyazmalarda </span><span class="fq">hər kəs həlak olmasın, amma əbədi həyata.</span></p>
<p class="f" id="FN4"><span class="notemark">‡</span><a class="notebackref" href="#V20">3:20</a>
<span class="fq">Gəlməz </span><span class="ft">– bəzi əlyazmalarda </span><span class="fq">gəlməz, çünki əməlləri şərdir.</span></p>
<p class="x" id="FN5"><span class="notemark">*</span><a class="notebackref" href="#V24">3:24</a>
<span class="xt"><a href='MAT14.htm#V3'>Mat. 14:3</a>; <a href='MRK06.htm#V17'>Mark 6:17</a>; <a href='LUK03.htm#V19'>Luka 3:19</a></span></p>
<p class="f" id="FN6"><span class="notemark">§</span><a class="notebackref" href="#V25">3:25</a>
<span class="fq">Bir Yəhudi </span><span class="ft">– bəzi əlyazmalarda </span><span class="fq">bəzi Yəhudilər.</span></p>
<p class="x" id="FN7"><span class="notemark">*</span><a class="notebackref" href="#V28">3:28</a>
<span class="xt"><a href='JHN01.htm#V20'>Yəh. 1:20</a></span></p>
<p class="x" id="FN8"><span class="notemark">*</span><a class="notebackref" href="#V35">3:35</a>
<span class="xt"><a href='MAT11.htm#V27'>Mat. 11:27</a>; <a href='LUK10.htm#V22'>Luka 10:22</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
