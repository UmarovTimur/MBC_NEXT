<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 25</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER24.htm'>&lt;</a></li>
<li><a href='JER.htm'>25</a></li>
<li><a href='JER26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Yetmiş illik sürgün </div> <div class='p'> <span class="verse" id="V1">1&#160;</span><a href="#FN1" class="notemark">*<span class="popup">2Pad. 24:1; 2Saln. 36:5-7; Dan. 1:1-2 </span></a> Yəhuda padşahı Yoşiya oğlu Yehoyaqimin padşahlığının dördüncü ilində bütün Yəhuda xalqı barədə Yeremyaya söz nazil oldu. Bu, Babil padşahı Navuxodonosorun padşahlığının birinci ilində oldu.   <span class="verse" id="V2">2&#160;</span>Yeremya peyğəmbər bütün Yəhuda xalqına və Yerusəlimdə yaşayanların hamısına bu sözü bildirib dedi:   <span class="verse" id="V3">3&#160;</span>«İyirmi üç il ərzində – Yəhuda padşahı Amon oğlu Yoşiyanın padşahlığının on üçüncü ilindən bu günə qədər Rəbbin sözü mənə nazil oldu. Mən də dəfələrlə bu sözləri sizə bildirdim, amma siz qulaq asmadınız.   <span class="verse" id="V4">4&#160;</span>Rəbb peyğəmbər qullarını dəfələrlə yanınıza göndərdi, amma eşitmədiniz, qulaq asmadınız.   <span class="verse" id="V5">5&#160;</span>Onlar sizə belə söylədi: “İndi öz pis yolunuzdan, pis əməllərinizdən dönün ki, Rəbbin əbədi olaraq sizə və atalarınıza verdiyi torpaqda yaşayasınız.   <span class="verse" id="V6">6&#160;</span>Başqa allahlara qulluq və səcdə edərək onların tərəfdarı olmayın, əl işiniz olan bütlərlə Məni qəzəbləndirməyin ki, Mən də sizə pislik etməyim”.   <span class="verse" id="V7">7&#160;</span>Rəbb bəyan edir: “Ancaq siz Mənə qulaq asmadınız, əl işiniz olan bütlərlə Məni qəzəbləndirib özünüzə ziyan vurdunuz”.   </div><div class='p'> <span class="verse" id="V8">8&#160;</span>Buna görə də Ordular Rəbbi deyir: “İndi ki sözlərimə qulaq asmadınız,   <span class="verse" id="V9">9&#160;</span>Mən də bütün şimal tayfalarını və qulum Babil padşahı Navuxodonosoru çağıracağam”. Bu, Rəbbin sözüdür. “Onları bu ölkənin, burada yaşayanların və bütün ətraf millətlərin üstünə gətirəcəyəm. Bunları tamamilə məhv edəcəyəm, ölkəni dəhşət və rişxənd hədəfinə çevirəcək, əbədi bir xarabalığa döndərəcəyəm.   <span class="verse" id="V10">10&#160;</span><a href="#FN2" class="notemark">*<span class="popup">Yer. 7:34; 16:9; Vəhy 18:22-23 </span></a> Sevinc və şadlıq sədasını, bəy-gəlin səsini, dəyirman daşlarının taqqıltısını, çıraq işığını onların içindən yox edəcəyəm.   <span class="verse" id="V11">11&#160;</span><a href="#FN3" class="notemark">*<span class="popup">2Saln. 36:21; Yer. 29:10; Dan. 9:2 </span></a> Bütün bu ölkə xarabaya, dəhşətli bir yerə çevriləcək. Bu millətlər Babil padşahına yetmiş il qulluq edəcək”.   </div><div class='p'> <span class="verse" id="V12">12&#160;</span>Rəbb bəyan edir: “Yetmiş il bitəndən sonra isə günahlarına görə Babil padşahını, onun millətini və Xaldey ölkəsini cəzalandıracağam. Oranı əbədi olaraq viranəliyə çevirəcəyəm.   <span class="verse" id="V13">13&#160;</span>O ölkə üçün söylədiklərimin hamısını, Yeremyanın bütün millətlər barəsində bu kitabda yazılmış peyğəmbərlik sözlərinin hamısını oranın başına gətirəcəyəm.   <span class="verse" id="V14">14&#160;</span>Bir çox millət, böyük padşahlar onları özlərinə qul edəcək. Əməllərinə və əllərinin işinə görə onlara əvəz verəcəyəm”».   </div><div class='s'>Rəbbin qəzəb kasası </div> <div class='p'> <span class="verse" id="V15">15&#160;</span>Bəli, İsrailin Allahı Rəbb mənə belə dedi: «Budur, qəzəbimlə dolu bir şərab kasası! Onu əlimdən al və səni yanına göndərəcəyim bütün millətlərə içirt.   <span class="verse" id="V16">16&#160;</span>Onlar içən kimi səndələyəcəklər, üstlərinə göndərəcəyim qılıncın qorxusundan ağılları çaşacaq».   </div><div class='p'> <span class="verse" id="V17">17&#160;</span>Onda mən kasanı Rəbbin əlindən aldım və Onun məni yanlarına göndərdiyi bütün millətlərə içirtdim.   <span class="verse" id="V18">18&#160;</span>Kasadan bunlar içdi: indiki kimi viranəliyə, dəhşətə, rişxənd hədəfinə və lənətə düçar olsunlar deyə Yerusəlim əhalisi, Yəhuda şəhərləri, padşahları və başçıları,   <span class="verse" id="V19">19&#160;</span>Misir padşahı firon, əyanları, başçıları və bütün xalqı,   <span class="verse" id="V20">20&#160;</span>Misirdə yaşayan bütün yadellilər, Us ölkəsinin bütün padşahları, Filişt ölkəsinin bütün padşahları – Aşqelon, Qəzzə, Eqron padşahları və Aşdodda sağ qalanlar,   <span class="verse" id="V21">21&#160;</span>Edom, Moav, Ammon övladları,   <span class="verse" id="V22">22&#160;</span>bütün Sur və Sidon padşahları, dənizin o tayındakı ölkələrin padşahları,   <span class="verse" id="V23">23&#160;</span>Dedan, Tema, Buz və kəkillərini qırxanların hamısı,   <span class="verse" id="V24">24&#160;</span>bütün Ərəbistan padşahları, səhrada yaşayan yadelli xalqın padşahları,   <span class="verse" id="V25">25&#160;</span>bütün Zimri, Elam və Midiya padşahları,   <span class="verse" id="V26">26&#160;</span>sıra ilə bütün yaxın və uzaq şimal padşahları, yer üzünün bütün padşahları. Hamıdan sonra bu kasanı Şeşak <a href="#FN4" class="notemark">*<span class="popup">Şeşak – şifrli şəkildə ifadə olunanda Babil adını bildirir.</span></a> padşahı da içəcək.   </div><div class='p'> <span class="verse" id="V27">27&#160;</span>«Sən onlara söylə ki, İsrailin Allahı olan Ordular Rəbbi belə deyir: “İçib sərxoş olun, sonra qusun, üstünüzə göndərəcəyim qılıncla vurulub-yıxılın və bir daha ayağa qalxmayın”.   <span class="verse" id="V28">28&#160;</span>Əgər onlar kasanı əlindən alıb içmək istəməsələr, söylə ki, Ordular Rəbbi belə deyir: “Mütləq içməlisiniz!   <span class="verse" id="V29">29&#160;</span>Bax Mənim adımla çağırılan şəhərin üstünə fəlakət gətirməyə başlayıram. Elə sanırsınız ki, siz cəzasız qalacaqsınız? Sizi cəzasız qoymayacağam. Mən yer üzündə yaşayan hər kəsin üstünə qılınc gətirəcəyəm” Ordular Rəbbi belə bəyan edir.   </div><div class='p'> <span class="verse" id="V30">30&#160;</span><a href="#FN5" class="notemark">*<span class="popup">Yoel 3:16; Amos 1:2 </span></a> Buna görə də bütün bu peyğəmbərlik sözlərini onlara bildirib söylə:  </div><div class='q'>“Rəbb uca yerdən nərə çəkəcək,  </div><div class='q'>Müqəddəs məskənindən gurlayacaq.  </div><div class='q'>Öz otlağına qarşı şiddətlə nərə çəkəcək,  </div><div class='q'>Dünyada yaşayanların hamısına qarşı hayqıracaq,  </div><div class='q'>Üzüm əzənlər kimi bağıracaq.   </div><div class='q'> <span class="verse" id="V31">31&#160;</span>Hay-küy dünyanın ucqarlarına qədər yayılacaq,  </div><div class='q'>Çünki Rəbbin millətlərlə davası var.  </div><div class='q'>Bütün bəşəri mühakimə edəcək,  </div><div class='q'>Pisləri qılınca təslim edəcək”  </div><div class='q'>Rəbb belə bəyan edir.   </div><div class='b'> &#160; </div> <div class='q'> <span class="verse" id="V32">32&#160;</span>Ordular Rəbbi belə deyir:  </div><div class='q'>“Bax millətdən millətə bəla yayılır,  </div><div class='q'>Dünyanın uzaq yerlərindən  </div><div class='q'>Böyük qasırğa qopur”.   </div><div class='p'> <span class="verse" id="V33">33&#160;</span>O gün Rəbb dünyanı bir ucundan o biri ucuna qədər öldürülənlərlə dolduracaq. Onlar üçün yas tutulmayacaq, bir yerə yığılıb basdırılmayacaqlar, torpağın üstündə peyin kimi olacaqlar.   </div><div class='q'> <span class="verse" id="V34">34&#160;</span>Ey çobanlar, ağlayıb fəryad edin,  </div><div class='q'>Ey sürü başçıları, torpaqda eşələnin.  </div><div class='q'>Çünki qətl olunma,  </div><div class='q'>Pərən-pərən salınma vaxtınız çatdı.  </div><div class='q'>Siz qiymətli bir qab kimi yıxılacaqsınız.   </div><div class='q'> <span class="verse" id="V35">35&#160;</span>Çobanlar qaça bilməyəcək,  </div><div class='q'>Sürü başçıları qurtula bilməyəcək.   </div><div class='q'> <span class="verse" id="V36">36&#160;</span>Çobanların fəryadını,  </div><div class='q'>Sürü başçılarının bağırtısını eşit,  </div><div class='q'>Çünki Rəbb onların otlaqlarını viran edir.   </div><div class='q'> <span class="verse" id="V37">37&#160;</span>Rəbbin qızğın qəzəbindən  </div><div class='q'>Dinc pəyələr də məhv oldu.   </div><div class='q'> <span class="verse" id="V38">38&#160;</span>Rəbb cavan aslan kimi  </div><div class='q'>Yuvasını tərk etdi.  </div><div class='q'>Rəbbin qəzəbi üzündən –  </div><div class='q'>Zor işlədənin qızğın qəzəbi üzündən  </div><div class='q'>Ölkələri viran oldu».   </div><ul class='tnav'>
<li><a href='index.htm'>YEREMYA</a></li>
<li><a href='JER24.htm'>&lt;</a></li>
<li><a href='JER.htm'>25</a></li>
<li><a href='JER26.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">25:1</a>
<span class="xt"><a href='2KI24.htm#V1'>2Pad. 24:1</a>; <a href='2CH36.htm#V5'>2Saln. 36:5-7</a>; <a href='DAN01.htm#V1'>Dan. 1:1-2</a> </span></p>
<p class="x" id="FN2"><span class="notemark">*</span><a class="notebackref" href="#V10">25:10</a>
<span class="xt"><a href='JER07.htm#V34'>Yer. 7:34</a>; <a href='JER16.htm#V9'>16:9</a>; <a href='REV18.htm#V22'>Vəhy 18:22-23</a> </span></p>
<p class="x" id="FN3"><span class="notemark">*</span><a class="notebackref" href="#V11">25:11</a>
<span class="xt"><a href='2CH36.htm#V21'>2Saln. 36:21</a>; <a href='JER29.htm#V10'>Yer. 29:10</a>; <a href='DAN09.htm#V2'>Dan. 9:2</a> </span></p>
<p class="f" id="FN4"><span class="notemark">*</span><a class="notebackref" href="#V26">25:26</a>
<span class="fq">Şeşak </span><span class="ft">– şifrli şəkildə ifadə olunanda </span><span class="fq">Babil </span><span class="ft">adını bildirir.</span></p>
<p class="x" id="FN5"><span class="notemark">*</span><a class="notebackref" href="#V30">25:30</a>
<span class="xt"><a href='JOL03.htm#V16'>Yoel 3:16</a>; <a href='AMO01.htm#V2'>Amos 1:2</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
