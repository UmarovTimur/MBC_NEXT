<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ SALNAMƏLƏR 33</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ SALNAMƏLƏR</a></li>
<li><a href='2CH32.htm'>&lt;</a></li>
<li><a href='2CH.htm'>33</a></li>
<li><a href='2CH34.htm'>&gt;</a></li>
</ul>
<div class="main">
 
<div class='chapterlabel' id="V0"> 33</div><div class='s'>Yəhuda padşahı Menaşşe </div> <div class='r'>(2Pad. 21:1-9)  </div><div class='p'> <span class="verse" id="V1">1&#160;</span>Menaşşe padşah olduğu vaxt on iki yaşında idi və Yerusəlimdə əlli beş il padşahlıq etdi   <span class="verse" id="V2">2&#160;</span><a href="#FN1" class="notemark">*<span class="popup">Yer. 15:4</span></a> O, İsrail övladlarının önündən Rəbbin qovduğu millətlərin etdikləri iyrənc işlər kimi Rəbbin gözündə pis olan işlər etdi.   <span class="verse" id="V3">3&#160;</span>Atası Xizqiyanın dağıtdığı səcdəgahları yenidən tikdi, Baal bütləri üçün qurbangahlar qurdu və Aşera bütləri düzəltdi, bütün səma cisimlərinə səcdə və qulluq etdi.   <span class="verse" id="V4">4&#160;</span><a href="#FN2" class="notemark">*<span class="popup">2Şam. 7:13; 2Saln. 6:6</span></a> Rəbbin «adım əbədi olaraq Yerusəlimdə qalacaq» dediyi məbədində qurbangahlar tikməyə başladı.   <span class="verse" id="V5">5&#160;</span>Menaşşe Rəbbin məbədinin hər iki həyətində bütün səma cisimlərinə qurbangahlar düzəltdi.   <span class="verse" id="V6">6&#160;</span>O, oğullarını Ben-Hinnom vadisində oda qurban verdi, gələcəyi dedi, baxıcılıq və cadugərlik edib cindarlara və ruhçağıranlara müraciət etdi. Rəbbin gözündə çoxlu pis işlər görərək Onu qəzəbləndirdi.   <span class="verse" id="V7">7&#160;</span><a href="#FN3" class="notemark">*<span class="popup">1Pad. 9:3-5; 2Saln. 7:12-18</span></a> Düzəltdiyi oyma bütü Allahın məbədinə qoydu. Bu məbəd barədə Allah Davuda və oğlu Süleymana demişdi: «Bu məbəddə və bütün İsrail qəbilələrindən seçdiyim Yerusəlimdə Öz adımı əbədi qoyacağam.   <span class="verse" id="V8">8&#160;</span>Əgər Mənim onlara buyurduğum hər şeyə və Musa vasitəsilə onlara verilən bütün qanuna, qaydalara və hökmlərə əməl etsələr, İsrail övladlarının atalarına təyin etdiyim torpaqdan didərgin düşməyə qoymayacağam».   <span class="verse" id="V9">9&#160;</span>Menaşşe Yəhudalıları və Yerusəlimdə yaşayanları İsrail övladları önündə Rəbbin məhv etdiyi millətlərdən də çox pis işlər etmək üçün yoldan çıxardı.   </div><div class='p'> <span class="verse" id="V10">10&#160;</span>Rəbb Menaşşe və onun xalqı ilə danışdı, amma onlar qulaq asmadı.   <span class="verse" id="V11">11&#160;</span>Rəbb Aşşur padşahının ordu başçılarını onların üzərinə göndərdi. Onlar Menaşşeyə qandal və tunc zəncir vurub onu əsir aldılar və Babilə apardılar.   <span class="verse" id="V12">12&#160;</span>O bu kədərində Allahı Rəbbə yalvardı və atalarının Allahı önündə özünü çox aşağı tutdu,   <span class="verse" id="V13">13&#160;</span>Allaha dua etdi. Allah da onun duasını qəbul etdi və yalvarışını eşitdi, onu yenə Yerusəlimə – öz padşahlığına gətirdi. Onda Menaşşe bildi ki, Rəbb həqiqi Allahdır.   </div><div class='p'> <span class="verse" id="V14">14&#160;</span>Bundan sonra o, vadidə olan Gixonun qərb tərəfindən Balıqlar darvazasının girəcək yerinə qədər Davudun şəhərinə bayır tərəfdən bir divar tikdi, onunla Ofeli əhatəyə aldı və onu çox yüksəltdi. Yəhudanın bütün qalalı şəhərlərinə qoşun başçıları qoydu.   <span class="verse" id="V15">15&#160;</span>Menaşşe özgə allahları, Rəbbin məbədindəki bütü, Rəbbin məbədinin dağında və Yerusəlimdə tikdiyi bütün qurbangahları aradan qaldırıb onları şəhərin bayırına atdı.   <span class="verse" id="V16">16&#160;</span>O, Rəbbin qurbangahını təmir edib orada ünsiyyət və şükür qurbanları təqdim etdi və İsrailin Allahı Rəbbə qulluq etməyi Yəhudalılara əmr etdi.   <span class="verse" id="V17">17&#160;</span>Bununla bərabər xalq hələ səcdəgahlarda qurban gətirirdi, hərçənd ki bunu özlərinin Allahı Rəbbə görə edirdi.   </div><div class='p'> <span class="verse" id="V18">18&#160;</span>Menaşşenin qalan işləri, öz Allahına duası və İsrailin Allahı Rəbbin adı ilə ona söz deyən görücülərin sözləri İsrail padşahlarının tarix kitabında yazılmışdır.   <span class="verse" id="V19">19&#160;</span>Onun duası və duasının eşidildiyi, bütün günahları və xainliyi, özünü aşağı tutmazdan əvvəl səcdəgahlar tikib Aşera bütlərini və oyma bütləri qoyduğu yerlər barədə görücülərin tarix kitabında yazılmışdır.   <span class="verse" id="V20">20&#160;</span>Menaşşe ataları ilə uyudu və onu öz evində basdırdılar. Onun yerinə oğlu Amon padşah oldu.   </div><div class='s'>Yəhuda padşahı Amon </div> <div class='r'>(2Pad. 21:19-26)  </div><div class='p'> <span class="verse" id="V21">21&#160;</span>Amon padşah olduğu vaxt iyirmi iki yaşında idi və Yerusəlimdə iki il padşahlıq etdi.   <span class="verse" id="V22">22&#160;</span>O, atası Menaşşenin etdiyi kimi Rəbbin gözündə pis olan işlər etdi. Atası Menaşşenin düzəltdiyi bütün oyma bütlərə Amon da qurban kəsdi və onlara qulluq etdi.   <span class="verse" id="V23">23&#160;</span>O, atası Menaşşedən fərqli olaraq özünü Rəbbin önündə aşağı tutmadı, əksinə, Amon get-gedə daha çox günah etdi.   <span class="verse" id="V24">24&#160;</span>Əyanları ona qarşı qəsd hazırladı və onu öz sarayında öldürdülər.   <span class="verse" id="V25">25&#160;</span>Ölkə xalqı padşah Amona qarşı qəsd hazırlayanların hamısını qırdı və onun yerinə oğlu Yoşiyanı padşah etdi.   </div><ul class='tnav'>
<li><a href='index.htm'>İKİNCİ SALNAMƏLƏR</a></li>
<li><a href='2CH32.htm'>&lt;</a></li>
<li><a href='2CH.htm'>33</a></li>
<li><a href='2CH34.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">33:2</a>
<span class="xt"><a href='JER15.htm#V4'>Yer. 15:4</a></span></p>
<p class="x" id="FN2"><span class="notemark">*</span><a class="notebackref" href="#V4">33:4</a>
<span class="xt"><a href='2SA07.htm#V13'>2Şam. 7:13</a>; <a href='2CH06.htm#V6'>2Saln. 6:6</a></span></p>
<p class="x" id="FN3"><span class="notemark">*</span><a class="notebackref" href="#V7">33:7</a>
<span class="xt"><a href='1KI09.htm#V3'>1Pad. 9:3-5</a>; <a href='2CH07.htm#V12'>2Saln. 7:12-18</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
