<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ PADŞAHLAR 9</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI08.htm'>&lt;</a></li>
<li><a href='2KI.htm'>9</a></li>
<li><a href='2KI10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>İsrail padşahı Yehu </div> <div class='p'> <span class="verse" id="V1">1&#160;</span>Peyğəmbər Elişa peyğəmbərlərdən birini çağırıb ona demişdi: «Belini qurşa və bu yağ qabını əlinə alıb Ramot-Gileada get.   <span class="verse" id="V2">2&#160;</span>Oraya çatınca Nimşi oğlu Yehoşafat oğlu Yehunu tap. Girib onu yoldaşlarının arasından çağır və içəri otağa apar.   <span class="verse" id="V3">3&#160;</span>Yağ qabını götür və yağı onun başına töküb söylə: “Rəbb belə deyir: ‹Səni İsrail üzərində padşah olmaq üçün məsh etdim›”. Sonra qapını açıb qaç və orada durma».   </div><div class='p'> <span class="verse" id="V4">4&#160;</span>Peyğəmbərin nökəri olan bu cavan oğlan Ramot-Gileada getdi.   <span class="verse" id="V5">5&#160;</span>Oraya gəlib gördü ki, qoşun başçıları burada oturmuşlar. O dedi: «Ey rəis, sənə sözüm var». Yehu dedi: «Aramızdan kimə?» Nökər dedi: «Ey rəis, sənə».   <span class="verse" id="V6">6&#160;</span><a href="#FN1" class="notemark">*<span class="popup">1Pad. 19:16 </span></a> Yehu qalxıb içəri girdi. Nökər yağı onun başına töküb dedi: «İsrailin Allahı Rəbb belə deyir: “Səni Rəbbin xalqı olan İsrail üzərində padşah olmaq üçün məsh etdim.   <span class="verse" id="V7">7&#160;</span>Ağan Axavın nəslini qırıb məhv edəcəksən. Qullarım peyğəmbərlərin və Rəbbin bütün qullarının qanı üçün Mən İzeveldən qisasımı alacağam.   <span class="verse" id="V8">8&#160;</span>Bütün Axav nəsli məhv olacaq: İsraildə Axavdan divar isladan hər kəsi – bütün kişiləri, istər kölə olsun, istər azad, kəsib atacağam.   <span class="verse" id="V9">9&#160;</span>Axavın nəslini Nevat oğlu Yarovamın və Axiya oğlu Baaşanın nəsilləri kimi edəcəyəm.   <span class="verse" id="V10">10&#160;</span><a href="#FN2" class="notemark">*<span class="popup">1Pad. 21:23 </span></a> İzeveli isə İzreel tarlasında köpəklər yeyəcək və onu basdıran olmayacaq”». Sonra o, qapını açıb qaçdı.   </div><div class='p'> <span class="verse" id="V11">11&#160;</span>Yehu çıxıb ağasının adamlarının yanına gəldi. Onlardan biri Yehuya dedi: «Xeyir ola? Bu dəli sənin yanına nə üçün gəlib?» Yehu onlara dedi: «Onun necə adam olduğunu və nə deyəcəyini bilirsiniz».   <span class="verse" id="V12">12&#160;</span>Onlar dedilər: «Yalan deyirsən! Onun nə dediyini bizə bildir». Yehu dedi: «Mənə söylədi ki, Rəbb belə deyir: “Səni İsrail üzərində padşah olmaq üçün məsh etdim”».   <span class="verse" id="V13">13&#160;</span>Hamı tez qalxıb öz paltarını götürdü və onları pilləkənin üstünə – Yehunun ayağı altına sərdi. Onlar şeypur çalıb «Yehu padşahdır!» dedilər.   </div><div class='s'>Yehunun Yehoramı öldürməsi </div> <div class='p'> <span class="verse" id="V14">14&#160;</span>Nimşi oğlu Yehoşafat oğlu Yehu Yehorama qəsd hazırladı. O vaxt Yehoram və onunla birgə bütün İsraillilər Ramot-Gileadı Aram padşahı Xazaelin hücumundan qoruyurdular.   <span class="verse" id="V15">15&#160;</span><a href="#FN3" class="notemark">*<span class="popup">2Saln. 22:6 </span></a> Ancaq padşah Yehoram Aram padşahı Xazaelə qarşı vuruşarkən Aramlıların ona vurduqları yaraları sağaltmaq üçün İzreelə qayıtmışdı. Yehu dedi: «Əgər siz mənimlə razısınızsa, qoy şəhəri heç kəs tərk etməsin ki, bu xəbər İzreelə gedib çatmasın».   <span class="verse" id="V16">16&#160;</span>Yehu arabaya minib İzreelə getdi, çünki Yehoram orada yatırdı. Yəhuda padşahı Axazya Yehoramı görmək üçün gəlmişdi.   </div><div class='p'> <span class="verse" id="V17">17&#160;</span>İzreeldəki qüllə üzərində duran gözətçi Yehunun oraya yaxınlaşan qoşununu görüb dedi: «Qoşun görürəm». Yehoram dedi: «Bir atlı götürüb onları qarşılamağa göndər ki, soruşsun: “Xeyir ola?”»   <span class="verse" id="V18">18&#160;</span>Bir atlı Yehunu qarşılamağa getdi və ona dedi: «Padşah soruşur: “Xeyir ola?”» Yehu dedi: «Xeyirdən sənə nə? Dön, dalımca gəl». Gözətçi dedi: «Qasid onların yanına gəldi, ancaq geri qayıtmır».   <span class="verse" id="V19">19&#160;</span>İkinci atlını göndərdilər, o da Yehunun yanına gəlib dedi: «Padşah soruşur: “Xeyir ola?”» Yehu dedi: «Xeyirdən sənə nə? Dön, dalımca gəl».   <span class="verse" id="V20">20&#160;</span>Gözətçi dedi: «Qasid onların yanına gəldi, ancaq geri qayıtmır. Araba sürməyi Nimşi oğlu Yehunun sürməyinə oxşayır, çünki o dəli kimi sürür».   </div><div class='p'> <span class="verse" id="V21">21&#160;</span>Yehoram dedi: «Arabamı qoş». Onun arabasını qoşdular. İsrail padşahı Yehoram və Yəhuda padşahı Axazya öz arabalarında Yehunu qarşılamağa çıxdılar və İzreelli Navotun tarlasında onunla rastlaşdılar.   <span class="verse" id="V22">22&#160;</span>Yehoram Yehunu görəndə soruşdu: «Xeyir ola, Yehu?» Yehu dedi: «Anan İzevelin xainlikləri və cadugərlikləri bu qədər çox olduğu halda necə xeyir ola bilər?»   <span class="verse" id="V23">23&#160;</span>Yehoram arabasını döndərdi və Axazyaya «Xəyanət, ey Axazya!» deyib qaçdı.   <span class="verse" id="V24">24&#160;</span>Yehu ox-kamanını çəkdi və Yehoramı kürəyindən vurdu. Ox onun ürəyindən keçib çıxdı və o öz arabasına yıxıldı.   <span class="verse" id="V25">25&#160;</span>Yehu padşahın köməkçisi Bidqara dedi: «Onu götürüb İzreelli Navotun tarlasına at. Yadına sal, mən səninlə birgə onun atası Axavın dalınca gedərkən Rəbb ona qarşı belə söyləmişdi:   <span class="verse" id="V26">26&#160;</span><a href="#FN4" class="notemark">*<span class="popup">1Pad. 21:19 </span></a> “Navotun və onun oğullarının qanı dünən Mənim gözümün qabağına gəldi” bəyan edir Rəbb. “Səndən bu tarlada qisas alacağam” bəyan edir Rəbb. İndi Rəbbin sözünə görə onu götürüb tarlaya at».   </div><div class='s'>Yehunun Yəhuda padşahı Axazyanı öldürməsi </div> <div class='p'> <span class="verse" id="V27">27&#160;</span>Yəhuda padşahı Axazya bunu gördükdə Bet-Haqqan yolu ilə qaçdı. Yehu onu təqib edib dedi: «Onu da vurun». İvleam yanında olan Qur yoxuşunda onu arabada vurdular. O, Megiddoya qaçıb orada öldü.   <span class="verse" id="V28">28&#160;</span>Adamları onu araba ilə Yerusəlimə gətirdilər və Davudun şəhərində, atalarının yanında, öz qəbrində basdırdılar.   <span class="verse" id="V29">29&#160;</span>Axav oğlu Yehoramın padşahlığının on birinci ilində Axazya Yəhuda üzərində padşah olmuşdu.   </div><div class='s'>Yehunun İzeveli öldürməsi </div> <div class='p'> <span class="verse" id="V30">30&#160;</span>Yehu İzreelə gəldi. İzevel bunu eşitdi. O, gözlərinə sürmə çəkib başına bəzək vurdu və pəncərədən boylanıb baxdı.   <span class="verse" id="V31">31&#160;</span>Yehu darvazadan girəndə İzevel dedi: «Xeyir ola, ey öz ağasını öldürən Zimri?»   <span class="verse" id="V32">32&#160;</span>Yehu üzünü pəncərəyə doğru qaldırıb dedi: «Kim mənimlədir, kim?» İki-üç saray xidmətçisi boylanıb ona baxdı.   <span class="verse" id="V33">33&#160;</span>Yehu dedi: «Onu aşağı atın». İzeveli aşağı atdılar. Qanı divarın və atların üstünə sıçradı və atlar onun cəsədini tapdaladı.   <span class="verse" id="V34">34&#160;</span>Yehu içəri girərək yeyib-içdi və dedi: «Bu lənətə gəlmiş qadını götürüb basdırın, çünki padşah qızıdır».   <span class="verse" id="V35">35&#160;</span>Onlar İzeveli basdırmaq üçün getdilər. Ancaq onun kəlləsindən, ayaqlarından və ovuclarından başqa heç nə tapmadılar.   <span class="verse" id="V36">36&#160;</span><a href="#FN5" class="notemark">*<span class="popup">1Pad. 21:23 </span></a> Geri qayıdıb Yehuya söylədilər. O dedi: «Qulu Tişbeli İlyas vasitəsilə Rəbbin söylədiyi söz belədir: “İzreel tarlasında İzevelin ətini köpəklər yeyəcək.   <span class="verse" id="V37">37&#160;</span>İzevelin cəsədi İzreel tarlasına tökülmüş peyin kimi olacaq və heç kəs deyə bilməyəcək ki, bu, İzeveldir”».   </div><ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI08.htm'>&lt;</a></li>
<li><a href='2KI.htm'>9</a></li>
<li><a href='2KI10.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V6">9:6</a>
<span class="xt"><a href='1KI19.htm#V16'>1Pad. 19:16</a> </span></p>
<p class="x" id="FN2"><span class="notemark">*</span><a class="notebackref" href="#V10">9:10</a>
<span class="xt"><a href='1KI21.htm#V23'>1Pad. 21:23</a> </span></p>
<p class="x" id="FN3"><span class="notemark">*</span><a class="notebackref" href="#V15">9:15</a>
<span class="xt"><a href='2CH22.htm#V6'>2Saln. 22:6</a> </span></p>
<p class="x" id="FN4"><span class="notemark">*</span><a class="notebackref" href="#V26">9:26</a>
<span class="xt"><a href='1KI21.htm#V19'>1Pad. 21:19</a> </span></p>
<p class="x" id="FN5"><span class="notemark">*</span><a class="notebackref" href="#V36">9:36</a>
<span class="xt"><a href='1KI21.htm#V23'>1Pad. 21:23</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
