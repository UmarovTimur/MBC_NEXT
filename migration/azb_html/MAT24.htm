<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab MATTA 24</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>MATTA</a></li>
<li><a href='MAT23.htm'>&lt;</a></li>
<li><a href='MAT.htm'>24</a></li>
<li><a href='MAT25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Axır zamanın əlamətləri </div> <div class='r'>(Mark 13:1-23; Luka 21:5-24)  </div><div class='p'> <span class="verse" id="V1">1&#160;</span>İsa məbəddən çıxıb gedərkən şagirdləri məbədin binalarını Ona göstərmək üçün yanına gəldilər.   <span class="verse" id="V2">2&#160;</span>İsa onlara cavab verib dedi: «Bütün bunları görürsünüzmü? Sizə doğrusunu deyirəm: onların daşı daş üstündə qalmayacaq, hamısı yerlə yeksan olacaq».   </div><div class='p'> <span class="verse" id="V3">3&#160;</span>İsa Zeytun dağında oturanda şagirdlər ayrılıqda Onun yanına gəlib dedilər: «Bizə söylə, bu dediklərin nə vaxt baş verəcək? Sənin zühurun və dövrün sonuna hansı əlamətlər olacaq?»   <span class="verse" id="V4">4&#160;</span>İsa onlara cavab verib dedi: «Ehtiyatlı olun, qoy sizi heç kim aldatmasın.   <span class="verse" id="V5">5&#160;</span>Çünki Mənim adımla çox adam gəlib “Məsih mənəm” deyərək çoxlarını aldadacaq.   <span class="verse" id="V6">6&#160;</span>Siz müharibələr və müharibə xəbərləri eşidəcəksiniz. Amma təlaşa düşməyin. Bunlar baş verməlidir, amma bu hələ hər şeyin axırı deyil.   <span class="verse" id="V7">7&#160;</span>Çünki millət millətə, padşahlıq padşahlığa qarşı çıxacaq. Yerbəyer aclıq<a href="#FN1" class="notemark">*<span class="popup">Aclıq – bəzi əlyazmalarda aclıq, vəba.</span></a> və zəlzələlər olacaq.   <span class="verse" id="V8">8&#160;</span>Bütün bunlar sanki doğuş ağrılarının başlanğıcıdır.   </div><div class='p'> <span class="verse" id="V9">9&#160;</span><a href="#FN2" class="notemark">*<span class="popup">Mat. 10:22</span></a>O zaman sizi əziyyətə təslim edib öldürəcəklər. Mənim adıma görə bütün millətlər sizə nifrət edəcək.   <span class="verse" id="V10">10&#160;</span>Onda bir çoxu imandan büdrəyərək bir-birini təslim edəcək və bir-birinə nifrət edəcək.   <span class="verse" id="V11">11&#160;</span>Bir çox yalançı peyğəmbər törəyib çox adamı aldadacaq.   <span class="verse" id="V12">12&#160;</span>Qanunsuzluq çoxaldığı üçün bir çoxunun məhəbbəti soyuyacaq.   <span class="verse" id="V13">13&#160;</span><a href="#FN3" class="notemark">*<span class="popup">Mat. 10:22</span></a>Amma axıracan dözən xilas olacaq.   <span class="verse" id="V14">14&#160;</span>Səmavi Padşahlığın bu Müjdəsi bütün millətlərə şəhadət olmaq üçün bütün dünyada vəz ediləcək. O zaman hər şeyin axırı gələcək.   </div><div class='p'> <span class="verse" id="V15">15&#160;</span><a href="#FN4" class="notemark">*<span class="popup">Dan. 9:27; 11:31; 12:11</span></a>Beləliklə, Daniel peyğəmbərin bəhs etdiyi viranəlik gətirən iyrənc şeyin Müqəddəs məkanda qoyulduğunu gördüyünüz zaman – qoy oxuyan bunu anlasın –   <span class="verse" id="V16">16&#160;</span>Yəhudeyada olanlar dağlara qaçsın.   <span class="verse" id="V17">17&#160;</span><a href="#FN5" class="notemark">*<span class="popup">Luka 17:31</span></a>Damda olan evindəki əşyaları götürmək üçün aşağı enməsin.   <span class="verse" id="V18">18&#160;</span>Tarlada olan üst paltarını götürmək üçün geri qayıtmasın.   <span class="verse" id="V19">19&#160;</span>Həmin günlər hamilələrin və körpə əmizdirənlərin vay halına!   <span class="verse" id="V20">20&#160;</span>Dua edin ki, qaçmağınız qış fəslində və ya Şənbə günündə baş verməsin.   <span class="verse" id="V21">21&#160;</span><a href="#FN6" class="notemark">*<span class="popup">Dan. 12:1; Vəhy 7:14</span></a>Çünki o vaxt elə dəhşətli əzab-əziyyət olacaq ki, dünyanın başlanğıcından indiyə qədər beləsi olmayıb və heç olmayacaq da.   <span class="verse" id="V22">22&#160;</span>Əgər o günlər qısaldılmasaydı, heç bir insan xilas ola bilməzdi. Amma seçilmişlərə görə o günlər qısaldılacaq.   </div><div class='p'> <span class="verse" id="V23">23&#160;</span><a href="#FN7" class="notemark">*<span class="popup">Luka 17:21,23</span></a>O zaman əgər kimsə sizə desə ki, “bax, Məsih buradadır” yaxud da “oradadır”, inanmayın.   <span class="verse" id="V24">24&#160;</span>Çünki yalançı məsihlər və yalançı peyğəmbərlər törəyəcək. Onlar böyük əlamətlər və xariqələr göstərəcəklər ki, imkan taparlarsa, seçilmişləri də aldatsınlar.   <span class="verse" id="V25">25&#160;</span>Bax Mən sizə əvvəlcədən söyləmişəm.   <span class="verse" id="V26">26&#160;</span><a href="#FN8" class="notemark">*<span class="popup">Luka 17:23-24</span></a>Ona görə sizə “bax, O çöldədir” desələr də, çıxmayın. “Bax, O daxili otaqlardadır” desələr də, inanmayın.   <span class="verse" id="V27">27&#160;</span>Çünki şimşək şərqdə çaxıb qərbdə belə, göründüyü kimi Bəşər Oğlunun zühuru da elə olacaq.   <span class="verse" id="V28">28&#160;</span><a href="#FN9" class="notemark">*<span class="popup">Əyy. 39:30; Luka 17:37</span></a>Leş haradadırsa, kərkəslər də orada toplaşar.   </div><div class='s'>Bəşər Oğlunun zühuru </div> <div class='r'>(Mark 13:24-31; Luka 21:25-33)  </div><div class='p'> <span class="verse" id="V29">29&#160;</span><a href="#FN10" class="notemark">*<span class="popup">Yeş. 13:10; 34:4; Yez. 32:7; Yoel 2:10,31; 3:15; Vəhy 6:12-13</span></a>Amma o günlərin əzab-əziyyətindən dərhal sonra  </div><div class='q'>Günəş tutulacaq,  </div><div class='q'>Ay nurunu saçmayacaq,  </div><div class='q'>Ulduzlar göydən töküləcək,  </div><div class='q'>Səma cisimləri lərzəyə gələcək.   </div><div class='m'> <span class="verse" id="V30">30&#160;</span><a href="#FN11" class="notemark">*<span class="popup">Dan. 7:13; Vəhy 1:7</span></a>O zaman Bəşər Oğlunun əlaməti göydə görünəcək. O vaxt yer üzünün bütün tayfaları şivən qoparacaq və Bəşər Oğlunun göyün buludları üzərində qüdrət və böyük izzətlə gəldiyini görəcək.   <span class="verse" id="V31">31&#160;</span>O, mələklərini uca şeypur səsi ilə göndərəcək. Mələklər də göylərin bir ucundan o biri ucuna qədər dörd külək istiqamətindən Onun seçdiklərini toplayacaq.   </div><div class='p'> <span class="verse" id="V32">32&#160;</span>Əncir ağacından ibrət alın: onun budağı cücərib yarpaqlananda bilirsiniz ki, yay fəsli artıq yaxındır.   <span class="verse" id="V33">33&#160;</span>Eləcə siz də bütün bu şeyləri görəndə bilin ki, Bəşər Oğlu yaxındadır, lap qapıdadır.   <span class="verse" id="V34">34&#160;</span>Sizə doğrusunu deyirəm: bu nəsil ömrünü sona çatdırmazdan əvvəl bütün bunlar baş verəcək.   <span class="verse" id="V35">35&#160;</span>Yer və göy keçib gedəcək, amma Mənim sözlərim əsla keçib getməyəcək.   </div><div class='s'>Bilinməyən gün və saat </div> <div class='r'>(Luka 12:39-48; 17:26-35)  </div><div class='p'> <span class="verse" id="V36">36&#160;</span><a href="#FN12" class="notemark">*<span class="popup">Mark 13:32</span></a>Lakin o günü və o saatı nə göylərin mələkləri, nə də Oğul bilir.<a href="#FN13" class="notemark">†<span class="popup">Nə göylərin mələkləri, nə də Oğul bilir – bəzi əlyazmalarda göylərin mələkləri belə, bilmir.</span></a> Atadan başqa heç kim bilmir.   <span class="verse" id="V37">37&#160;</span><a href="#FN14" class="notemark">*<span class="popup">Yar. 6:5-8</span></a>Nuhun günləri necə idisə, Bəşər Oğlunun zühuru da elə olacaq.   <span class="verse" id="V38">38&#160;</span>Daşqından əvvəlki həmin günlərdə, Nuhun gəmiyə girdiyi günə qədər insanlar yeyib-içir, evlənir, ərə gedirdi.   <span class="verse" id="V39">39&#160;</span><a href="#FN15" class="notemark">*<span class="popup">Yar. 7:6-24</span></a>Daşqın gəlib hamısını aparana qədər bixəbər idilər. Bəşər Oğlunun zühuru da belə olacaq.   <span class="verse" id="V40">40&#160;</span>O zaman tarladakı iki nəfərdən biri götürüləcək, o biri isə qalacaq.   <span class="verse" id="V41">41&#160;</span>Dəyirmanda dən üyüdən iki qadından biri götürüləcək, o biri isə qalacaq.   </div><div class='p'> <span class="verse" id="V42">42&#160;</span><a href="#FN16" class="notemark">*<span class="popup">Mark 13:35</span></a>Ona görə də oyaq olun. Çünki Rəbbinizin hansı gün<a href="#FN17" class="notemark">‡<span class="popup">Hansı gün – bəzi əlyazmalarda nə vaxt.</span></a> gələcəyini bilmirsiniz.   <span class="verse" id="V43">43&#160;</span><a href="#FN18" class="notemark">*<span class="popup">Luka 12:39-40; Vəhy 3:3; 16:15</span></a>Amma bunu bilin ki, əgər evin yiyəsi oğrunun gecə hansı saatda gələcəyini bilsəydi, oyaq qalıb evinin yarılmasına imkan verməzdi.   <span class="verse" id="V44">44&#160;</span>Buna görə siz də hazır olun, çünki Bəşər Oğlu gözləmədiyiniz vaxt gələcək.   </div><div class='p'> <span class="verse" id="V45">45&#160;</span>Vaxtlı-vaxtında onlara yemək vermək üçün ağasının öz nökərləri üzərinə qoyduğu sadiq və ağıllı qul kimdir?   <span class="verse" id="V46">46&#160;</span>Nə bəxtiyardır o qul ki, ağası evinə qayıdanda onu iş başında görür!   <span class="verse" id="V47">47&#160;</span>Sizə doğrusunu deyirəm: ağası bu qula bütün əmlakı üzərində idarəçiliyi tapşıracaq.   <span class="verse" id="V48">48&#160;</span>Amma həmin qul pis olub ürəyində “ağam gec gələcək” deyərsə,   <span class="verse" id="V49">49&#160;</span>öz yoldaşlarını döyməyə və əyyaşlarla yeyib-içməyə başlayarsa,   <span class="verse" id="V50">50&#160;</span>o qulun ağası onun gözləmədiyi gün və ağlına gəlmədiyi vaxt gələcək,   <span class="verse" id="V51">51&#160;</span>ona ağır cəza verəcək və onu ikiüzlülərlə bir yerdə saxlayacaq. Orada ağlaşma və diş qıcırtısı olacaq.   </div><ul class='tnav'>
<li><a href='index.htm'>MATTA</a></li>
<li><a href='MAT23.htm'>&lt;</a></li>
<li><a href='MAT.htm'>24</a></li>
<li><a href='MAT25.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V7">24:7</a>
<span class="fq">Aclıq </span><span class="ft">– bəzi əlyazmalarda </span><span class="fq">aclıq, vəba.</span></p>
<p class="x" id="FN2"><span class="notemark">*</span><a class="notebackref" href="#V9">24:9</a>
<span class="xt"><a href='MAT10.htm#V22'>Mat. 10:22</a></span></p>
<p class="x" id="FN3"><span class="notemark">*</span><a class="notebackref" href="#V13">24:13</a>
<span class="xt"><a href='MAT10.htm#V22'>Mat. 10:22</a></span></p>
<p class="x" id="FN4"><span class="notemark">*</span><a class="notebackref" href="#V15">24:15</a>
<span class="xt"><a href='DAN09.htm#V27'>Dan. 9:27</a>; <a href='DAN11.htm#V31'>11:31</a>; <a href='DAN12.htm#V11'>12:11</a></span></p>
<p class="x" id="FN5"><span class="notemark">*</span><a class="notebackref" href="#V17">24:17</a>
<span class="xt"><a href='LUK17.htm#V31'>Luka 17:31</a></span></p>
<p class="x" id="FN6"><span class="notemark">*</span><a class="notebackref" href="#V21">24:21</a>
<span class="xt"><a href='DAN12.htm#V1'>Dan. 12:1</a>; <a href='REV07.htm#V14'>Vəhy 7:14</a></span></p>
<p class="x" id="FN7"><span class="notemark">*</span><a class="notebackref" href="#V23">24:23</a>
<span class="xt"><a href='LUK17.htm#V21'>Luka 17:21,23</a></span></p>
<p class="x" id="FN8"><span class="notemark">*</span><a class="notebackref" href="#V26">24:26</a>
<span class="xt"><a href='LUK17.htm#V23'>Luka 17:23-24</a></span></p>
<p class="x" id="FN9"><span class="notemark">*</span><a class="notebackref" href="#V28">24:28</a>
<span class="xt"><a href='JOB39.htm#V30'>Əyy. 39:30</a>; <a href='LUK17.htm#V37'>Luka 17:37</a></span></p>
<p class="x" id="FN10"><span class="notemark">*</span><a class="notebackref" href="#V29">24:29</a>
<span class="xt"><a href='ISA13.htm#V10'>Yeş. 13:10</a>; <a href='ISA34.htm#V4'>34:4</a>; <a href='EZK32.htm#V7'>Yez. 32:7</a>; <a href='JOL02.htm#V10'>Yoel 2:10,31</a>; <a href='JOL03.htm#V15'>3:15</a>; <a href='REV06.htm#V12'>Vəhy 6:12-13</a></span></p>
<p class="x" id="FN11"><span class="notemark">*</span><a class="notebackref" href="#V30">24:30</a>
<span class="xt"><a href='DAN07.htm#V13'>Dan. 7:13</a>; <a href='REV01.htm#V7'>Vəhy 1:7</a></span></p>
<p class="x" id="FN12"><span class="notemark">*</span><a class="notebackref" href="#V36">24:36</a>
<span class="xt"><a href='MRK13.htm#V32'>Mark 13:32</a></span></p>
<p class="f" id="FN13"><span class="notemark">†</span><a class="notebackref" href="#V36">24:36</a>
<span class="fq">Nə göylərin mələkləri, nə də Oğul bilir </span><span class="ft">– bəzi əlyazmalarda </span><span class="fq">göylərin mələkləri belə, bilmir.</span></p>
<p class="x" id="FN14"><span class="notemark">*</span><a class="notebackref" href="#V37">24:37</a>
<span class="xt"><a href='GEN06.htm#V5'>Yar. 6:5-8</a></span></p>
<p class="x" id="FN15"><span class="notemark">*</span><a class="notebackref" href="#V39">24:39</a>
<span class="xt"><a href='GEN07.htm#V6'>Yar. 7:6-24</a></span></p>
<p class="x" id="FN16"><span class="notemark">*</span><a class="notebackref" href="#V42">24:42</a>
<span class="xt"><a href='MRK13.htm#V35'>Mark 13:35</a></span></p>
<p class="f" id="FN17"><span class="notemark">‡</span><a class="notebackref" href="#V42">24:42</a>
<span class="fq">Hansı gün </span><span class="ft">– bəzi əlyazmalarda </span><span class="fq">nə vaxt.</span></p>
<p class="x" id="FN18"><span class="notemark">*</span><a class="notebackref" href="#V43">24:43</a>
<span class="xt"><a href='LUK12.htm#V39'>Luka 12:39-40</a>; <a href='REV03.htm#V3'>Vəhy 3:3</a>; <a href='REV16.htm#V15'>16:15</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
