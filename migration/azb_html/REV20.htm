<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab VƏHY 20</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>VƏHY</a></li>
<li><a href='REV19.htm'>&lt;</a></li>
<li><a href='REV.htm'>20</a></li>
<li><a href='REV21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Minillik Padşahlıq </div> <div class='p'> <span class="verse" id="V1">1&#160;</span>Mən göydən enən bir mələyi gördüm. Onun əlində dibsiz dərinliyin açarı və böyük bir zəncir var idi.   <span class="verse" id="V2">2&#160;</span><a href="#FN1" class="notemark">*<span class="popup">Yar. 3:1</span></a>O, əjdahanı – iblis və Şeytan deyilən o qədim ilanı tutub min il müddətinə zəncirlədi.   <span class="verse" id="V3">3&#160;</span>Onu dibsiz dərinliyə atdı və qapısını bağlayıb möhürlədi ki, min il bitənə qədər millətləri daha aldada bilməsin. Bundan sonra isə o, qısa bir müddətə azad edilməlidir.   </div><div class='p'> <span class="verse" id="V4">4&#160;</span><a href="#FN2" class="notemark">*<span class="popup">Dan. 7:9,22</span></a>Taxtları və onların üzərində oturanları da gördüm. Onlara hökm etmək ixtiyarı verildi. İsa barədə şəhadət və Allahın kəlamı uğrunda boynu vurulmuş canları da gördüm. Vəhşi heyvana və onun surətinə səcdə etməyib alınlarına və əllərinə damğanı qəbul etməmişdilər. Onlar dirilib Məsihlə birgə min il padşahlıq etdi.   <span class="verse" id="V5">5&#160;</span>Bu, birinci dirilmədir. Qalan ölülərsə min il bitməyincə dirilmədi.   <span class="verse" id="V6">6&#160;</span>Birinci dirilmədə iştirak edənlər bəxtiyar və müqəddəsdir. İkinci ölümün onlar üzərində səlahiyyəti yoxdur. Əksinə, onlar Allahın və Məsihin kahinləri olub Onunla birgə min il padşahlıq edəcək.   </div><div class='s'>Şeytanın cəzalandırılması </div> <div class='p'> <span class="verse" id="V7">7&#160;</span>Min il bitəndən sonra Şeytan atıldığı zindandan azad ediləcək.   <span class="verse" id="V8">8&#160;</span><a href="#FN3" class="notemark">*<span class="popup">Yez. 7:2; 38:2,9,15</span></a>Oradan çıxacaq ki, yer üzünün dörd tərəfində olan millətləri – Qoq və Maqoqu<a href="#FN4" class="notemark">*<span class="popup">Qoq və Maqoqu – yaxud Yəcuc-Məcucu.</span></a> aldadıb döyüşə toplasın; onların sayı dəniz qumu qədər çoxdur.   <span class="verse" id="V9">9&#160;</span>Onlar yer üzünün hər tərəfinə hücum edib müqəddəslərin düşərgəsini və sevimli şəhəri mühasirəyə aldılar. Lakin göydən<a href="#FN5" class="notemark">†<span class="popup">Göydən – bəzi əlyazmalarda göydən, Allahın önündən.</span></a> od düşüb onları yandırıb-yaxdı.   <span class="verse" id="V10">10&#160;</span>Onları aldadan iblis də vəhşi heyvanın və yalançı peyğəmbərin atıldığı yerə – odlu kükürd gölünə atıldı. Bunlar gecə-gündüz, əbədi olaraq işgəncə çəkəcək.   </div><div class='s'>Ölülərin mühakiməsi </div> <div class='p'> <span class="verse" id="V11">11&#160;</span><a href="#FN6" class="notemark">*<span class="popup">Dan. 7:9-10</span></a>Böyük ağ taxt və onun üstündə Oturanı gördüm. Yer və göy Onun önündən qaçdı və onlara yer tapılmadı.   <span class="verse" id="V12">12&#160;</span>Mən gördüm ki, böyükdən kiçiyə qədər ölülər taxtın önündə dayanıb. Kitablar açıldı və həyat kitabı olan başqa bir kitab da açıldı. Ölülər kitablarda yazılanlara əsasən öz əməllərinə görə mühakimə olundu.   <span class="verse" id="V13">13&#160;</span>Dəniz öz içində olan ölüləri, ölüm və ölülər diyarı da öz qoynunda olan ölüləri təslim etdi. Hər biri öz əməlinə görə mühakimə olundu.   <span class="verse" id="V14">14&#160;</span>Ölüm və ölülər diyarı odlu gölə atıldı. Bu odlu göl ikinci ölümdür.   <span class="verse" id="V15">15&#160;</span>Kimin adı həyat kitabına yazılmayıbsa, o, odlu gölə atıldı.   </div><ul class='tnav'>
<li><a href='index.htm'>VƏHY</a></li>
<li><a href='REV19.htm'>&lt;</a></li>
<li><a href='REV.htm'>20</a></li>
<li><a href='REV21.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">20:2</a>
<span class="xt"><a href='GEN03.htm#V1'>Yar. 3:1</a></span></p>
<p class="x" id="FN2"><span class="notemark">*</span><a class="notebackref" href="#V4">20:4</a>
<span class="xt"><a href='DAN07.htm#V9'>Dan. 7:9,22</a></span></p>
<p class="x" id="FN3"><span class="notemark">*</span><a class="notebackref" href="#V8">20:8</a>
<span class="xt"><a href='EZK07.htm#V2'>Yez. 7:2</a>; <a href='EZK38.htm#V2'>38:2,9,15</a></span></p>
<p class="f" id="FN4"><span class="notemark">*</span><a class="notebackref" href="#V8">20:8</a>
<span class="fq">Qoq və Maqoqu </span><span class="ft">– yaxud </span><span class="fq">Yəcuc-Məcucu.</span></p>
<p class="f" id="FN5"><span class="notemark">†</span><a class="notebackref" href="#V9">20:9</a>
<span class="fq">Göydən </span><span class="ft">– bəzi əlyazmalarda </span><span class="fq">göydən, Allahın önündən.</span></p>
<p class="x" id="FN6"><span class="notemark">*</span><a class="notebackref" href="#V11">20:11</a>
<span class="xt"><a href='DAN07.htm#V9'>Dan. 7:9-10</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
