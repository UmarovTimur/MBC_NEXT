<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ SALNAMƏLƏR 15</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ SALNAMƏLƏR</a></li>
<li><a href='1CH14.htm'>&lt;</a></li>
<li><a href='1CH.htm'>15</a></li>
<li><a href='1CH16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Allahın sandığını Yerusəlimə gətirmək üçün hazırlıq görülür </div> <div class='p'> <span class="verse" id="V1">1&#160;</span>Davud özü üçün Davudun şəhərində evlər tikdi və Allahın sandığı üçün də yer hazırlayıb çadır qurdu.   <span class="verse" id="V2">2&#160;</span><a href="#FN1" class="notemark">*<span class="popup">Qanun. 10:8</span></a> Onda Davud dedi: «Levililərdən başqa heç kəs Allahın sandığını daşıya bilməz, çünki Rəbbin sandığını daşımaq və Ona əbədi olaraq xidmət etmək üçün Rəbb onları seçdi».   <span class="verse" id="V3">3&#160;</span>Davud Rəbbin sandığını onun üçün hazırladığı yerə çıxarmaq üçün bütün İsrailliləri Yerusəlimə yığdı.   <span class="verse" id="V4">4&#160;</span>Davud Harunun nəslindən olan adamları və Levililəri topladı:   <span class="verse" id="V5">5&#160;</span>Qohat nəslindən başçı Uriel və onun yüz iyirmi nəfər qohumu;   <span class="verse" id="V6">6&#160;</span>Merarinin nəslindən başçı Asaya və onun iki yüz iyirmi nəfər qohumu;   <span class="verse" id="V7">7&#160;</span>Gerşon nəslindən başçı Yoel və onun yüz otuz nəfər qohumu;   <span class="verse" id="V8">8&#160;</span>Elisafan nəslindən başçı Şemaya və onun iki yüz nəfər qohumu;   <span class="verse" id="V9">9&#160;</span>Xevron nəslindən başçı Eliel və onun səksən nəfər qohumu;   <span class="verse" id="V10">10&#160;</span>Uzziel nəslindən başçı Amminadav və onun yüz on iki nəfər qohumu.   <span class="verse" id="V11">11&#160;</span>Davud kahin olan Sadoqu və Evyatarı, Levili olan Urieli, Asayanı, Yoeli, Şemayanı, Elieli və Amminadavı çağırıb   <span class="verse" id="V12">12&#160;</span>onlara dedi: «Siz Levililər arasında nəsil başçılarısınız. Siz və qohumlarınız özünüzü təqdis edin və İsrailin Allahı Rəbbin sandığını onun üçün hazırladığım yerə çıxarın.   <span class="verse" id="V13">13&#160;</span>Çünki keçən dəfə siz onu daşımadığınıza və lazım olduğu kimi Allahımız Rəbbi axtarmadığımıza görə O bizi cəzalandırdı».   </div><div class='p'> <span class="verse" id="V14">14&#160;</span>İsrailin Allahı Rəbbin sandığını çıxarmaq üçün kahinlərlə Levililər özlərini təqdis etdilər.   <span class="verse" id="V15">15&#160;</span><a href="#FN2" class="notemark">*<span class="popup">Çıx. 25:14</span></a> Rəbbin sözünə görə, Musanın əmr etdiyi kimi Levililər Allahın sandığının şüvüllərini çiyinlərinə qoyub onu daşıdılar.   </div><div class='p'> <span class="verse" id="V16">16&#160;</span>Davud Levililərin başçılarına əmr etdi ki, şadlıq etmək üçün öz qohumları arasından musiqi alətlərində – çənglərdə, liralarda və sinclərdə çalıb-oxuyan ilahiçilər təyin etsinlər.   <span class="verse" id="V17">17&#160;</span>Levililər bu adamları təyin etdilər: Yoel oğlu Heman, onun qohumlarından Berekya oğlu Asəf – qohumları Merari nəslindən Quşaya oğlu Etan,   <span class="verse" id="V18">18&#160;</span>onların köməkçisi olan Zəkəriyyə, Ben, Yaaziel, Şemiramot, Yexiel, Unni, Eliav, Benaya, Maaseya, Mattitya, Elifelehu, Miqneya, qapıçılar Oved-Edom və Yeiel.   <span class="verse" id="V19">19&#160;</span>İlahiçilər Heman, Asəf və Etan yüksək səsli tunc sinclər,   <span class="verse" id="V20">20&#160;</span>Zəkəriyyə, Aziel, Şemiramot, Yexiel, Unni, Eliav, Maaseya, Benaya Alamot ahəngi üzrə çənglər,   <span class="verse" id="V21">21&#160;</span>Mattitya, Elifelehu, Miqneya, Oved-Edom, Yeiel və Azazya Şeminit ahəngi üzrə lira çalmalı idi.   <span class="verse" id="V22">22&#160;</span>Levililərin rəhbəri Kenanya musiqiyə rəhbərlik edirdi, çünki onun bu işdə bacarığı var idi;   <span class="verse" id="V23">23&#160;</span>Berekya və Elqana sandığın yanında qapıçı idi;   <span class="verse" id="V24">24&#160;</span>kahinlər Şevanya, Yehoşafat, Netanel, Amasay, Zəkəriyyə, Benaya və Eliezer Allahın sandığı önündə kərənay çalırdılar; Oved-Edom və Yexiya sandığın yanında qapıçı idi.   </div><div class='s'>Allahın sandığı Yerusəlimə gətirilir </div> <div class='r'>(2Şam. 6:12-22)  </div><div class='p'> <span class="verse" id="V25">25&#160;</span>Davud, İsrail ağsaqqalları və minbaşılar şadlıq etməklə Rəbbin Əhd sandığını Oved-Edomun evindən gətirməyə getdilər.   <span class="verse" id="V26">26&#160;</span>Rəbbin Əhd sandığını daşıyan Levililər yeddi buğa və yeddi qoç qurban kəsdilər, çünki Allah onlara kömək edirdi.   <span class="verse" id="V27">27&#160;</span>Davud incə kətandan cübbə geyinmişdi, sandığı daşıyan bütün Levililər, ilahiçilər və ilahiçilərin rəhbəri olan Kenanya da belə geyinmişdi. Davudun əynində kətan efod da var idi.   <span class="verse" id="V28">28&#160;</span>Bütün İsraillilər səs-küylə şeypur, kərənay, sinc çalaraq çənglərin və liraların yüksək səsi altında Rəbbin Əhd sandığını çıxartdılar.   </div><div class='p'> <span class="verse" id="V29">29&#160;</span>Rəbbin Əhd sandığı Davudun şəhərinə gətiriləndə Şaulun qızı Mikal pəncərədən baxdı, padşah Davudu tullanıb rəqs edən gördü və ürəyində ona kinayə etdi.   </div><ul class='tnav'>
<li><a href='index.htm'>BİRİNCİ SALNAMƏLƏR</a></li>
<li><a href='1CH14.htm'>&lt;</a></li>
<li><a href='1CH.htm'>15</a></li>
<li><a href='1CH16.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">15:2</a>
<span class="xt"><a href='DEU10.htm#V8'>Qanun. 10:8</a></span></p>
<p class="x" id="FN2"><span class="notemark">*</span><a class="notebackref" href="#V15">15:15</a>
<span class="xt"><a href='EXO25.htm#V14'>Çıx. 25:14</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
