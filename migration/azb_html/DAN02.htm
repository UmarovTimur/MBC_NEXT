<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab DANİEL 2</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>DANİEL</a></li>
<li><a href='DAN01.htm'>&lt;</a></li>
<li><a href='DAN.htm'>2</a></li>
<li><a href='DAN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Navuxodonosorun yuxusu </div> <div class='p'> <span class="verse" id="V1">1&#160;</span>Navuxodonosor padşahlığının ikinci ilində bir yuxu gördü, buna görə ürəyi sıxıldı və yuxusu qaçdı.   <span class="verse" id="V2">2&#160;</span>Padşah əmr etdi ki, yuxusunu yozmaq üçün onun yanına sehrbazlar, ruhçağıranlar, cadugərlər və Xaldeyli müdriklər çağırılsın. Onlar gəlib padşahın hüzurunda dayandı.   <span class="verse" id="V3">3&#160;</span>Padşah onlara dedi: «Bir yuxu görmüşəm və ürəyim sıxılır. İstəyirəm ki, bu yuxunun yozumunu bilim».   <span class="verse" id="V4">4&#160;</span>Xaldeyli müdriklər Arami dilində padşaha dedi: <a href="#FN1" class="notemark">*<span class="popup">2:4–7:28-ə qədər mətn arami dilində yazılmışdır.</span></a> «Padşah sağ olsun, yuxunu bu qullarına danış, biz də onu yozaq».   <span class="verse" id="V5">5&#160;</span>Padşah Xaldeyli müdriklərə cavab verdi: «Mən belə qərara gəlmişəm: əgər siz mənə həm yuxunu, həm də yozumunu söyləməsəniz, parça-parça ediləcəksiniz və evləriniz də viran ediləcək.   <span class="verse" id="V6">6&#160;</span>Əgər yuxunu və yozumunu söyləsəniz, məndən hədiyyələr, mükafatlar və böyük hörmət görəcəksiniz. İndi isə mənə yuxunu və yozumunu söyləyin».   <span class="verse" id="V7">7&#160;</span>Onlar yenə cavab verdi: «Padşah yuxunu bu qullarına danışsın, biz də onu yozaq».   <span class="verse" id="V8">8&#160;</span>Padşah cavab verdi: «Yəqin bilirəm ki, siz vaxt qazanmaq istəyirsiniz, çünki görürsünüz ki, mənim qərarım qətidir.   <span class="verse" id="V9">9&#160;</span>Əgər yuxunu mənə söyləməsəniz, sizin üçün yalnız bir cəza olacaq. Siz mənə yalan və uydurma sözlər demək üçün sözləşmisiniz ki, bəlkə vəziyyət dəyişdi. İndi isə mənə yuxunu söyləyin, onda bilərəm ki, siz onu yozmağa qadirsiniz».   </div><div class='p'> <span class="verse" id="V10">10&#160;</span>Xaldeyli müdriklər padşaha cavab verdi: «Yer üzündə padşahın tələbini yerinə yetirə bilən adam yoxdur. Ən əzəmətli və qüdrətli padşah da bir sehrbazdan, ruhçağırandan yaxud Xaldeyli müdrikdən belə bir şey istəməyib.   <span class="verse" id="V11">11&#160;</span>Padşahın istədiyi şey elə çətindir ki, allahlardan başqa heç kəs bunu padşaha aşkar edə bilməz. Onların da məskəni insanlar arasında deyil».   </div><div class='p'> <span class="verse" id="V12">12&#160;</span>Padşah bu sözə özündən çıxıb bərk qəzəbləndi və əmr etdi ki, bütün Babil müdriklərini məhv etsinlər.   <span class="verse" id="V13">13&#160;</span>Müdrikləri öldürmək barədə əmr çıxanda Danieli və onun yoldaşlarını öldürmək üçün axtardılar.   </div><div class='p'> <span class="verse" id="V14">14&#160;</span>O zaman Daniel Babil müdriklərini öldürməyə gedən padşahın keşikçilər rəisi Aryokla müdriklik və nəzakətlə danışdı.   <span class="verse" id="V15">15&#160;</span>O, padşahın hərbi rəisi olan Aryokdan soruşdu: «Niyə padşah belə sərt fərman verib?» Onda Aryok əhvalatı Danielə danışdı.   <span class="verse" id="V16">16&#160;</span>Daniel içəri girib padşahdan xahiş etdi ki, yuxunun yozumunu padşaha bildirmək üçün ona vaxt versin.   </div><div class='p'> <span class="verse" id="V17">17&#160;</span>Daniel öz evinə qayıdıb əhvalatı dostları Xananya, Mişael və Azaryaya danışdı ki,   <span class="verse" id="V18">18&#160;</span>bu sirr barədə göylərin Allahından mərhəmət diləsinlər və Daniellə onun yoldaşları başqa Babil müdrikləri ilə birgə məhv olmasın.   <span class="verse" id="V19">19&#160;</span>O zaman bu sirr Danielə gecə gələn görüntüdə aşkar oldu, buna görə də Daniel göylərin Allahına şükür etdi.   </div><div class='p'> <span class="verse" id="V20">20&#160;</span>Daniel söylədi:  </div><div class='q'>«Allahın adı əbədi olaraq izzətlənsin!  </div><div class='q'>Çünki hikmət və qüdrət Ona məxsusdur.   </div><div class='q'> <span class="verse" id="V21">21&#160;</span>Vaxtı və dövrü dəyişdirən Odur.  </div><div class='q'>O, padşahları taxtdan salar və taxta qoyar,  </div><div class='q'>Müdriklərə hikmət, aqillərə ağıl verər.   </div><div class='q'> <span class="verse" id="V22">22&#160;</span>Dərin və gizli sirləri O açar,  </div><div class='q'>Qaranlıqda qalanı O bilər.  </div><div class='q'>İşıqla əhatə olunan Odur.   </div><div class='q'> <span class="verse" id="V23">23&#160;</span>Ey atalarımın Allahı,  </div><div class='q'>Sənə şükür və həmd olsun ki,  </div><div class='q'>Mənə hikmət və qüdrət verdin,  </div><div class='q'>Səndən dilədiyimiz şeyi mənə aşkar etdin.  </div><div class='q'>Beləcə padşahın məsələsini bizə bildirdin».   </div><div class='s'>Danielin yuxunu yozması </div> <div class='p'> <span class="verse" id="V24">24&#160;</span>Bundan sonra Daniel Babil müdriklərini öldürmək üçün padşahın təyin etdiyi Aryokun yanına gəlib ona dedi: «Babil müdriklərini öldürmə. Məni padşahın yanına apar, yuxusunu yozum».   <span class="verse" id="V25">25&#160;</span>Onda Aryok Danieli tez padşahın yanına gətirib ona dedi: «Mən sürgün olunmuş Yəhudalılar arasından padşaha yuxunu yoza bilən bir adam tapdım».   <span class="verse" id="V26">26&#160;</span>Padşah Belteşassar adlanan Danieldən soruşdu: «Gördüyüm yuxunu və yozumunu mənə söyləyə bilərsənmi?»   <span class="verse" id="V27">27&#160;</span>Daniel padşahın önündə cavab verdi: «Padşahın soruşduğu sirri müdriklər, ruhçağıranlar, sehrbazlar və əlamət baxıcıları ona aça bilməz.   <span class="verse" id="V28">28&#160;</span>Ancaq göylərdə sirləri açan bir Allah var və gələcəkdə nə olacağını padşah Navuxodonosora O bildirdi. Yatarkən gördüyün yuxu və görüntü belə idi:   </div><div class='p'> <span class="verse" id="V29">29&#160;</span>Ey padşah, sən öz yatağında düşünürdün ki, bundan sonra nə olacaq? Sirləri Açan da nə olacağını sənə göstərdi.   <span class="verse" id="V30">30&#160;</span>Mənə bu sirr başqa adamlardan müdrik olduğum üçün açılmadı, yalnız yuxu padşaha bildirilsin və sən də öz ürəyinin düşüncələrini biləsən deyə bu sirr mənə açıldı.   </div><div class='p'> <span class="verse" id="V31">31&#160;</span>Ey padşah, sən yuxuda böyük bir heykəl görmüsən. Nəhəng və çox parlaq olan bu heykəl sənin önündə dururdu, onun görünüşü qorxunc idi.   <span class="verse" id="V32">32&#160;</span>Bu heykəlin başı xalis qızıldan, sinəsi və qolları gümüşdən, qarnı və budları tuncdan idi.   <span class="verse" id="V33">33&#160;</span>Baldırları dəmirdən, ayaqlarının bir hissəsi dəmirdən, bir hissəsi isə gildən idi.   <span class="verse" id="V34">34&#160;</span>Sən baxdığın zaman əl dəymədən bir daş yerindən qoparıldı, heykəlin dəmir və gil ayaqlarından vurub onları parça-parça etdi.   <span class="verse" id="V35">35&#160;</span>O zaman dəmir, gil, tunc, gümüş və qızıl birlikdə parçalandı və yay xırmanlarındakı saman çöpü kimi sovruldu. Külək onları apardı və onlardan əsər-əlamət qalmadı. Heykəli dağıdan daş isə böyük bir dağ oldu və bütün dünyanı tutdu.   </div><div class='p'> <span class="verse" id="V36">36&#160;</span>Yuxu budur. İndi isə padşahın önündə onu yozaq.   <span class="verse" id="V37">37&#160;</span>Ey padşah, sən şahənşahsan. Göylərin Allahı padşahlığı, qüvvəti, qüdrəti və izzəti sənə verib.   <span class="verse" id="V38">38&#160;</span>O hər yerdə yaşayan bəşər övladlarını, çöl heyvanlarını və göy quşlarını ixtiyarına verməklə səni onlara hökmdar edib. Qızıldan olan baş sənsən!   <span class="verse" id="V39">39&#160;</span>Sonra səndən aşağı səviyyədə olan başqa padşahlıq yaranacaq. Ondan sonra isə tuncdan olan, bütün dünyaya hökmranlıq edən üçüncü bir padşahlıq olacaq.   <span class="verse" id="V40">40&#160;</span>Dördüncü padşahlıq isə dəmir kimi möhkəm olacaq, çünki dəmir hər şeyi qırıb-dağıtdığı kimi o da başqalarını hər şeyi əzən dəmir tək qırıb-əzəcək.   <span class="verse" id="V41">41&#160;</span>Ayaqların və barmaqların bir hissəsinin dulusçu gilindən, bir hissəsinin isə dəmirdən olduğunu görməyinin mənası budur ki, o bölünmüş padşahlıq olacaq. Onda bir qədər dəmir möhkəmliyi qalacaq, necə ki sən dəmiri dulusçu gili ilə qarışıq görmüsən.   <span class="verse" id="V42">42&#160;</span>Ayaq barmaqlarının bir hissəsi dəmirdən, bir hissəsi gildən olduğu kimi bu padşahlığın da bir hissəsi möhkəm, bir hissəsi kövrək olacaq.   <span class="verse" id="V43">43&#160;</span>Dəmiri dulusçu gili ilə qarışıq gördüyünün mənası budur ki, onlar müxtəlif insan nəsilləri vasitəsilə bir-birləri ilə qarışacaq, ancaq dəmir gillə birləşmədiyi kimi onlar da bir-birləri ilə birləşməyəcək.   </div><div class='p'> <span class="verse" id="V44">44&#160;</span>O padşahların dövründə göylərin Allahı heç vaxt dağılmayan bir padşahlıq quracaq və bu padşahlıq başqa xalqın əlinə keçməyəcək. O bütün əvvəlki padşahlıqları əzib-dağıdacaq, özü isə əbədi qalacaq.   <span class="verse" id="V45">45&#160;</span>Sən gördün ki, dağdan bir daş əl dəymədən qoparıldı, dəmiri, tuncu, gili, gümüşü və qızılı parça-parça etdi. Beləcə böyük Allah bundan sonra nə olacağını padşaha bildirib. Bu yuxu doğrudur və onun yozumu da etibarlıdır».   </div><div class='p'> <span class="verse" id="V46">46&#160;</span>O zaman padşah Navuxodonosor üzüstə düşüb Danielə səcdə etdi, onun üçün təqdim gətirməyi və buxur yandırmağı əmr etdi.   <span class="verse" id="V47">47&#160;</span>Padşah Danielə dedi: «İndi ki sən bu sirri aça bildin, həqiqətən, sizin Allahınız allahların Allahı və padşahların Ağasıdır, sirləri açan da Odur».   <span class="verse" id="V48">48&#160;</span>Bundan sonra padşah Danieli yüksək vəzifəyə qoydu və ona çoxlu qiymətli hədiyyə verdi. Onu Babil vilayətinin başçısı və bütün Babil müdriklərinin baş rəisi təyin etdi.   <span class="verse" id="V49">49&#160;</span>Daniel padşahdan xahiş etdi, o da Şadrakı, Meşakı və Aved-Neqonu Babil vilayətinə məmur qoydu. Daniel isə padşah sarayında qaldı.   </div><ul class='tnav'>
<li><a href='index.htm'>DANİEL</a></li>
<li><a href='DAN01.htm'>&lt;</a></li>
<li><a href='DAN.htm'>2</a></li>
<li><a href='DAN03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V4">2:4</a>
<span class="ft">2:4–7:28-ə qədər mətn arami dilində yazılmışdır.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
