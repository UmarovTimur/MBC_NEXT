<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab TİTƏ 1</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>TİTƏ</a></li>
<li><a href='2TI04.htm'>&lt;</a></li>
<li><a href='TIT.htm'>1</a></li>
<li><a href='TIT02.htm'>&gt;</a></li>
</ul>
<div class="main">
 <div class='mt2'>PAULUN  </div><div class='mt'>TİTƏ MƏKTUBU  </div><div class='imt'>GİRİŞ  </div><div class='im'>Tit Paulun vəzi ilə İsa Məsihi qəbul edən bir yunan gənc idi (1:4). O, Paula müjdəçilik işində köməkçi olmuşdu. Paul gənc köməkçisini Krit adasındakı imanlı cəmiyyətində nəzarətçi kimi xidmət etməyə təyin etmişdi. Bu məktub da ona kömək məqsədi ilə ünvanlanıb. Bu məktubda üç əsas məsələyə toxunulur.  </div><div class='ip'>Birinci, Paul bir çox Kritlilərin xasiyyətini nəzərə alaraq Titin yadına salır ki, imanlı cəmiyyətinin rəhbəri necə olmalıdır. Sonra o, cəmiyyətdə imanlıların müxtəlif qruplarını – yaşlı kişiləri və qadınları, gəncləri və qulları necə öyrətmək barədə məsləhətlər verir.  </div><div class='ip'>Məktubun sonunda Paul Titə məsihçi davranışına aid öyüdlər verir və xüsusən, sülhsevər və dost münasibətində olmağı, nifrətdən, mübahisələrdən və cəmiyyətdə fikir ayrılığından uzaq durmağı məsləhət görür.  </div><div class='iot'>Kitabın məzmunu:  </div><div class='io2'>1:1-4 Salamlar  </div><div class='io2'>1:5-16 Titin Kritdəki vəzifəsi  </div><div class='io2'>2:1–3:11 Sağlam təlim və davranış  </div><div class='io2'>3:12-15 Xahişlər və xudahafizləşmə   
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span>Allahın qulu və İsa Məsihin həvarisi, mən Pauldan salam! Allahın seçdiyi insanların iman edib möminliyə uyğun olan həqiqəti dərk etmələri üçün təyin olundum.   <span class="verse" id="V2">2&#160;</span>Allah yolu əbədi həyat ümidinə əsaslanır. Bu ümidi yalan danışmayan Allah zaman başlamazdan əvvəl vəd etmişdi.   <span class="verse" id="V3">3&#160;</span>Xilaskarımız Allah Öz əmrinə görə mənə əmanət edilmiş vəzlə kəlamını vaxtında aşkar etdi.   <span class="verse" id="V4">4&#160;</span><a href="#FN1" class="notemark">*<span class="popup">2Kor. 8:23; Qal. 2:3; 2Tim. 4:10</span></a>Ümumi imana görə mənə əsl oğul olan Titə Ata Allahdan və Xilaskarımız Məsih İsadan lütf<a href="#FN2" class="notemark">*<span class="popup">Lütf – bəzi əlyazmalarda lütf, mərhəmət.</span></a> və sülh olsun!   </div><div class='s'>Titin Kritdəki vəzifəsi </div> <div class='p'> <span class="verse" id="V5">5&#160;</span>Tamamlanmamış işləri sahmana salasan və sənə tapşırdığım kimi hər şəhərdə cəmiyyət ağsaqqalları təyin edəsən deyə səni Kritdə saxladım.   <span class="verse" id="V6">6&#160;</span><a href="#FN3" class="notemark">*<span class="popup">1Tim. 3:2-7</span></a>Ağsaqqal seçilən şəxs nöqsansız və tək arvadlı olaraq ona sadiq olsun. Övladları imanlı olmalı, mənəviyyatsızlıqda ittiham olunan yaxud itaətsiz olmamalıdır.   <span class="verse" id="V7">7&#160;</span>Çünki cəmiyyət nəzarətçisi Allahın iş idarəçisi olduğuna görə nöqsansız olmalıdır. Dikbaş, hirsli, şərab düşkünü, zorakı, haqsız qazanca həris olmamalı,   <span class="verse" id="V8">8&#160;</span>əksinə qonaqpərvər, yaxşılığı sevən, ağıllı-kamallı, saleh, müqəddəs, nəfsinə hakim olmalıdır.   <span class="verse" id="V9">9&#160;</span>Həm başqalarına sağlam təlimlə nəsihət verməyə, həm də ona qarşı çıxanları təkzib etməyə qadir olsun deyə aldığı təlimə uyğun olan etibarlı kəlamı bərk tutmalıdır.   </div><div class='p'> <span class="verse" id="V10">10&#160;</span>Çünki, xüsusilə, sünnət tərəfdarları arasında bir çox itaətsiz, boşboğaz və saxtakar insanlar var.   <span class="verse" id="V11">11&#160;</span>Onları sakitləşdirmək lazımdır. Çünki onlar haqsız qazanc əldə etmək üçün lazımsız şeyləri öyrədərək bəzi ailələri tamamilə alt-üst edirlər.   <span class="verse" id="V12">12&#160;</span>Onlardan biri – öz peyğəmbərlərindən biri belə demişdir: «Kritlilər daima yalançı, azğın heyvan, tənbəl qarınquludur».   <span class="verse" id="V13">13&#160;</span>Bu şəhadət etibarlıdır. Ona görə də onları sərt bir şəkildə məzəmmət et ki, imanları sağlam olsun,   <span class="verse" id="V14">14&#160;</span>Yəhudi əfsanələrinə və həqiqətdən dönən insanların əmrlərinə qulaq asmasınlar.   <span class="verse" id="V15">15&#160;</span>Paklar üçün hər şey pakdır, ləkəli imansızlar üçünsə pak heç bir şey yoxdur. Amma onların həm düşüncəsi, həm də vicdanı ləkələnmişdir.   <span class="verse" id="V16">16&#160;</span>Onlar Allahı tanıdıqlarını iqrar edirlər, amma əməlləri ilə bunu inkar edirlər. İyrənc və itaətsizdirlər, heç bir yaxşı iş görməyə yaramazlar.   </div><ul class='tnav'>
<li><a href='index.htm'>TİTƏ</a></li>
<li><a href='2TI04.htm'>&lt;</a></li>
<li><a href='TIT.htm'>1</a></li>
<li><a href='TIT02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V4">1:4</a>
<span class="xt"><a href='2CO08.htm#V23'>2Kor. 8:23</a>; <a href='GAL02.htm#V3'>Qal. 2:3</a>; <a href='2TI04.htm#V10'>2Tim. 4:10</a></span></p>
<p class="f" id="FN2"><span class="notemark">*</span><a class="notebackref" href="#V4">1:4</a>
<span class="fq">Lütf </span><span class="ft">– bəzi əlyazmalarda </span><span class="fq">lütf, mərhəmət.</span></p>
<p class="x" id="FN3"><span class="notemark">*</span><a class="notebackref" href="#V6">1:6</a>
<span class="xt"><a href='1TI03.htm#V2'>1Tim. 3:2-7</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
