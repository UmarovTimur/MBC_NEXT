<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab BİRİNCİ SALNAMƏLƏR 14</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>BİRİNCİ SALNAMƏLƏR</a></li>
<li><a href='1CH13.htm'>&lt;</a></li>
<li><a href='1CH.htm'>14</a></li>
<li><a href='1CH15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Davudun Yerusəlimdə padşahlıq etməsi </div> <div class='r'>(2Şam. 5:11-16)  </div><div class='p'> <span class="verse" id="V1">1&#160;</span>Sur padşahı Xiram Davudun yanına qasidlər və ona saray tikmək üçün sidr ağacları, bənnalar və dülgərlər göndərdi.   <span class="verse" id="V2">2&#160;</span>Onda Davud başa düşdü ki, Rəbb onu İsrail üzərində padşah kimi möhkəmləndirmiş və xalqı İsrailin xatirinə onun padşahlığını yüksəltmişdi.   </div><div class='p'> <span class="verse" id="V3">3&#160;</span>Davud Yerusəlimdə başqa arvadlar aldı, yenə oğullar və qızlar atası oldu.   <span class="verse" id="V4">4&#160;</span>Onun Yerusəlimdə doğulan oğullarının adları belədir: Şammua, Şovav, Natan, Süleyman,   <span class="verse" id="V5">5&#160;</span>İvxar, Elişua, Elpelet,   <span class="verse" id="V6">6&#160;</span>Noqah, Nefeq, Yafia,   <span class="verse" id="V7">7&#160;</span>Elişama, Beelyada və Elifelet.   </div><div class='s'>İki döyüşdə Filiştlilər üzərində qələbə </div> <div class='r'>(2Şam. 5:17-25)  </div><div class='p'> <span class="verse" id="V8">8&#160;</span>Filiştlilər eşitdilər ki, Davud bütün İsrail üzərində padşah olmaq üçün məsh edilmişdir. Onda hamısı Davudu axtarmağa çıxdı. Davud bunu eşidib onlarla qarşılaşmağa çıxdı.   <span class="verse" id="V9">9&#160;</span>Filiştlilər gəlib Refaim vadisini talayırdılar.   <span class="verse" id="V10">10&#160;</span>Davud Allahdan soruşdu: «Filiştlilərin qarşısına çıxımmı? Onları mənə təslim edəcəksənmi?» Rəbb ona cavab verdi: «Çıx, onları sənə təslim edəcəyəm».   </div><div class='p'> <span class="verse" id="V11">11&#160;</span>Davud Baal-Perasimə çıxıb Filiştliləri qırdı. Davud dedi: «Sellər bəndləri dağıtdığı kimi Allah da mənim əlimlə düşmənlərimi dağıtdı». Buna görə də o yerin adını Baal-Perasim<a href="#FN1" class="notemark">*<span class="popup">Baal-Perasim – ibrani dilində dağıtma ağası.</span></a> qoydular.   <span class="verse" id="V12">12&#160;</span>Filiştlilər qaçanda öz allahlarının bütlərini orada qoydular. Davudun əmri ilə bunlar odda yandırıldı.   </div><div class='p'> <span class="verse" id="V13">13&#160;</span>Filiştlilər yenə o vadini taladılar.   <span class="verse" id="V14">14&#160;</span>Davud yenə Allahdan soruşdu və Allah ona dedi: «Onların arxasınca çıxma, onların ətrafına dolanıb balzam ağaclarının qabağında bu düşmənlərin üstünə gəl.   <span class="verse" id="V15">15&#160;</span>Balzam ağaclarının başından addım səsləri eşidəndə döyüşə çıx, çünki o zaman Allah sənin qarşınca Filiştlilərin ordusunu məğlub etmək üçün çıxacaq».   <span class="verse" id="V16">16&#160;</span>Davud Allahın ona buyurduğu kimi etdi və onlar Giveondan Gezerə qədər Filiştlilərin ordusunu qırdılar.   <span class="verse" id="V17">17&#160;</span>Davudun şöhrəti bütün ölkələrə yayıldı və Rəbb onun qorxusunu bütün millətlərin ürəyinə saldı.   </div><ul class='tnav'>
<li><a href='index.htm'>BİRİNCİ SALNAMƏLƏR</a></li>
<li><a href='1CH13.htm'>&lt;</a></li>
<li><a href='1CH.htm'>14</a></li>
<li><a href='1CH15.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">14:11</a>
<span class="fq">Baal-Perasim </span><span class="ft">– ibrani dilində </span><span class="fq">dağıtma ağası.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
