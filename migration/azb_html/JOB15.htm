<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 15</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB14.htm'>&lt;</a></li>
<li><a href='JOB.htm'>15</a></li>
<li><a href='JOB16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Elifaz </div> <div class='p'> <span class="verse" id="V1">1&#160;</span>Temanlı Elifaz belə cavab verdi:   </div><div class='q'> <span class="verse" id="V2">2&#160;</span>«Müdrik insan boş sözlərlə cavab verərmi?  </div><div class='q'>Köksünü şərq küləyi ilə doldurarmı?   </div><div class='q'> <span class="verse" id="V3">3&#160;</span>Faydasız sözlərlə, dəyərsiz nitqlərlə  </div><div class='q'>Mübahisə etmək olarmı?   </div><div class='q'> <span class="verse" id="V4">4&#160;</span>Amma sən Allah qorxusunu bir kənara qoyursan,  </div><div class='q'>Allah hüzurunda düşünməyə mane olursan.   </div><div class='q'> <span class="verse" id="V5">5&#160;</span>Çünki sənin ağzın günahdan dərs alıb,  </div><div class='q'>Hiyləgərlərin dili ilə danışırsan.   </div><div class='q'> <span class="verse" id="V6">6&#160;</span>Səni məhkum edən mən deyiləm, öz dilindir.  </div><div class='q'>Dodaqların öz əleyhinə şəhadət edir.   </div><div class='b'> &#160; </div> <div class='q'> <span class="verse" id="V7">7&#160;</span>İlk doğulan insan sənsənmi?  </div><div class='q'>Yoxsa dağlardan da əvvəl sən var olmusan?   </div><div class='q'> <span class="verse" id="V8">8&#160;</span>Allahın sirrinəmi qulaq asmısan?  </div><div class='q'>Təkcə özünümü müdrik sayırsan?   </div><div class='q'> <span class="verse" id="V9">9&#160;</span>Sən nəyi bilirsən ki, biz onu bilmirik?  </div><div class='q'>Sənin dərk etdiyin nədir ki, biz onu dərk etmirik?   </div><div class='q'> <span class="verse" id="V10">10&#160;</span>Bizdə ağsaçlı da, yaşlı da var,  </div><div class='q'>Onlar atandan da yaşlı olar.   </div><div class='q'> <span class="verse" id="V11">11&#160;</span>Sənə Allahın təsəllisi,  </div><div class='q'>Söylədiyi xoş sözlər kifayət deyilmi?   </div><div class='q'> <span class="verse" id="V12">12&#160;</span>Niyə qəlbin səni belə çaşdırır,  </div><div class='q'>Gözlərindən od çıxır?   </div><div class='q'> <span class="verse" id="V13">13&#160;</span>Niyə Allaha qəzəbini göstərirsən,  </div><div class='q'>Dilindən belə sözlər çıxır?   </div><div class='b'> &#160; </div> <div class='q'> <span class="verse" id="V14">14&#160;</span>İnsan, həqiqətən, təmiz ola bilərmi?  </div><div class='q'>Qadından doğulan insan saleh ola bilərmi?   </div><div class='q'> <span class="verse" id="V15">15&#160;</span>Allah müqəddəslərinə belə, etibar etmirsə,  </div><div class='q'>Göylər belə, Onun gözündə təmiz deyilsə,   </div><div class='q'> <span class="verse" id="V16">16&#160;</span>Haqsızlığı su kimi içən,  </div><div class='q'>İyrənc, korlanmış insana  </div><div class='q'>O etibar edərmi?   </div><div class='b'> &#160; </div> <div class='q'> <span class="verse" id="V17">17&#160;</span>Dinlə məni, sənə deyim,  </div><div class='q'>Gördüyümü bəyan edim –   </div><div class='q'> <span class="verse" id="V18">18&#160;</span>Hikmətli adamların dediklərini,  </div><div class='q'>Atalarından alıb gizlətmədiyi şeyləri.   </div><div class='q'> <span class="verse" id="V19">19&#160;</span>O atalar ki ölkə yalnız onlara verilmişdi,  </div><div class='q'>Aralarına yadelli girməmişdi.   </div><div class='q'> <span class="verse" id="V20">20&#160;</span>Pis insan həyatı boyu əzab çəkir,  </div><div class='q'>Zorakı adama ayrılan illərin sayı bilinir.   </div><div class='q'> <span class="verse" id="V21">21&#160;</span>Qulağından dəhşətli səslər əskilmir,  </div><div class='q'>Dinc oturanda soyğunçular ona hücum edir.   </div><div class='q'> <span class="verse" id="V22">22&#160;</span>İnana bilməz ki, qaranlıqdan qurtara bilər,  </div><div class='q'>Onu qılınc gözlər.   </div><div class='q'> <span class="verse" id="V23">23&#160;</span>“Haradadır?” deyib çörək üçün avara gəzər,  </div><div class='q'>Qara günlərinin yanında olduğunu bilər.   </div><div class='q'> <span class="verse" id="V24">24&#160;</span>Ağrı və sıxıntı onu qorxudar,  </div><div class='q'>Zəfər çalan padşah kimi onu məğlubiyyətə uğradar.   </div><div class='q'> <span class="verse" id="V25">25&#160;</span>Çünki Allaha belə, əl uzadıb,  </div><div class='q'>Külli-İxtiyara meydan oxuyub.   </div><div class='q'> <span class="verse" id="V26">26&#160;</span>Dikbaşlıq edib, dəyirmi sipərini tutub,  </div><div class='q'>Allahın üstünə hücum çəkir.   </div><div class='b'> &#160; </div> <div class='q'> <span class="verse" id="V27">27&#160;</span>Onun üzü tosqunluqdan şişər,  </div><div class='q'>Qarnı nə qədər piyləşər,   </div><div class='q'> <span class="verse" id="V28">28&#160;</span>O, dağılmış şəhərlərdə,  </div><div class='q'>Kimsəsiz, yerlə yeksan olan viranələrdə,  </div><div class='q'>Aqibəti dağılmaq olan evlərdə yaşayacaq.   </div><div class='q'> <span class="verse" id="V29">29&#160;</span>Varlı olmayacaq, sərvətləri tükənəcək,  </div><div class='q'>Malları ölkəni bürüməyəcək.   </div><div class='q'> <span class="verse" id="V30">30&#160;</span>Qaranlıqdan qurtulmayacaq,  </div><div class='q'>Pöhrələrini alov tutacaq,  </div><div class='q'>Allahın ağzının nəfəsi ilə yox olacaq.   </div><div class='q'> <span class="verse" id="V31">31&#160;</span>Qoy boş şeyə güvənərək özünü aldatmasın,  </div><div class='q'>Çünki əvəzində nəsibi boşluq olacaq.   </div><div class='q'> <span class="verse" id="V32">32&#160;</span>İşi vaxtsız bitəcək,  </div><div class='q'>Budağı göyərməyəcək.   </div><div class='q'> <span class="verse" id="V33">33&#160;</span>Qorası tökülən üzüm ağacı kimi,  </div><div class='q'>Çiçəyi tökülən zeytun ağacı kimi olacaq.   </div><div class='q'> <span class="verse" id="V34">34&#160;</span>Çünki allahsız icma qısır olar,  </div><div class='q'>Rüşvətxorların çadırı od tutub yanar.   </div><div class='q'> <span class="verse" id="V35">35&#160;</span><a href="#FN1" class="notemark">*<span class="popup">Zəb. 7:14; Yeş. 59:4 </span></a> Onlar bəlaya hamilə olub şər doğar,  </div><div class='q'>Bətnləri hiylə ilə dolar».   </div><ul class='tnav'>
<li><a href='index.htm'>ƏYYUB</a></li>
<li><a href='JOB14.htm'>&lt;</a></li>
<li><a href='JOB.htm'>15</a></li>
<li><a href='JOB16.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V35">15:35</a>
<span class="xt"><a href='PSA007.htm#V14'>Zəb. 7:14</a>; <a href='ISA59.htm#V4'>Yeş. 59:4</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
