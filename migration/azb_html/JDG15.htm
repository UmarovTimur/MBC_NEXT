<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab HAKİMLƏR 15</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>HAKİMLƏR</a></li>
<li><a href='JDG14.htm'>&lt;</a></li>
<li><a href='JDG.htm'>15</a></li>
<li><a href='JDG16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Şimşonun Filiştlilərdən qisas alması </div> <div class='p'> <span class="verse" id="V1">1&#160;</span>Bir müddət keçəndən sonra, buğda biçini mövsümündə Şimşon bir oğlaq götürüb arvadına baş çəkməyə getdi və dedi: «Arvadımın yanına – gərdəyə girmək istəyirəm». Lakin qadının atası Şimşonu gərdəyə girməyə qoymadı.   <span class="verse" id="V2">2&#160;</span>Qızın atası dedi: «Elə bildim ki, sənin ondan, həqiqətən, zəhlən gedir, ona görə də arvadını sənin sağdışına ərə verdim. Bax onun kiçik bacısı var. O ondan da gözəl deyilmi? Rica edirəm, qoy onun yerinə bu sənin olsun».   <span class="verse" id="V3">3&#160;</span>Şimşon onlara dedi: «Bu dəfə Filiştlilərə pislik etsəm, heç təqsirkar olmaram».   <span class="verse" id="V4">4&#160;</span>Şimşon gedib üç yüz tülkü tutdu və məşəllər götürdü. Tülküləri cüt-cüt quyruq-quyruğa bağladı və quyruqların arasına bir məşəl qoydu.   <span class="verse" id="V5">5&#160;</span>Məşəlləri yandırıb tülküləri Filiştlilərin əkinlərinə buraxdı və bununla da taxıl dərzlərinə, əkinlərə, üzümlüklərə, zeytunluqlara od vurdu.   </div><div class='p'> <span class="verse" id="V6">6&#160;</span>Filiştlilər bir-birindən soruşdular: «Görəsən bunu kim edib?» Kimsə dedi ki, bunu Timnalının kürəkəni Şimşon edib, çünki qayınatası götürüb onun arvadını sağdışına ərə verib. Filiştlilər çıxıb o qadınla atasına od vurub yandırdılar.   <span class="verse" id="V7">7&#160;</span>Şimşon onlara dedi: «İndi ki siz belə etdiniz, mütləq sizdən qisasımı almamış əl çəkməyəcəyəm».   <span class="verse" id="V8">8&#160;</span>Şimşon onlara amansızcasına hücum edərək çoxunun belini qırdı. Özü isə Etam qayasının oyuğuna enib orada qaldı.   </div><div class='p'> <span class="verse" id="V9">9&#160;</span>Filiştlilər çıxıb Yəhudada ordugah qurdular və Lexidə yayıldılar.   <span class="verse" id="V10">10&#160;</span>Yəhuda adamları dedi: «Nə üçün bizə qarşı çıxmısınız?» Onlar dedilər: «Biz gəlmişik ki, Şimşonun əl-qolunu bağlayaq və bizim başımıza gətirdiyini onun başına gətirək».   <span class="verse" id="V11">11&#160;</span>Yəhudadan üç min nəfər Etam qayasının oyuğuna enib Şimşona dedi: «Bilmirsən Filiştlilər bizim üzərimizdə hakimdir? Bu nə işdir başımıza gətirdin?» Şimşon onlara dedi: «Onların mənə elədiklərini onların başına gətirmişəm».   <span class="verse" id="V12">12&#160;</span>Yəhudalılar ona dedi: «Biz sənin əl-qolunu bağlayıb Filiştlilərə təslim etməyə gəlmişik». Şimşon onlara dedi: «And için ki, məni öldürməyəcəksiniz».   <span class="verse" id="V13">13&#160;</span>Yəhudalılar söz verdilər: «Yox, biz ancaq səni möhkəm bağlayıb onlara təslim edəcəyik və səni əsla öldürmərik». Sonra onu iki təzə iplə sarıdılar və qayadan çıxartdılar.   </div><div class='p'> <span class="verse" id="V14">14&#160;</span>Şimşon Lexiyə gələndə Filiştlilər onu bağıra-bağıra qarşıladılar və elə o anda Rəbbin Ruhu qüvvə ilə Şimşonun üstünə endi. Qollarına bağlanan ip alışıb-yanan kətan kimi qırılıb yerə töküldü.   <span class="verse" id="V15">15&#160;</span>O, yerdə bir eşşəyin saf çənə sümüyünü tapdı. Əl ataraq sümüyü götürüb onunla min nəfər kişini qırdı.   <span class="verse" id="V16">16&#160;</span>Sonra Şimşon belə dedi:  </div><div class='q'>«Eşşəyin çənə sümüyü ilə bir-iki qalaq yaratdım.  </div><div class='q'>Eşşəyin çənə sümüyü ilə min nəfəri qırıb-çatdım».   </div><div class='m'> <span class="verse" id="V17">17&#160;</span>Şimşon bu sözləri söyləyib qurtarandan sonra eşşəyin çənə sümüyünü tulladı. Ona görə də o yerə Ramat-Lexi <a href="#FN1" class="notemark">*<span class="popup">Ramat-Lexi – ibrani dilində çənə sümüyü təpəsi.</span></a> deyilir.   </div><div class='p'> <span class="verse" id="V18">18&#160;</span>Bundan sonra Şimşon bərk susadı və Rəbbə fəryad edib dedi: «Sən quluna bu böyük qələbəni verdin, amma indi mən susuzluqdan ölüb sünnətsizlərin əlinə düşümmü?»   <span class="verse" id="V19">19&#160;</span>Onda Rəbb Lexidə çuxur yarıb su axıtdı. Şimşon su içəndə cana gəlib ruhlandı. Buna görə bu çeşmənin adı En-Haqqore <a href="#FN2" class="notemark">†<span class="popup">En-Haqqore – ibrani dilində fəryad edənin çeşməsi.</span></a> qoyuldu və bu bulaq bu günə qədər Lexidədir.   <span class="verse" id="V20">20&#160;</span>Filiştlilərin hökmranlığı dövründə Şimşon İsraildə iyirmi il hakimlik etdi.   </div><ul class='tnav'>
<li><a href='index.htm'>HAKİMLƏR</a></li>
<li><a href='JDG14.htm'>&lt;</a></li>
<li><a href='JDG.htm'>15</a></li>
<li><a href='JDG16.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V17">15:17</a>
<span class="fq">Ramat-Lexi </span><span class="ft">– ibrani dilində </span><span class="fq">çənə sümüyü təpəsi.</span></p>
<p class="f" id="FN2"><span class="notemark">†</span><a class="notebackref" href="#V19">15:19</a>
<span class="fq">En-Haqqore </span><span class="ft">– ibrani dilində </span><span class="fq">fəryad edənin çeşməsi.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
