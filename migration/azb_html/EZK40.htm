<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEZEKEL 40</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEZEKEL</a></li>
<li><a href='EZK39.htm'>&lt;</a></li>
<li><a href='EZK.htm'>40</a></li>
<li><a href='EZK41.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='s'>Yeni məbəd barədə vəhy </div> <div class='p'> <span class="verse" id="V1">1&#160;</span>Sürgünlüyümüzün iyirmi beşinci ilində, birinci ayın onuncu günü, Yerusəlim şəhərinin süqutunun on dördüncü ili – həmin o gün Rəbbin əli mənim üstümdə idi. O məni oraya apardı.   <span class="verse" id="V2">2&#160;</span><a href="#FN1" class="notemark">*<span class="popup">Vəhy 21:10-11</span></a> Görüntüdə Allah məni İsrail ölkəsinə aparıb çox uca bir dağın başına qoydu. Dağın cənubunda şəhərə bənzər tikililər var idi.   <span class="verse" id="V3">3&#160;</span><a href="#FN2" class="notemark">*<span class="popup">Vəhy 11:1; 21:15</span></a> Allah məni oraya apardı. Mən orada görünüşcə tunca bənzər adam gördüm. Onun əlində bir kətan ip və ölçmək üçün bir qamış var idi. O, darvazada durmuşdu.   <span class="verse" id="V4">4&#160;</span>O adam mənə dedi: «Ey bəşər oğlu, gözünlə görüb, qulağınla eşit və sənə göstərəcəyim hər şeyə yaxşı-yaxşı bax. Ona görə buraya gətirildin ki, bunları sənə göstərim. Gördüyün hər şeyi İsrail nəslinə bildir».   </div><div class='s'>Şərq qapısı </div> <div class='p'> <span class="verse" id="V5">5&#160;</span><a href="#FN3" class="notemark">*<span class="popup">1Pad. 6:1-38; 2Saln. 3:1-9</span></a> Mən məbədi hər tərəfdən əhatəyə alan bir divar gördüm. Ölçmək üçün o adamın əlində olan qamışın uzunluğu altı qulac idi. Hər qulaca bir ovuc uzunluq əlavə edilmişdi. <a href="#FN4" class="notemark">*<span class="popup">40-48-ci fəsillərdə işlədilən qulac xüsusi ölçüyə malik qulacdır. Adi qulacın ölçüsü 45 sm, buradakı qulacın ölçüsü isə 53 sm-dir.</span></a> O adam divarı ölçdü: qalınlığı bir qamış, hündürlüyü bir qamış idi.   <span class="verse" id="V6">6&#160;</span>Sonra şərqə tərəf olan darvazaya tərəf getdi və onun pilləkənləri ilə yuxarı qalxdı. Darvazanın kandarını ölçdü: eni bir qamış idi. Bir kandarın eni bir qamış idi.   <span class="verse" id="V7">7&#160;</span>Keşikçi otaqlarının hər birinin uzunluğu və eni bir qamış idi. Keşikçi otaqlarının arası beş qulac idi. Məbədə baxan eyvanın yanındakı darvaza kandarı bir qamış uzunluğunda idi.   <span class="verse" id="V8">8&#160;</span>Sonra o, darvaza eyvanını ölçdü:   <span class="verse" id="V9">9&#160;</span>eni səkkiz qulac idi. Yan taxtaların qalınlığı iki qulac idi. Darvaza eyvanı məbədə baxırdı.   <span class="verse" id="V10">10&#160;</span>Şərq darvazasının hər iki yanında üç-üç keşikçi otağı var idi. Üçünün də ölçüsü bir idi. Hər iki tərəfdə olan bölmə divarlarının da ölçüsü bir idi.   <span class="verse" id="V11">11&#160;</span>O, darvazanın astanasının enini ölçdü: on qulac idi. Darvazanın uzunluğu isə on üç qulac idi.   <span class="verse" id="V12">12&#160;</span>Hər iki tərəfdə olan keşikçi otaqlarının qarşısında bir qulac yüksəkliyində bir-bir arakəsmə var idi. Hər iki tərəfdə keşikçi otaqları dördbucaqlı idi. Kənarları hər tərəfdən altı qulac idi.   <span class="verse" id="V13">13&#160;</span>Sonra o, darvazanın enini – girişləri bir-birinin qarşısında olan keşikçi otaqlarının arxa divarlarının arasını ölçdü: iyirmi beş qulac idi.   <span class="verse" id="V14">14&#160;</span>Sütunları ölçdü: altmış qulac idi. Darvazanın ətrafındakı həyət sütunlara qədər uzanırdı.   <span class="verse" id="V15">15&#160;</span>Darvazanın astanasından eyvanın sonuna qədər məsafə əlli qulac idi.   <span class="verse" id="V16">16&#160;</span>Darvazanın içəri tərəfinin hər yanında keşikçi otaqlarının və bölmə divarlarının içəriyə baxan qəfəsli pəncərələri var idi. Eyvanlarda da belə idi. Hər yanın içəri tərəfindən pəncərələr var idi. Bölmə divarları üzərində xurma ağacı təsvirləri var idi.   </div><div class='s'>Bayır həyət </div> <div class='p'> <span class="verse" id="V17">17&#160;</span>O adam məni bayır həyətə gətirdi. Orada bayır həyəti əhatəyə alan otaqlar və daş yol var idi. Daş yol boyunca otuz otaq var idi.   <span class="verse" id="V18">18&#160;</span>Darvazaların hər iki tərəfindəki daş yolun eni qapıların uzunluğu qədər idi. Bu, aşağı daş yol idi.   <span class="verse" id="V19">19&#160;</span>O adam həyətin enini aşağı darvazadan içəri həyətin darvazasına qədər ölçdü: şərqdə və şimalda olan məsafə yüz qulac idi.   </div><div class='s'>Şimal darvazası </div> <div class='p'> <span class="verse" id="V20">20&#160;</span>O adam bayır həyətin şimala baxan darvazasının uzunluğunu və enini ölçdü.   <span class="verse" id="V21">21&#160;</span>Buranın hər iki tərəfində üç-üç keşikçi otağı var idi. Bölmə divarları və eyvanları birinci darvazanın ölçüsünə bərabər idi: uzunluğu əlli qulac, eni iyirmi beş qulac idi.   <span class="verse" id="V22">22&#160;</span>Pəncərələrin, eyvanın və xurma ağacı təsvirlərinin ölçüsü şərqə baxan darvazanın ölçüsünə bərabər idi. Oraya yeddi pillə ilə çıxırdılar, bunların qarşısında eyvan var idi.   <span class="verse" id="V23">23&#160;</span>Şərq darvazasında olduğu kimi şimal darvazasına da baxan bir içəri həyət darvazası var idi. O adam bu iki darvaza arasındakı məsafəni ölçdü: yüz qulac idi.   </div><div class='s'>Cənub darvazası </div> <div class='p'> <span class="verse" id="V24">24&#160;</span>O adam məni cənuba doğru apardı. Orada cənuba baxan bir darvaza gördüm. O, darvazanın yan taxtalarını və eyvanı ölçdü: ölçüləri o birilərinin ölçülərinə bərabər idi.   <span class="verse" id="V25">25&#160;</span>O birilərində olduğu kimi bu darvaza ilə eyvanın hər tərəfində də pəncərələr var idi. Eyvanın uzunluğu əlli qulac, eni iyirmi beş qulac idi.   <span class="verse" id="V26">26&#160;</span>Oraya yeddi pilləkənlə çıxırdılar. Bunların qarşısında eyvan var idi. Darvazanın yan taxtaları hər iki tərəfdən bir xurma ağacı təsviri ilə bəzənmişdi.   <span class="verse" id="V27">27&#160;</span>İçəri həyətin cənuba baxan bir darvazası var idi. O adam bu içəri darvazadan cənuba baxan darvazaya qədər olan məsafəni ölçdü: yüz qulac idi.   </div><div class='s'>İçəri həyətin darvazaları </div> <div class='p'> <span class="verse" id="V28">28&#160;</span>O adam məni cənub darvazasından içəri həyətə apardı. Cənub darvazasını ölçdü: ölçüləri o birilərinin ölçülərinə bərabər idi.   <span class="verse" id="V29">29&#160;</span>Keşikçi otaqlarının, bölmə divarlarının və eyvanın ölçüləri o birilərinin ölçülərinə bərabər idi. Darvaza ilə eyvanın hər tərəfində pəncərələr var idi. Darvazanın uzunluğu əlli qulac, eni iyirmi beş qulac idi.   <span class="verse" id="V30">30&#160;</span>Hər tərəfdə uzunluğu iyirmi beş qulac, eni beş qulac olan eyvanlar var idi.   <span class="verse" id="V31">31&#160;</span>Eyvanı bayır həyətə baxırdı. Darvazanın yan taxtaları xurma ağacı təsvirləri ilə bəzənmişdi. Oraya səkkiz pillə ilə çıxırdılar.   </div><div class='p'> <span class="verse" id="V32">32&#160;</span>O adam məni şərqdəki içəri həyətə apardı. Oradakı darvazanı ölçdü. Ölçüsü o birilərinin ölçüsünə bərabər idi.   <span class="verse" id="V33">33&#160;</span>Keşikçi otaqlarının, bölmə divarlarının və eyvanının ölçüsü o birilərinin ölçüsünə bərabər idi. Darvaza ilə eyvanının hər tərəfində pəncərələr var idi. Darvazanın uzunluğu əlli qulac, eni iyirmi beş qulac idi.   <span class="verse" id="V34">34&#160;</span>Eyvanı bayır həyətə baxırdı. Darvazanın yan taxtaları iki tərəfdən xurma ağacı təsvirləri ilə bəzənmişdi. Oraya səkkiz pilləkənlə çıxırdılar.   </div><div class='p'> <span class="verse" id="V35">35&#160;</span>Sonra o adam məni şimal darvazasının yanına apardı. O, qapını ölçdü: ölçüsü o birilərinin ölçüsünə bərabər idi.   <span class="verse" id="V36">36&#160;</span>Keşikçi otaqlarının, bölmə divarlarının və eyvanının ölçüsü o birilərinin ölçüsünə bərabər idi. Darvazanın hər tərəfində pəncərələr var idi. Darvazanın uzunluğu əlli qulac, eni iyirmi beş qulac idi.   <span class="verse" id="V37">37&#160;</span>Yan taxtaları bayır həyətə baxırdı. Darvazanın yan taxtaları hər iki tərəfdən xurma ağacı təsvirləri ilə bəzənmişdi. Oraya səkkiz pilləkənlə çıxırdılar.   </div><div class='s'>Qurbanların hazırlandığı otaqlar </div> <div class='p'> <span class="verse" id="V38">38&#160;</span>İçəri həyətin darvazalarındakı eyvanların yanında qapısı eyvana açılan bir otaq var idi. Yandırma qurbanları burada yuyulurdu.   <span class="verse" id="V39">39&#160;</span>Darvaza eyvanının hər iki tərəfində iki sıra qoşa masa var idi. Yandırma qurbanı, günah qurbanı və təqsir qurbanı olacaq heyvanlar bu masaların üstündə kəsilirdi.   <span class="verse" id="V40">40&#160;</span>Eyvanın bayır divarının yanında, şimal darvazasının pilləkənlərinin hər iki tərəfində iki sıra qoşa masa da var idi.   <span class="verse" id="V41">41&#160;</span>Beləcə qurbanlıq heyvanları kəsmək üçün darvazanın hər iki tərəfində dörd-dörd olmaqla səkkiz masa var idi.   <span class="verse" id="V42">42&#160;</span>Yandırma qurbanları üçün yonulmuş daşdan dörd masa var idi. Hər masanın uzunluğu və eni bir yarım qulac, hündürlüyü bir qulac idi. Yandırma qurbanlarının və başqa qurbanların kəsilməsində istifadə olunan alətləri bunların üstünə qoyurdular.   <span class="verse" id="V43">43&#160;</span>Otağın divarlarına qarmaqlar asılmışdı: hər biri bir ovuc uzunluğunda idi. Masalar təqdim edilən heyvanın əti üçün nəzərdə tutulmuşdu.   </div><div class='s'>Kahinlər üçün ayrılan otaqlar </div> <div class='p'> <span class="verse" id="V44">44&#160;</span>İçəri darvazanın bayır hissəsində, içəri həyətdə ilahiçilər üçün otaqlar var idi. Bunlardan biri şimal darvazasının yanında idi və cənuba baxırdı, o biri cənub <a href="#FN5" class="notemark">†<span class="popup">Cənub – qədim yunan tərcüməsində belədir, ibrani mətnində isə şərq.</span></a> darvazasının yanında idi və şimala baxırdı.   <span class="verse" id="V45">45&#160;</span>O adam mənə dedi: «Cənuba baxan otaq məbəd üçün cavabdeh olan kahinlərə məxsusdur.   <span class="verse" id="V46">46&#160;</span>Şimala baxan otaq isə qurbangah üçün cavabdeh olan kahinlərə məxsusdur. Onlar Levinin nəslindən olan və Rəbbə xidmət etmək üçün Ona yaxınlaşan Sadoq övladlarıdır».   <span class="verse" id="V47">47&#160;</span>O adam həyəti ölçdü: həyət dördbucaqlı olub uzunluğu yüz qulac, eni də yüz qulac idi. Məbədin önündə qurbangah var idi.   </div><div class='s'>Məbəd </div> <div class='p'> <span class="verse" id="V48">48&#160;</span>Sonra o adam məni məbədin eyvanına aparıb eyvanın qapısının yan taxtalarını ölçdü. Darvazanın hər iki tərəfindəki sütunların eni beş qulac idi. Darvazanın hər iki tərəfinin eni isə üç qulac idi.   <span class="verse" id="V49">49&#160;</span>Eyvanın uzunluğu iyirmi qulac, eni on iki qulac idi. Oraya pilləkənlə çıxırdılar. Darvazanın yan taxtalarının yanında iki sütun var idi: biri bu tərəfində, digəri isə o tərəfində idi.   </div><ul class='tnav'>
<li><a href='index.htm'>YEZEKEL</a></li>
<li><a href='EZK39.htm'>&lt;</a></li>
<li><a href='EZK.htm'>40</a></li>
<li><a href='EZK41.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">40:2</a>
<span class="xt"><a href='REV21.htm#V10'>Vəhy 21:10-11</a></span></p>
<p class="x" id="FN2"><span class="notemark">*</span><a class="notebackref" href="#V3">40:3</a>
<span class="xt"><a href='REV11.htm#V1'>Vəhy 11:1</a>; <a href='REV21.htm#V15'>21:15</a></span></p>
<p class="x" id="FN3"><span class="notemark">*</span><a class="notebackref" href="#V5">40:5</a>
<span class="xt"><a href='1KI06.htm#V1'>1Pad. 6:1-38</a>; <a href='2CH03.htm#V1'>2Saln. 3:1-9</a></span></p>
<p class="f" id="FN4"><span class="notemark">*</span><a class="notebackref" href="#V5">40:5</a>
<span class="ft">40-48-ci fəsillərdə işlədilən qulac xüsusi ölçüyə malik qulacdır. Adi qulacın ölçüsü 45 sm, buradakı qulacın ölçüsü isə 53 sm-dir.</span></p>
<p class="f" id="FN5"><span class="notemark">†</span><a class="notebackref" href="#V44">40:44</a>
<span class="fq">Cənub </span><span class="ft">– qədim yunan tərcüməsində belədir, ibrani mətnində isə </span><span class="fq">şərq.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
