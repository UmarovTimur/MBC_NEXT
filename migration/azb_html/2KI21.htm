<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab İKİNCİ PADŞAHLAR 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI20.htm'>&lt;</a></li>
<li><a href='2KI.htm'>21</a></li>
<li><a href='2KI22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Yəhuda padşahı Menaşşe </div> <div class='r'>(2Saln. 33:1-20)  </div><div class='p'> <span class="verse" id="V1">1&#160;</span>Menaşşe padşah olduğu vaxt on iki yaşında idi və Yerusəlimdə əlli beş il padşahlıq etdi. Anasının adı Xefsivah idi.   <span class="verse" id="V2">2&#160;</span><a href="#FN1" class="notemark">*<span class="popup">Yer. 15:4 </span></a> O, İsrail övladlarının önündən Rəbbin qovduğu millətlərin etdikləri iyrənc işlər kimi Rəbbin gözündə pis olan işlər etdi.   <span class="verse" id="V3">3&#160;</span>Atası Xizqiyanın dağıtdığı səcdəgahları yenidən tikdi. İsrail padşahı Axav kimi Baal bütü üçün qurbangahlar qurdu və Aşera bütü düzəltdi, bütün səma cisimlərinə səcdə və qulluq etdi.   <span class="verse" id="V4">4&#160;</span><a href="#FN2" class="notemark">*<span class="popup">2Şam. 7:13 </span></a> Rəbbin «adımı Yerusəlimdə qoyacağam» dediyi məbədində Menaşşe qurbangahlar tikməyə başladı.   <span class="verse" id="V5">5&#160;</span>Rəbbin məbədinin hər iki həyətində bütün səma cisimlərinə qurbangahlar düzəltdi.   <span class="verse" id="V6">6&#160;</span>O, oğlunu oda qurban verdi, gələcəyi dedi, baxıcılıq edib cindarlara və ruhçağıranlara müraciət etdi. Beləliklə, Rəbbin gözündə çoxlu pis işlər görərək Onu qəzəbləndirdi.   <span class="verse" id="V7">7&#160;</span><a href="#FN3" class="notemark">*<span class="popup">1Pad. 9:3-5; 2Saln. 7:12-18 </span></a> Düzəltdiyi oyma Aşera bütünü məbədə qoydu. Rəbb Davuda və oğlu Süleymana demişdi: «Bu məbəddə və bütün İsrail qəbilələrindən seçdiyim Yerusəlimdə Öz adımı əbədi qoyacağam.   <span class="verse" id="V8">8&#160;</span>Əgər Mənim onlara buyurduqlarıma və qulum Musanın onlara əmr etdiyi bütün Qanuna əməl etsələr, İsrailliləri atalarına verdiyim torpaqdan didərgin düşməyə qoymayacağam».   <span class="verse" id="V9">9&#160;</span>Ancaq onlar bu sözlərə qulaq asmadılar. İsrail övladlarının önündə Rəbbin məhv etdiyi millətlərdən də çox pis işlər etmək üçün Menaşşe onları yoldan çıxartdı.   </div><div class='p'> <span class="verse" id="V10">10&#160;</span>Rəbb Öz qulları peyğəmbərlər vasitəsilə dedi:   <span class="verse" id="V11">11&#160;</span>«Yəhuda padşahı Menaşşe bu iyrənc işləri etməklə özündən əvvəlki Emorluların etdiklərindən də çox pislik etdi və bütləri ilə Yəhudalılara da günah etdirdi.   <span class="verse" id="V12">12&#160;</span>Buna görə də İsrailin Allahı Rəbb belə deyir: “Mən Yerusəlimin və Yəhudanın üzərinə elə bir bəla gətirəcəyəm ki, bunu eşidən hər kəsin qulaqları cingildəyəcək.   <span class="verse" id="V13">13&#160;</span>Samariyanı ölçdüyüm ipi və Axav nəslinin üstünə çəkdiyim şaqulu Yerusəlimin üzərinə də çəkəcəyəm. Bir nəfər boşqabı necə silib üzüstə çevirirsə, Mən də Yerusəlimi elə siləcəyəm.   <span class="verse" id="V14">14&#160;</span>İrsimin qalanlarından üz döndərəcəyəm, onları düşmənlərinə təslim edəcəyəm və düşmənləri onları soyub talan edəcək.   <span class="verse" id="V15">15&#160;</span>Çünki gözümdə pis olan işlər edirdilər və ataları Misirdən çıxdıqları gündən bu günə qədər Məni qəzəbləndirirdilər”».   </div><div class='p'> <span class="verse" id="V16">16&#160;</span>Menaşşe Rəbbin gözündə pis olan işlər edərək Yəhudalılara etdirdiyi günahdan başqa çoxlu günahsız qan töküb Yerusəlimi başdan-başa qana buladı.   </div><div class='p'> <span class="verse" id="V17">17&#160;</span>Menaşşenin qalan işləri, etdiyi hər şey və elədiyi günah barədə Yəhuda padşahlarının salnamələr kitabında yazılmışdır.   <span class="verse" id="V18">18&#160;</span>Menaşşe ataları ilə uyudu və öz sarayının bağçasında – Uzza bağçasında basdırıldı. Onun yerinə oğlu Amon padşah oldu.   </div><div class='s'>Yəhuda padşahı Amon </div> <div class='r'>(2Saln. 33:21-25)  </div><div class='p'> <span class="verse" id="V19">19&#160;</span>Amon padşah olduğu vaxt iyirmi iki yaşında idi və Yerusəlimdə iki il padşahlıq etdi. Anası Yotvalı Xarusun qızı olub adı Meşullemet idi.   <span class="verse" id="V20">20&#160;</span>O, atası Menaşşenin etdiyi kimi Rəbbin gözündə pis olan işlər etdi.   <span class="verse" id="V21">21&#160;</span>Atasının yolu ilə gedib onun qulluq etdiyi bütlərə səcdə və qulluq etdi.   <span class="verse" id="V22">22&#160;</span>Atalarının Allahı Rəbbi tərk etdi və Rəbbin yolu ilə getmədi.   <span class="verse" id="V23">23&#160;</span>Amonun əyanları ona qəsd hazırladılar və padşahı sarayında öldürdülər.   <span class="verse" id="V24">24&#160;</span>Ölkə xalqı padşah Amona qəsd hazırlayanların hamısını qırdı və onun yerinə oğlu Yoşiyanı padşah etdi.   </div><div class='p'> <span class="verse" id="V25">25&#160;</span>Amonun qalan işləri barədə Yəhuda padşahlarının salnamələr kitabında yazılmışdır.   <span class="verse" id="V26">26&#160;</span>O, Uzza bağçasında, öz qəbrində basdırıldı. Onun yerinə oğlu Yoşiya padşah oldu.   </div><ul class='tnav'>
<li><a href='index.htm'>İKİNCİ PADŞAHLAR</a></li>
<li><a href='2KI20.htm'>&lt;</a></li>
<li><a href='2KI.htm'>21</a></li>
<li><a href='2KI22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">21:2</a>
<span class="xt"><a href='JER15.htm#V4'>Yer. 15:4</a> </span></p>
<p class="x" id="FN2"><span class="notemark">*</span><a class="notebackref" href="#V4">21:4</a>
<span class="xt"><a href='2SA07.htm#V13'>2Şam. 7:13</a> </span></p>
<p class="x" id="FN3"><span class="notemark">*</span><a class="notebackref" href="#V7">21:7</a>
<span class="xt"><a href='1KI09.htm#V3'>1Pad. 9:3-5</a>; <a href='2CH07.htm#V12'>2Saln. 7:12-18</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
