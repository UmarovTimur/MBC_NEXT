<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab 1 KORİNFLİLƏRƏ 2</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 KORİNFLİLƏRƏ</a></li>
<li><a href='1CO01.htm'>&lt;</a></li>
<li><a href='1CO.htm'>2</a></li>
<li><a href='1CO03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='p'> <span class="verse" id="V1">1&#160;</span>Ey qardaşlar, mən Allah barəsində sirli həqiqəti<a href="#FN1" class="notemark">*<span class="popup">Sirli həqiqəti – bəzi əlyazmalarda şəhadəti.</span></a> elan etmək üçün sizə gələndə yüksək natiqlik və müdrikliklə gəlmədim.   <span class="verse" id="V2">2&#160;</span>Çünki mən aranızda olanda İsa Məsihdən, yəni çarmıxa çəkilmiş Şəxsdən başqa heç bir şey bilməməyi qərara aldım.   <span class="verse" id="V3">3&#160;</span><a href="#FN2" class="notemark">*<span class="popup">Həv. 18:9</span></a>Yanınıza zəiflik, qorxu və böyük lərzə içində gəldim.   <span class="verse" id="V4">4&#160;</span>Mənim sözüm də, vəzim də müdrikliyin inandırıcı sözlərindən deyil, Ruhun qüdrətini göstərməsindən asılı idi.   <span class="verse" id="V5">5&#160;</span>Belə ki imanınız insan müdrikliyinə yox, Allahın qüdrətinə əsaslansın.   </div><div class='s'>Allahın müdrikliyi </div> <div class='p'> <span class="verse" id="V6">6&#160;</span>Yetkin insanlar arasında isə biz müdrikliyi öyrədirik. Amma bu müdriklik nə indiki dövrün, nə də bu dövrün fani hökmdarlarının müdrikliyi deyil.   <span class="verse" id="V7">7&#160;</span>Biz Allahdan gələn sirli müdrikliyi öyrədirik. Allah bu müdrikliyi bizim izzətimiz üçün zaman başlamazdan əvvəl müəyyən etdi və gizli saxladı.   <span class="verse" id="V8">8&#160;</span>Bu dövrün hökmdarlarından heç biri onu anlamadı. Çünki anlasaydılar, izzətli Rəbbi çarmıxa çəkməzdilər.   <span class="verse" id="V9">9&#160;</span><a href="#FN3" class="notemark">*<span class="popup">Yeş. 64:4</span></a>Amma necə ki yazılmışdı:  </div><div class='q'>«Allahın Onu sevənlər üçün hazırladıqlarını  </div><div class='q'>Nə göz görüb, nə qulaq eşidib,  </div><div class='q'>Nə də insan ürəyi dərk edib».   </div><div class='m'> <span class="verse" id="V10">10&#160;</span>Bizə isə Allah bunları Öz Ruhu ilə açdı. Çünki Ruh hər bir şeyi, Allahın dərin düşüncələrini belə, araşdırır.   <span class="verse" id="V11">11&#160;</span>Axı insanın düşüncələrini insanın daxilində olan ruhdan savayı kim bilər? Eləcə də Allahın düşüncələrini Onun Ruhundan savayı heç kim bilməz.   <span class="verse" id="V12">12&#160;</span>Allahın bizə verdiyi ənamları dərk edə bilməyimiz üçün biz bu dünyanın ruhunu yox, Allahdan olan Ruhu qəbul etdik.   <span class="verse" id="V13">13&#160;</span>Bunları insani müdrikliyin öyrətdiyi deyil, Ruhun öyrətdiyi sözlərlə bildiririk. Ruhani anlayışları ruhani sözlərlə ifadə edirik.   <span class="verse" id="V14">14&#160;</span>Təbiətcə yaşayan adam Allahın Ruhuna aid olan şeyləri qəbul etmir, çünki bunları ağılsızlıq sayır. Bunları başa düşə bilmir, çünki bunlar ruhani nöqteyi-nəzərdən araşdırılır.   <span class="verse" id="V15">15&#160;</span>Ruhani adam isə hər şeyi araşdıra bilər. Fəqət onun daxilini heç kim araşdıra bilməz.   <span class="verse" id="V16">16&#160;</span><a href="#FN4" class="notemark">*<span class="popup">Yeş. 40:13</span></a>Axı «Rəbbin ağlını kim dərk etdi? Ona kim məsləhətçi oldu?» Amma biz Məsihin ağlına malikik.   </div><ul class='tnav'>
<li><a href='index.htm'>1 KORİNFLİLƏRƏ</a></li>
<li><a href='1CO01.htm'>&lt;</a></li>
<li><a href='1CO.htm'>2</a></li>
<li><a href='1CO03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">2:1</a>
<span class="fq">Sirli həqiqəti </span><span class="ft">– bəzi əlyazmalarda </span><span class="fq">şəhadəti.</span></p>
<p class="x" id="FN2"><span class="notemark">*</span><a class="notebackref" href="#V3">2:3</a>
<span class="xt"><a href='ACT18.htm#V9'>Həv. 18:9</a></span></p>
<p class="x" id="FN3"><span class="notemark">*</span><a class="notebackref" href="#V9">2:9</a>
<span class="xt"><a href='ISA64.htm#V4'>Yeş. 64:4</a></span></p>
<p class="x" id="FN4"><span class="notemark">*</span><a class="notebackref" href="#V16">2:16</a>
<span class="xt"><a href='ISA40.htm#V13'>Yeş. 40:13</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
