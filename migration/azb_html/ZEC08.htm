<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ZƏKƏRİYYƏ 8</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ZƏKƏRİYYƏ</a></li>
<li><a href='ZEC07.htm'>&lt;</a></li>
<li><a href='ZEC.htm'>8</a></li>
<li><a href='ZEC09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Allahın Yerusəlimə xeyir-duası </div> <div class='p'> <span class="verse" id="V1">1&#160;</span>Mənə Ordular Rəbbinin bu sözü nazil oldu:   <span class="verse" id="V2">2&#160;</span>Ordular Rəbbi belə deyir: «Sion üçün böyük qısqanclıq duyuram. Bəli, onu çox qısqanıram».   <span class="verse" id="V3">3&#160;</span>Rəbb belə deyir: «Siona qayıtdım, artıq Yerusəlimdə yaşayacağam. Yerusəlim Həqiqət şəhəri, Ordular Rəbbinin dağı Müqəddəs dağ çağırılacaq».   </div><div class='p'> <span class="verse" id="V4">4&#160;</span>Ordular Rəbbi belə deyir: «Yenə Yerusəlim meydanlarında qoca kişilər və qadınlar oturacaq, hər kəs yaşı çox olduğuna görə əlinə əsa alacaq.   <span class="verse" id="V5">5&#160;</span>Şəhərin meydanları orada oynayan oğlan və qız uşaqları ilə dolacaq».   </div><div class='p'> <span class="verse" id="V6">6&#160;</span>Ordular Rəbbi belə deyir: «O günlər bu xalqın sağ qalanlarının gözündə bu iş qeyri-mümkün görünürsə, Mənə də belə görünməlidirmi?» bəyan edir Ordular Rəbbi.   <span class="verse" id="V7">7&#160;</span>«Bax Mən Öz xalqımı şərq və qərb ölkələrindən qaytaracağam» deyir Ordular Rəbbi.   <span class="verse" id="V8">8&#160;</span>«Mən onları gətirəcəyəm və onlar Yerusəlimdə yaşayacaq. Onlar Mənim xalqım olacaq, Mən də sədaqət və salehliklə onların Allahı olacağam».   </div><div class='p'> <span class="verse" id="V9">9&#160;</span>Ordular Rəbbi belə deyir: «Ordular Rəbbinin evinin – məbədin tikilməsi üçün təməli qoyulan gün orada peyğəmbərlərin dediyi bu sözləri o vaxt eşidənlər, qoy qolunuza güc gəlsin.   <span class="verse" id="V10">10&#160;</span>O vaxtdan əvvəl insan yaxud heyvana heç bir əvəz verilmirdi. Düşmən üzündən heç kəs əmin-amanlıq içində gedib-gələ bilmirdi. Çünki adamları bir-birinin üstünə salışdırmışdım.   <span class="verse" id="V11">11&#160;</span>Ancaq indi bu xalqın sağ qalanları ilə əvvəlki kimi rəftar etməyəcəyəm» bəyan edir Ordular Rəbbi.   <span class="verse" id="V12">12&#160;</span>«Çünki əkilən toxum bəhərli olacaq: tənək bəhrəsini, torpaq məhsulunu, göylər şehini verəcək. Bunların hamısını bu xalqın sağ qalanlarına mülk olaraq verəcəyəm.   <span class="verse" id="V13">13&#160;</span>Sizi qurtaracağam, ey Yəhuda və İsrail nəsli. Siz necə millətlər arasında lənət hədəfi oldunuzsa, indi bərəkət qaynağı olacaqsınız. Qorxmayın, qolunuza güc gəlsin».   </div><div class='p'> <span class="verse" id="V14">14&#160;</span>Ordular Rəbbi belə deyir: «Atalarınız Məni qəzəbləndirən zaman başınıza fəlakət gətirmək istədim və fikrimdən dönmədim» deyir Ordular Rəbbi.   <span class="verse" id="V15">15&#160;</span>«İndi isə Yerusəlimə və Yəhuda nəslinə yenə yaxşılıq etmək fikrindəyəm. Siz qorxmayın!   <span class="verse" id="V16">16&#160;</span><a href="#FN1" class="notemark">*<span class="popup">Ef. 4:25 </span></a> Belə edin: hər kəs öz qonşusuna həqiqəti söyləsin, əmin-amanlıq üçün şəhər darvazalarında sədaqət və ədalətlə mühakimə edin.   <span class="verse" id="V17">17&#160;</span>Bir-birinizə qarşı ürəyinizdə pis niyyət tutmayın, yalandan and içməkdən əl çəkin, çünki bunların hamısı Mənim nifrət etdiyim şeylərdir» bəyan edir Rəbb.   </div><div class='p'> <span class="verse" id="V18">18&#160;</span>Mənə Ordular Rəbbinin bu sözü nazil oldu:   <span class="verse" id="V19">19&#160;</span>Ordular Rəbbi belə deyir: «Dördüncü, beşinci, yeddinci və onuncu ayların orucları Yəhuda xalqı üçün sevinc və şadlıq dolu gözəl bayramlar olacaq. Ancaq siz düzgünlüyü və əmin-amanlığı sevin».   </div><div class='p'> <span class="verse" id="V20">20&#160;</span>Ordular Rəbbi belə deyir: «Hələ çoxlu xalq, çoxlu şəhərin əhalisi də gələcək.   <span class="verse" id="V21">21&#160;</span>Bir şəhərdə yaşayanlar başqa şəhərə gedib deyəcək: “Gəlin yola düşək, Rəbbin hüzurunda yalvaraq, Ordular Rəbbini axtaraq. Mən də gedirəm”.   <span class="verse" id="V22">22&#160;</span>Bir çox xalqlar və qüdrətli millətlər Ordular Rəbbini axtarmaq və Rəbbin hüzurunda yalvarmaq üçün Yerusəlimə gələcək».   </div><div class='p'> <span class="verse" id="V23">23&#160;</span>Ordular Rəbbi deyir: «O günlərdə müxtəlif dillərdə danışan millətlərdən olan on adam bir Yəhudinin ətəyindən yapışıb “qoy sizinlə gedək, çünki Allahın sizinlə olduğunu eşitmişik” deyəcək».   </div><ul class='tnav'>
<li><a href='index.htm'>ZƏKƏRİYYƏ</a></li>
<li><a href='ZEC07.htm'>&lt;</a></li>
<li><a href='ZEC.htm'>8</a></li>
<li><a href='ZEC09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V16">8:16</a>
<span class="xt"><a href='EPH04.htm#V25'>Ef. 4:25</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
