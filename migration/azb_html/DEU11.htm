<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab QANUNUN TƏKRARI 11</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU10.htm'>&lt;</a></li>
<li><a href='DEU.htm'>11</a></li>
<li><a href='DEU12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Vəd olunan torpağa Rəbbin verəcəyi bərəkət </div> <div class='p'> <span class="verse" id="V1">1&#160;</span>Allahınız Rəbbi sevin. Həmişə Onun buyruq, qayda, hökm və əmrlərinə əməl edin.   <span class="verse" id="V2">2&#160;</span>Bu gün yadda saxlayın ki, Allahınız Rəbbin təlimini öyrənib sınaqdan keçirən övladlarınız deyil, sizsiniz. Onun əzəmətini, qüdrətli əlini, uzanan qolunu,   <span class="verse" id="V3">3&#160;</span><a href="#FN1" class="notemark">*<span class="popup">Çıx. 7:8–12:13</span></a> Misirdə firona və bütün torpağına etdiyi əlamətləri, gördüyü işləri,   <span class="verse" id="V4">4&#160;</span><a href="#FN2" class="notemark">*<span class="popup">Çıx. 14:28</span></a> Misir ordusuna, onların atlarına, döyüş arabalarına nə etdiyini, ardınızca düşərkən onları Qırmızı dənizin sularında necə qərq etdiyini, Rəbbin onları bu günədək davam edən bir qırğına necə düçar etdiyini   <span class="verse" id="V5">5&#160;</span>və səhrada, bu yerə çatanadək sizin üçün nə etdiyini,   <span class="verse" id="V6">6&#160;</span><a href="#FN3" class="notemark">*<span class="popup">Say. 16:31-32</span></a> Ruvenli Eliavın oğullarına – Datana və Avirama nə etdiyini gördünüz: bütün İsraillilərin arasında yeri yardı, onları və evindəkiləri çadırları ilə bərabər onlara məxsus olan bütün canlıları uddu.   <span class="verse" id="V7">7&#160;</span>Siz Rəbbin etdiyi bu əzəmətli işlərin hamısını öz gözlərinizlə görürsünüz.   </div><div class='p'> <span class="verse" id="V8">8&#160;</span>Bu gün sizə buyurduğum əmrlərin hamısına əməl edin ki, qüvvətli olasınız və mülk olaraq almaq üçün İordan çayını keçəcəyiniz torpağa girib oranı zəbt edəsiniz.   <span class="verse" id="V9">9&#160;</span>Rəbbin atalarınıza və onların övladlarına vəd etdiyi südlə bal axan torpaqda uzun ömür sürəsiniz.   <span class="verse" id="V10">10&#160;</span>Çünki mülk olaraq almaq üçün girəcəyiniz torpaq çıxmış olduğunuz Misir ölkəsinə bənzəmir. Orada toxumunuzu əkirdiniz, bostan kimi ayağınızla sulayırdınız.   <span class="verse" id="V11">11&#160;</span>Amma mülk olaraq almağa gedəcəyiniz torpaq dağlı-dərəli bir diyardır. Bu torpaq göydən yağış suyu içər.   <span class="verse" id="V12">12&#160;</span>Ora Allahınız Rəbbin lütf göstərdiyi elə bir torpaqdır ki, ilin əvvəlindən sonuna qədər Allahınız Rəbbin nəzəri altındadır.   </div><div class='p'> <span class="verse" id="V13">13&#160;</span><a href="#FN4" class="notemark">*<span class="popup">Lev. 26:3-5; Qanun. 7:12-16; 28:1-14</span></a> Rəbb deyir: “Əgər bu gün sizə buyurduğum əmrlərə yaxşı qulaq assanız, Allahınız Rəbbi sevib bütün qəlbinizlə, bütün varlığınızla ona sitayiş etsəniz,   <span class="verse" id="V14">14&#160;</span>o zaman Mən torpağınıza yağışı – ilk yağışla son yağışı vaxtlı-vaxtında verəcəyəm. Onda taxılınızı, təzə şərabınızı və zeytun yağınızı yığacaqsınız.   <span class="verse" id="V15">15&#160;</span>Çöldə heyvanlarınıza ot verəcəyəm. Siz doyunca yeyəcəksiniz”.   <span class="verse" id="V16">16&#160;</span>Onda məbada ürəyiniz aldansın, azmayın, başqa allahlara səcdə və sitayiş etməyin.   <span class="verse" id="V17">17&#160;</span>Belə etsəniz, Rəbbin sizə qarşı qəzəbi alovlanacaq. O, göyləri bağlayıb yağış yağdırmayacaq, torpağınızı məhsulsuz qoyacaq və tezliklə Rəbbin sizə verdiyi o gözəl torpaqdan yox olacaqsınız.   </div><div class='p'> <span class="verse" id="V18">18&#160;</span><a href="#FN5" class="notemark">*<span class="popup">Qanun. 6:6-9</span></a> Buna görə də mənim bu sözlərimi ürəyinizdə və ağlınızda saxlayın, qolunuza bir nişan kimi, gözlərinizin arasına alın bağı kimi bağlayın,   <span class="verse" id="V19">19&#160;</span>övladlarınıza öyrədin. Evinizdə oturanda, yol gedəndə, yatanda, duranda bunlar barədə danışın.   <span class="verse" id="V20">20&#160;</span>Onları evlərinizin qapı çərçivələrinə və darvazalarına yazın.   <span class="verse" id="V21">21&#160;</span>Belə etsəniz, Rəbbin atalarınıza vəd etdiyi torpaqlarda sizin də, övladlarınızın da ömrü uzun olar və göy yer üzərində durduqca orada yaşayarsınız.   </div><div class='p'> <span class="verse" id="V22">22&#160;</span>Əməl etməniz üçün sizə buyurduğum bütün bu əmrləri diqqətlə yerinə yetirsəniz, Allahınız Rəbbi sevib Onun yolları ilə getsəniz və yalnız Ona bağlı qalsanız,   <span class="verse" id="V23">23&#160;</span>onda Rəbb qarşınızdan bütün millətləri qovacaq və sizdən daha böyük, daha güclü millətlərin torpaqlarını mülk olaraq alacaqsınız.   <span class="verse" id="V24">24&#160;</span><a href="#FN6" class="notemark">*<span class="popup">Yeşua 1:3-5</span></a> Ayaq basdığınız hər yer sizin olacaq. Sərhədiniz səhradan Livana, Fərat çayından Qərb dənizinə<a href="#FN7" class="notemark">*<span class="popup">Qərb dənizi – Aralıq dənizi.</span></a> qədər uzanacaq.   <span class="verse" id="V25">25&#160;</span>Sizin qarşınızda heç kim dayana bilməyəcək. Allahınız Rəbb sizə vəd etdiyi kimi ayaq basacağınız hər yerə vahimə və qorxunuzu yayacaq.   </div><div class='p'> <span class="verse" id="V26">26&#160;</span>Budur, bu gün qarşınıza xeyir-dua və lənəti qoyuram.   <span class="verse" id="V27">27&#160;</span>Allahınız Rəbbin əmrlərinə, bu gün sizə buyurduğum əmrlərə qulaq assanız, xeyir-dua alacaqsınız.   <span class="verse" id="V28">28&#160;</span>Əgər Allahınız Rəbbin əmrlərini dinləməsəniz, tanımadığınız başqa allahların ardınca gedərək bu gün sizə buyurduğum yoldan azsanız, lənətə düçar olacaqsınız.   <span class="verse" id="V29">29&#160;</span><a href="#FN8" class="notemark">*<span class="popup">Qanun. 27:11-14; Yeşua 8:33-35</span></a> Allahınız Rəbb mülk olaraq almaq üçün girəcəyiniz torpağa sizi aparanda Gerizim dağında xeyir-dua, Eval dağında isə lənət oxuyacaqsınız.   <span class="verse" id="V30">30&#160;</span>Bu iki dağ İordan çayının qarşı tayında, yolun şərqində – Aravada yaşayan Kənanlılar ölkəsində, Qilqal qarşısında, More palıdlarının yanındadır.   <span class="verse" id="V31">31&#160;</span>Allahınız Rəbbin sizə verəcəyi torpağı irs olaraq almaq üçün İordan çayını keçmək ərəfəsindəsiniz. Oranı ələ keçirib yerləşəndə   <span class="verse" id="V32">32&#160;</span>bu gün önünüzə qoyacağım bütün qayda və hökmləri yerinə yetirmək üçün diqqətli olun.   </div><ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU10.htm'>&lt;</a></li>
<li><a href='DEU.htm'>11</a></li>
<li><a href='DEU12.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V3">11:3</a>
<span class="xt"><a href='EXO07.htm#V8'>Çıx. 7:8</a>–<a href='EXO12.htm#V13'>12:13</a></span></p>
<p class="x" id="FN2"><span class="notemark">*</span><a class="notebackref" href="#V4">11:4</a>
<span class="xt"><a href='EXO14.htm#V28'>Çıx. 14:28</a></span></p>
<p class="x" id="FN3"><span class="notemark">*</span><a class="notebackref" href="#V6">11:6</a>
<span class="xt"><a href='NUM16.htm#V31'>Say. 16:31-32</a></span></p>
<p class="x" id="FN4"><span class="notemark">*</span><a class="notebackref" href="#V13">11:13</a>
<span class="xt"><a href='LEV26.htm#V3'>Lev. 26:3-5</a>; <a href='DEU07.htm#V12'>Qanun. 7:12-16</a>; <a href='DEU28.htm#V1'>28:1-14</a></span></p>
<p class="x" id="FN5"><span class="notemark">*</span><a class="notebackref" href="#V18">11:18</a>
<span class="xt"><a href='DEU06.htm#V6'>Qanun. 6:6-9</a></span></p>
<p class="x" id="FN6"><span class="notemark">*</span><a class="notebackref" href="#V24">11:24</a>
<span class="xt"><a href='JOS01.htm#V3'>Yeşua 1:3-5</a></span></p>
<p class="f" id="FN7"><span class="notemark">*</span><a class="notebackref" href="#V24">11:24</a>
<span class="fq">Qərb dənizi </span><span class="ft">– Aralıq dənizi.</span></p>
<p class="x" id="FN8"><span class="notemark">*</span><a class="notebackref" href="#V29">11:29</a>
<span class="xt"><a href='DEU27.htm#V11'>Qanun. 27:11-14</a>; <a href='JOS08.htm#V33'>Yeşua 8:33-35</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
