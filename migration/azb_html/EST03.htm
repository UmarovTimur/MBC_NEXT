<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ESTER 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ESTER</a></li>
<li><a href='EST02.htm'>&lt;</a></li>
<li><a href='EST.htm'>3</a></li>
<li><a href='EST04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Hamanın Yəhudilərə qəsdi </div> <div class='p'> <span class="verse" id="V1">1&#160;</span>Bir müddət keçəndən sonra padşah Axaşveroş Aqaqlı <a href="#FN1" class="notemark">*<span class="popup">Aqaqlı – İsrailin ən qəddar düşmənlərindən olan Amaleq xalqının padşah nəsli. Bax: 1Şam. 15:32.</span></a> Hammedata oğlu Hamanı şərəfləndirib rütbəsini qaldırdı. Ona yanındakı bütün rəislərdən üstün mövqe verdi.   <span class="verse" id="V2">2&#160;</span>Padşahın əmrinə görə padşahın saray darvazasında olan bütün əyanları Hamana baş əyib qarşısında təzim edirdi. Mordokay isə Hamana baş əyərək təzim etmirdi.   <span class="verse" id="V3">3&#160;</span>Padşah sarayının darvazasında olan əyanlar Mordokaydan soruşdular: «Niyə padşahın əmrinə itaət etmirsən?»   <span class="verse" id="V4">4&#160;</span>Bunu Mordokaydan hər gün soruşurdular, lakin o buna əhəmiyyət vermirdi. Bunun xəbəri Hamana çatdı, çünki Mordokay onlara Yəhudi olduğunu söyləmişdi. Hamı bilmək istəyirdi ki, Mordokay belə davranışını davam etdirəcək, yoxsa yox.   <span class="verse" id="V5">5&#160;</span>Haman Mordokayın ona baş əyməyərək qarşısında təzim etmədiyini görəndə kini artdı.   <span class="verse" id="V6">6&#160;</span>Buna görə də təkcə Mordokayı öldürmək niyyəti ilə kifayətlənmədi. Mordokayın hansı xalqa mənsub olması Hamana məlum edilmişdi. Ona görə də o, Mordokayın xalqını – Axaşveroşun padşahlığının hər tərəfində yaşayan bütün Yəhudiləri qırdırmaq qərarına gəldi.   </div><div class='p'> <span class="verse" id="V7">7&#160;</span>Bu işin görüləcəyi günü müəyyənləşdirmək üçün padşah Axaşveroşun hökmdarlığının on ikinci ilində birinci ay olan Nisan ayında Hamanın önündə pur, yəni püşk atdılar. Püşk on ikinci ay olan Adara düşdü.   <span class="verse" id="V8">8&#160;</span>Sonra Haman padşah Axaşveroşa dedi: «Sənin padşahlığının hər vilayətinin xalqları arasına səpələnib yayılan bir xalq vardır. Onların qanunları bütün xalqların qanunlarından fərqlidir və padşahın qanunlarına əməl etmirlər. Onları bu halda qoymaq padşaha yaraşmaz.   <span class="verse" id="V9">9&#160;</span>Əgər padşahın xoşuna gələrsə, qoy onların məhv olunmasına dair fərman yazılsın. Buna görə padşahın xəzinəsinə, bu işi görənlər üçün on min talant <a href="#FN2" class="notemark">†<span class="popup">On min talant – təqribən 345 ton.</span></a> gümüş çəkib göndərərəm».   <span class="verse" id="V10">10&#160;</span>Padşah barmağından möhür üzüyünü çıxarıb Yəhudilərin düşməninə – Aqaqlı Hammedata oğlu Hamana verdi.   <span class="verse" id="V11">11&#160;</span>Padşah Hamana dedi: «Gümüş də sənin ixtiyarında olsun, xalq da. Bu xalqa gözündə nə xoşdursa, onu da et».   </div><div class='p'> <span class="verse" id="V12">12&#160;</span>Birinci ayın on üçüncü günündə padşahın mirzələri çağırıldı. Hamanın əmri hər vilayətə öz yazısı və hər xalqa öz dili ilə yazılaraq canişinlərə, bütün vilayətlərin valilərinə və xalqların rəislərinə göndərildi. Bu əmr padşah Axaşveroşun adı ilə yazıldı və padşahın möhürlü üzüyü ilə möhürləndi.   <span class="verse" id="V13">13&#160;</span>On ikinci ay olan Adar ayının on üçündə bütün Yəhudiləri – gəncləri, qocaları, körpə uşaqları və qadınları bir gündə qıraraq məhv edib kökünü kəsmək və mallarını talan etmək üçün qasidlərlə bütün vilayətlərə məktublar göndərildi.   </div><div class='p'> <span class="verse" id="V14">14&#160;</span>Bu fərmanın surəti hər vilayətdə qanun kimi dəst-xətlə yazılmalı və o günə hazır olmaları üçün bütün xalqlara bildirilməli idi.   <span class="verse" id="V15">15&#160;</span>Qasidlər padşahın əmri ilə cəld yola düşdü. Fərman Şuşan qalasında tərtib olundu. Padşahla Haman əyləşib şərab içərkən Şuşan şəhəri çaşbaş qalmışdı.   </div><ul class='tnav'>
<li><a href='index.htm'>ESTER</a></li>
<li><a href='EST02.htm'>&lt;</a></li>
<li><a href='EST.htm'>3</a></li>
<li><a href='EST04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">3:1</a>
<span class="fq">Aqaqlı </span><span class="ft">– İsrailin ən qəddar düşmənlərindən olan Amaleq xalqının padşah nəsli. Bax: <a href='1SA15.htm#V32'>1Şam. 15:32</a>.</span></p>
<p class="f" id="FN2"><span class="notemark">†</span><a class="notebackref" href="#V9">3:9</a>
<span class="fq">On min talant </span><span class="ft">– təqribən 345 ton.</span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
