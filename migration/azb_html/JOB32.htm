<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab ƏYYUB 32</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ƏYYUB</a></li>
<li><a href='JOB31.htm'>&lt;</a></li>
<li><a href='JOB.htm'>32</a></li>
<li><a href='JOB33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='s'>Elihu </div> <div class='p'> <span class="verse" id="V1">1&#160;</span>Beləliklə, bu üç kişi artıq Əyyuba cavab verməyi dayandırdı, çünki Əyyub öz gözündə saleh idi.   <span class="verse" id="V2">2&#160;</span>Amma Əyyub özünü Allahdan da saleh saydığı üçün Ram nəslindən Buzlu Barakelin oğlu Elihu ona qarşı qəzəbdən alovlandı.   <span class="verse" id="V3">3&#160;</span>Elihu Əyyubun üç dostuna görə də hirsindən alışıb-yandı, çünki düzgün cavab tapmayıb Əyyubu günahkar çıxartdılar.   <span class="verse" id="V4">4&#160;</span>Elihu Əyyubla danışmaq üçün növbəsini gözləyirdi, çünki əvvəlkilər yaşca ondan böyük idi.   <span class="verse" id="V5">5&#160;</span>Bu üç nəfərin daha sözü qalmadığını görəndə o, hirsindən alışıb-yandı.   </div><div class='p'> <span class="verse" id="V6">6&#160;</span>Buzlu Barakelin oğlu Elihu belə dedi:  </div><div class='q'>«Mən yaşca kiçiyəm, sizsə yaşlısınız.  </div><div class='q'>Ona görə çəkindim,  </div><div class='q'>Bildiyimi sizə söyləməyə qorxdum.   </div><div class='q'> <span class="verse" id="V7">7&#160;</span>Dedim “qoy danışsın çox uzun ömür sürənlər,  </div><div class='q'>Qoy hikmət öyrətsin çox illərin şahidləri”.   </div><div class='q'> <span class="verse" id="V8">8&#160;</span>Həqiqətən, insanda olan ruh,  </div><div class='q'>Külli-İxtiyarın nəfəsi insana ağıl verir.   </div><div class='q'> <span class="verse" id="V9">9&#160;</span>Hikmət yaşda olmaz,  </div><div class='q'>Ədaləti dərk etmək yaşa baxmaz.   </div><div class='q'> <span class="verse" id="V10">10&#160;</span>Ona görə deyirəm ki, məni dinləyin,  </div><div class='q'>Qoy mən də bildiyimi söyləyim.   </div><div class='b'> &#160; </div> <div class='q'> <span class="verse" id="V11">11&#160;</span>Siz danışarkən mən gözlədim,  </div><div class='q'>Siz sözləri araşdırarkən fikirlərinizi dinlədim.   </div><div class='q'> <span class="verse" id="V12">12&#160;</span>Bütün diqqətimi sizə tərəf çevirdim,  </div><div class='q'>Amma heç biriniz Əyyuba haqsızlığını sübut etmədiniz,  </div><div class='q'>Onun dediklərinə cavab vermədiniz.   </div><div class='q'> <span class="verse" id="V13">13&#160;</span>Əsla deməyin ki, hikmət tapmışıq,  </div><div class='q'>Haqsızlığını insan yox, Allah ona sübut etsin.   </div><div class='q'> <span class="verse" id="V14">14&#160;</span>Amma Əyyubun sözlərinin hədəfi mən deyiləm,  </div><div class='q'>Sizin sözlərinizlə ona cavab verməyəcəyəm.   </div><div class='b'> &#160; </div> <div class='q'> <span class="verse" id="V15">15&#160;</span>Onlar məəttəl qaldılar.  </div><div class='q'>Artıq cavab tapmadılar.  </div><div class='q'>Deməyə sözləri qalmadı.   </div><div class='q'> <span class="verse" id="V16">16&#160;</span>Onlar danışmırlar, dayanıblar,  </div><div class='q'>Cavab vermirlər deyə  </div><div class='q'>Mən gözləməliyəmmi?   </div><div class='q'> <span class="verse" id="V17">17&#160;</span>Amma deməyə sözüm var,  </div><div class='q'>Mən də bildiyimi söyləyim.   </div><div class='q'> <span class="verse" id="V18">18&#160;</span>Çünki sinəm sözlə doludur,  </div><div class='q'>Köksümdəki ruh məni sıxır,   </div><div class='q'> <span class="verse" id="V19">19&#160;</span>Az qalır açılmamış şərab kimi,  </div><div class='q'>Təzə tuluqlar kimi bağrım çatlasın.   </div><div class='q'> <span class="verse" id="V20">20&#160;</span>Qoy danışım, rahatca nəfəs alaram,  </div><div class='q'>Dil açıb cavab verim.   </div><div class='q'> <span class="verse" id="V21">21&#160;</span>Heç kimin tərəfini saxlamayacağam,  </div><div class='q'>Heç kimə yaltaqlıq etməyəcəyəm.   </div><div class='q'> <span class="verse" id="V22">22&#160;</span>Çünki yaltaqlıq nədir bilmərəm,  </div><div class='q'>Yoxsa Yaradanım məni yox edər.   </div><div class='b'> &#160; </div> <ul class='tnav'>
<li><a href='index.htm'>ƏYYUB</a></li>
<li><a href='JOB31.htm'>&lt;</a></li>
<li><a href='JOB.htm'>32</a></li>
<li><a href='JOB33.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
