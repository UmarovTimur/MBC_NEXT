<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab FİLİPİLİLƏRƏ 3</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>FİLİPİLİLƏRƏ</a></li>
<li><a href='PHP02.htm'>&lt;</a></li>
<li><a href='PHP.htm'>3</a></li>
<li><a href='PHP04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Həqiqi salehlik </div> <div class='p'> <span class="verse" id="V1">1&#160;</span>Nəhayət, qardaşlarım, Rəbdə sevinin! Sizə eyni şeyləri yazmaq məni yormaz, amma sizi qoruyar.   </div><div class='p'> <span class="verse" id="V2">2&#160;</span>Özünüzü «itlər»dən qoruyun, pis iş görənlərdən qoruyun, bədəni sünnət edərək kəsib-atanlardan qoruyun.   <span class="verse" id="V3">3&#160;</span>Çünki əsl sünnətlilər Allahın Ruhu vasitəsilə ibadət edən, Məsih İsa ilə fəxr edən və cismani şeylərə güvənməyən bizlərik.   <span class="verse" id="V4">4&#160;</span>Əslində mən cismani şeylərə də güvənə bilərdim. Əgər başqası cismani şeylərə güvənməyi düşünürsə, mən daha çox güvənə bilərəm.   <span class="verse" id="V5">5&#160;</span><a href="#FN1" class="notemark">*<span class="popup">Həv. 23:6; 26:5; Rom. 11:1</span></a>Mən səkkizgünlük ikən sünnət olundum. İsrail nəslindən, Binyamin qəbiləsindən, İbranilərdən törəmiş bir İbraniyəm. Qanuna münasibətdə farisey idim.   <span class="verse" id="V6">6&#160;</span><a href="#FN2" class="notemark">*<span class="popup">Həv. 8:3; 22:4; 26:9-11</span></a>Qeyrət çəkməyə gəlincə, Allahın cəmiyyətini təqib edirdim. Qanuna əsaslanan salehliyə gəlincə, nöqsansız idim.   <span class="verse" id="V7">7&#160;</span>Amma mənə fayda gətirən nə varsa, Məsih uğrunda ziyan saymışam.   <span class="verse" id="V8">8&#160;</span>Bundan əlavə, Rəbbim Məsih İsanı tanımağın ali dəyərinin yanında hər şeyi ziyan hesab edirəm. Onun uğrunda var-yoxumu atıb tullantı sayıram ki, Məsihi qazanıb   <span class="verse" id="V9">9&#160;</span>Onda hesab olunum. Belə ki Qanunla gələn öz salehliyimə deyil, Məsihə imandan yaranan, imanla Allahdan gələn salehliyə malik olum.   <span class="verse" id="V10">10&#160;</span>Belə ki Məsihi və Onun dirilmə qüdrətini, əzablarına şərikliyi də dərk edim və Onun ölümündə Ona bənzəyim ki,   <span class="verse" id="V11">11&#160;</span>nə olursa-olsun, ölülər arasından dirilməyə nail olum.   </div><div class='s'>Hədəfə doğru qaçaq </div> <div class='p'> <span class="verse" id="V12">12&#160;</span>Demirəm ki, indi bunlara malik olmuşam və yaxud kamilləşmişəm. Amma hədəfdən tutmaq üçün qaçıram. Çünki Məsih İsa məni bu məqsəd üçün tutub.   <span class="verse" id="V13">13&#160;</span>Qardaşlar, hesab etmirəm ki, bunu tutmuşam. Yalnız bir şey edirəm: arxada qalanları unudub qarşımda olana çatmaq üçün cəhd edirəm   <span class="verse" id="V14">14&#160;</span>və hədəfə doğru qaçıram ki, mükafatı alım, yəni Allahın Məsih İsada yuxarıya çağırışına nail olum.   <span class="verse" id="V15">15&#160;</span>Beləliklə, aramızda kim kamildirsə, qoy belə düşünsün. Hər hansı bir mövzuda fərqli düşüncələriniz varsa, Allah bunu da sizə açacaq.   <span class="verse" id="V16">16&#160;</span>Ancaq çatdığımız səviyyəyə uyğun həyat sürək.<a href="#FN3" class="notemark">*<span class="popup">Sürək – bəzi əlyazmalarda sürək və eyni düşüncədə olaq.</span></a>   </div><div class='p'> <span class="verse" id="V17">17&#160;</span><a href="#FN4" class="notemark">*<span class="popup">1Kor. 4:16; 11:1</span></a>Qardaşlar, hamınız birlikdə məndən nümunə götürün və sizə göstərdiyimiz nümunəyə uyğun həyat sürənlərə diqqətlə baxın.   <span class="verse" id="V18">18&#160;</span>Sizə dəfələrlə söylədiyim kimi indi də göz yaşları içində təkrar deyirəm: bir çoxları Məsihin çarmıxına düşmən olaraq həyat sürür.   <span class="verse" id="V19">19&#160;</span>Onların sonu həlakdır. Onların allahı qarınlarıdır. Öz rüsvayçılıqları ilə fəxr edir, yalnız dünyəvi şeylər barədə düşünürlər.   <span class="verse" id="V20">20&#160;</span>Bizsə səma vətəndaşlarıyıq və oradan Xilaskar olan Rəbb İsa Məsihi həvəslə gözləyirik.   <span class="verse" id="V21">21&#160;</span>O hər şeyi Özünə tabe etməyə qadir olan qüvvəsinin təsiri ilə bizim yazıq bədənimizi dəyişdirib Öz izzətli bədəninə bənzər hala gətirəcək.   </div><ul class='tnav'>
<li><a href='index.htm'>FİLİPİLİLƏRƏ</a></li>
<li><a href='PHP02.htm'>&lt;</a></li>
<li><a href='PHP.htm'>3</a></li>
<li><a href='PHP04.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">3:5</a>
<span class="xt"><a href='ACT23.htm#V6'>Həv. 23:6</a>; <a href='ACT26.htm#V5'>26:5</a>; <a href='ROM11.htm#V1'>Rom. 11:1</a></span></p>
<p class="x" id="FN2"><span class="notemark">*</span><a class="notebackref" href="#V6">3:6</a>
<span class="xt"><a href='ACT08.htm#V3'>Həv. 8:3</a>; <a href='ACT22.htm#V4'>22:4</a>; <a href='ACT26.htm#V9'>26:9-11</a></span></p>
<p class="f" id="FN3"><span class="notemark">*</span><a class="notebackref" href="#V16">3:16</a>
<span class="fq">Sürək </span><span class="ft">– bəzi əlyazmalarda </span><span class="fq">sürək və eyni düşüncədə olaq.</span></p>
<p class="x" id="FN4"><span class="notemark">*</span><a class="notebackref" href="#V17">3:17</a>
<span class="xt"><a href='1CO04.htm#V16'>1Kor. 4:16</a>; <a href='1CO11.htm#V1'>11:1</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
