<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 16</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER15.htm'>&lt;</a></li>
<li><a href='JER.htm'>16</a></li>
<li><a href='JER17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Fəlakət dövrü </div> <div class='p'> <span class="verse" id="V1">1&#160;</span>Mənə Rəbbin bu sözü nazil oldu:   <span class="verse" id="V2">2&#160;</span>«Özünə arvad alma, qoy bu yerdə oğulların və qızların olmasın.   <span class="verse" id="V3">3&#160;</span>Çünki bu yerdə doğulan oğullar və qızlar, onları doğan analar və onları törədən atalar üçün Rəbb belə deyir:   <span class="verse" id="V4">4&#160;</span>“Onlar ölümcül xəstəliklərdən öləcək. Onlar üçün yas tutulmayacaq, basdırılmayacaqlar, torpağın üstündə peyin kimi olacaqlar. Qılınc və aclıqla qırılıb-qurtaracaqlar. Cəsədləri də göydəki quşlara və yerdəki heyvanlara yem olacaq”.   </div><div class='p'> <span class="verse" id="V5">5&#160;</span>Çünki Rəbb belə deyir: “Yas evinə girmə, ağlamaq üçün getmə, başsağlığı vermə, çünki bu xalqın arasından Öz sülhümü, məhəbbətimi və mərhəmətimi götürdüm” Rəbb belə bəyan edir.   <span class="verse" id="V6">6&#160;</span>“Bu ölkədə böyüklər də, kiçiklər də öləcək, qəbirə qoyulmayacaq, adamlar onlar üçün yas tutmayacaq, özlərini yaralayıb saçlarını qırxmayacaq.   <span class="verse" id="V7">7&#160;</span>Ölüdən ötrü yas tutana təsəlli vermək üçün kimsə onunla çörək kəsməyəcək, ata-anaları üçün onlara təsəlli kasasını içirməyəcək.   <span class="verse" id="V8">8&#160;</span>Sən onlarla oturaraq yeyib-içmək üçün ziyafət məclislərinə də girmə”.   <span class="verse" id="V9">9&#160;</span><a href="#FN1" class="notemark">*<span class="popup">Yer. 7:34; 25:10; Vəhy 18:23 </span></a> Çünki İsrailin Allahı olan Ordular Rəbbi belə deyir: “Bax bu yerdə sizin günlərinizdə gözlərinizin önündə sevinc və şadlıq sədasını, bəy-gəlin səsini yox edəcəyəm”.   </div><div class='p'> <span class="verse" id="V10">10&#160;</span>Bütün bu sözləri xalqa bildirəndə onlar sənə belə deyəcək: “Nə üçün Rəbb başımıza bu qədər böyük bəla gətirəcəyini söylədi? Təqsirimiz nədir? Allahımız Rəbbə qarşı nə günah etmişik?”   <span class="verse" id="V11">11&#160;</span>Sən onlara söylə ki: “Sizin atalarınız Məni tərk etdi” Rəbb belə bəyan edir. “Başqa allahların tərəfdarı oldular, onlara qulluq və səcdə etdilər, Məni tərk edib qanunuma əməl etmədilər.   <span class="verse" id="V12">12&#160;</span>Siz atalarınızdan da artıq pislik etdiniz, özünüz də Mənə qulaq asmayaraq qara ürəklərinizin inadı ilə hərəkət etdiniz.   <span class="verse" id="V13">13&#160;</span>Buna görə də sizi bu ölkədən atalarınızın və özünüzün tanımadığı bir ölkəyə atacağam. Orada gecə-gündüz başqa allahlara qulluq edəcəksiniz, çünki sizə mərhəmət etməyəcəyəm”».   </div><div class='p'> <span class="verse" id="V14">14&#160;</span>Buna görə də Rəbb bəyan edir: «Bir gün gələcək ki, insanlar artıq “İsrail övladlarını Misir torpağından çıxaran Rəbbin varlığına and olsun” deməyəcəklər,   <span class="verse" id="V15">15&#160;</span>amma “İsrail övladlarını şimal ölkəsindən və qovduğu başqa ölkələrdən çıxaran Rəbbin varlığına and olsun” deyəcəklər. Çünki onları atalarına verdiyim torpağa qaytaracağam».   </div><div class='p'> <span class="verse" id="V16">16&#160;</span>Rəbb bəyan edir: «Mən çoxlu balıqçı göndərəcəyəm, onları tutacaqlar. Ondan sonra Mən çoxlu ovçu göndərəcəyəm, hər dağ və təpə üzərindən, qaya oyuqlarından onları ovlayacaqlar.   <span class="verse" id="V17">17&#160;</span>Çünki Mənim nəzərim onların bütün yollarını izləyir. Onlar Məndən gizlənə bilməz, təqsirləri də Mənim nəzərimdən qaça bilməz.   <span class="verse" id="V18">18&#160;</span>İlk növbədə onların təqsirlərinin və günahlarının əvəzini alacağam. Çünki iyrənc bütlərinin qurbanları ilə ölkəmi murdarladılar, mülkümü murdar bütlərlə doldurdular».   </div><div class='q'> <span class="verse" id="V19">19&#160;</span>Ya Rəbb, qüvvətim və qalam,  </div><div class='q'>Sıxıntı günündə sığınacağım!  </div><div class='q'>Millətlər yer üzünün qurtaracağınadək hər yerdən  </div><div class='q'>Sənin yanına gəlib deyəcək:  </div><div class='q'>«Atalarımız saxta və puç bütlərə –  </div><div class='q'>Heç bir fayda görmədikləri şeylərə varis oldu.   </div><div class='q'> <span class="verse" id="V20">20&#160;</span>Adam da özünə bütlər düzəldər?  </div><div class='q'>Axı onlar allah deyil.   </div><div class='b'> &#160; </div> <div class='q'> <span class="verse" id="V21">21&#160;</span>Buna görə də onlara göstərəcəyəm,  </div><div class='q'>Əlimi və qüdrətimi nümayiş etdirəcəyəm.  </div><div class='q'>Onda biləcəklər ki, adım Rəbdir.   </div><ul class='tnav'>
<li><a href='index.htm'>YEREMYA</a></li>
<li><a href='JER15.htm'>&lt;</a></li>
<li><a href='JER.htm'>16</a></li>
<li><a href='JER17.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V9">16:9</a>
<span class="xt"><a href='JER07.htm#V34'>Yer. 7:34</a>; <a href='JER25.htm#V10'>25:10</a>; <a href='REV18.htm#V23'>Vəhy 18:23</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
