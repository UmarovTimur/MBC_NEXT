<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LUKA 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LUKA</a></li>
<li><a href='LUK20.htm'>&lt;</a></li>
<li><a href='LUK.htm'>21</a></li>
<li><a href='LUK22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Dul qadının ianəsi </div> <div class='r'>(Mark 12:41-44)  </div><div class='p'> <span class="verse" id="V1">1&#160;</span>İsa başını qaldırıb baxdı və məbədin ianə qutusuna ianələri atan varlı adamları gördü.   <span class="verse" id="V2">2&#160;</span>Bir kasıb dul qadını da gördü. O, ianə qutusuna iki lepton<a href="#FN1" class="notemark">*<span class="popup">Lepton – ən kiçik pul vahidi.</span></a> pul atdı.   <span class="verse" id="V3">3&#160;</span>İsa dedi: «Sizə həqiqəti deyirəm: bu kasıb dul qadın hamıdan çox pul atdı.   <span class="verse" id="V4">4&#160;</span>Çünki onların hamısı varlarının artıqlığından ianə<a href="#FN2" class="notemark">†<span class="popup">İanə – bəzi əlyazmalarda Allaha ianə.</span></a> verdilər, bu qadınsa kasıblığına baxmayaraq, dolanmaq üçün əlində nə varsa, hamısını verdi».   </div><div class='s'>Axır zamanın əlamətləri </div> <div class='r'>(Mat. 24:1-28; Mark 13:1-23)  </div><div class='p'> <span class="verse" id="V5">5&#160;</span>Bəzi adamlar məbədin gözəl daşlar və Allaha həsr olunmuş təqdimlərlə bəzəndiyini söyləyərkən İsa dedi:   <span class="verse" id="V6">6&#160;</span>«Elə günlər gələcək ki, burada gördüyünüz şeylərin daşı daş üstündə qalmayacaq, hamısı yerlə-yeksan olacaq».   </div><div class='p'> <span class="verse" id="V7">7&#160;</span>Ondan soruşdular: «Müəllim, bəs bu dediklərin nə vaxt baş verəcək? Bunlar baş vermək üzrə olanda hansı əlamətlər olacaq?»   <span class="verse" id="V8">8&#160;</span>İsa dedi: «Ehtiyatlı olun, aldanmayın! Çünki Mənim adımla çox adam gəlib “mən Oyam” və “vaxt yaxınlaşıb” deyəcək. Onların ardınca getməyin.   <span class="verse" id="V9">9&#160;</span>Müharibələr və üsyanlar barədə eşidəndə təlaşa düşməyin. Çünki bunlar əvvəlcədən baş verməlidir, amma hər şeyin axırı tez gəlməyəcək».   </div><div class='p'> <span class="verse" id="V10">10&#160;</span>Sonra onlara belə dedi: «Millət millətə, padşahlıq padşahlığa qarşı çıxacaq.   <span class="verse" id="V11">11&#160;</span>Güclü zəlzələlər, yerbəyer aclıq və vəba, dəhşətli hadisələr və göydən böyük əlamətlər olacaq.   </div><div class='p'> <span class="verse" id="V12">12&#160;</span><a href="#FN3" class="notemark">*<span class="popup">Mat. 10:17-22</span></a>Amma bütün bu hadisələrdən əvvəl Mənim adıma görə sizi yaxalayacaqlar, təqib edəcəklər, sinaqoqlara və zindanlara təslim edəcəklər, padşahların və valilərin qarşısına aparacaqlar.   <span class="verse" id="V13">13&#160;</span>Bu işlər şəhadət etdiyiniz vaxt olacaq.   <span class="verse" id="V14">14&#160;</span><a href="#FN4" class="notemark">*<span class="popup">Luka 12:11-12</span></a>Buna görə də ürəyinizdə qərara alın ki, özünüzü necə müdafiə edəcəyiniz barədə əvvəlcədən düşünməyəsiniz.   <span class="verse" id="V15">15&#160;</span>Çünki Mən sizə elə danışıq qabiliyyəti və hikmət verəcəyəm ki, sizə qarşı çıxanların heç biri nə ona etiraz edə biləcək, nə də ona qarşı dura biləcək.   <span class="verse" id="V16">16&#160;</span>Hətta ata-analarınız, bacı-qardaşlarınız, qohumlarınız və dostlarınız sizi təslim edəcək və bəzinizi edam etdirəcək.   <span class="verse" id="V17">17&#160;</span>Mənim adıma görə hamı sizə nifrət edəcək.   <span class="verse" id="V18">18&#160;</span>Amma başınızdan bir tük belə, əskik olmayacaq.   <span class="verse" id="V19">19&#160;</span>Dayanıb dözməklə canlarınızı qurtarın.   </div><div class='p'> <span class="verse" id="V20">20&#160;</span>Qoşunların Yerusəlimi mühasirə etdiyini görəndə bilin ki, onun viranə qalacağı vaxt yaxınlaşmışdır.   <span class="verse" id="V21">21&#160;</span>O zaman Yəhudeyada olanlar dağlara qaçsın, şəhərdə olanlar oradan çıxsın və ətrafda olanlar oraya girməsin.   <span class="verse" id="V22">22&#160;</span><a href="#FN5" class="notemark">*<span class="popup">Huşə 9:7</span></a>Çünki bu günlər qisas günləridir ki, bütün yazılanlar yerinə yetsin.   <span class="verse" id="V23">23&#160;</span>Həmin günlər hamilələrin və körpə əmizdirənlərin vay halına! Çünki yer üzünün başına böyük fəlakət gələcək və bu xalq qəzəbə uğrayacaq.   <span class="verse" id="V24">24&#160;</span>Onlar qılıncdan keçiriləcək və bütün millətlər arasına əsirliyə aparılacaq. Başqa millətlərin vaxtı tamam olanadək Yerusəlim başqa millətlərin ayağı altında tapdalanacaq.   </div><div class='s'>Bəşər Oğlunun zühuru </div> <div class='r'>(Mat. 24:29-35; Mark 13:24-31)  </div><div class='p'> <span class="verse" id="V25">25&#160;</span><a href="#FN6" class="notemark">*<span class="popup">Yeş. 13:10; Yez. 32:7; Yoel 2:31; Vəhy 6:12-13</span></a>Günəşdə, ayda və ulduzlarda əlamətlər görünəcək. Yer üzündə dənizin və dalğaların gurultusundan millətlər çaşqınlıq içində qalıb əzab çəkəcək.   <span class="verse" id="V26">26&#160;</span>İnsanlar qorxudan və dünya üzərinə gələn fəlakətləri gözləməkdən huşunu itirəcək, çünki səma cisimləri lərzəyə gələcək.   <span class="verse" id="V27">27&#160;</span><a href="#FN7" class="notemark">*<span class="popup">Dan. 7:13; Vəhy 1:7</span></a>O zaman onlar Bəşər Oğlunun bulud içində qüdrət və böyük izzətlə gəldiyini görəcək.   <span class="verse" id="V28">28&#160;</span>Bu hadisələr yerinə yetməyə başladıqda başınızı qaldırın və yuxarı baxın, çünki satınalınmanız yaxınlaşır».   </div><div class='p'> <span class="verse" id="V29">29&#160;</span>İsa onlara bir məsəl də çəkdi: «Əncir ağacına və bütün ağaclara baxın:   <span class="verse" id="V30">30&#160;</span>onların yarpaqlandığını görəndə bilirsiniz ki, yay fəsli artıq yaxındır.   <span class="verse" id="V31">31&#160;</span>Eləcə siz də bu şeylərin baş verdiyini görəndə bilin ki, Allahın Padşahlığı yaxınlaşıb.   <span class="verse" id="V32">32&#160;</span>Sizə doğrusunu deyirəm: bu nəsil ömrünü sona çatdırmazdan əvvəl bütün bunlar baş verəcək.   <span class="verse" id="V33">33&#160;</span>Yer və göy keçib-gedəcək, amma Mənim sözlərim əsla keçib-getməyəcək.   </div><div class='p'> <span class="verse" id="V34">34&#160;</span>Özünüzə fikir verin! Qoy ürəkləriniz eyş-işrət və sərxoşluqla, bu həyatın qayğıları ilə yüklənməsin. Qoy qiyamət günü<a href="#FN8" class="notemark">‡<span class="popup">Qiyamət günü – hərfi tərcümədə o gün.</span></a> bir tələ kimi üzərinizə qəflətən gəlməsin.   <span class="verse" id="V35">35&#160;</span>Çünki o gün yer üzündə yaşayanların hamısının üstünə gələcək.   <span class="verse" id="V36">36&#160;</span>Ona görə də baş verəcək bütün bu fəlakətlərdən qaçıb Bəşər Oğlunun önündə dura bilmək üçün hər an dua edərək ayıq olun».   </div><div class='p'> <span class="verse" id="V37">37&#160;</span><a href="#FN9" class="notemark">*<span class="popup">Luka 19:47-48</span></a>İsa gündüzlər məbəddə təlim öyrədirdi, gecələri isə oradan çıxaraq Zeytun dağı adlanan dağda keçirirdi.   <span class="verse" id="V38">38&#160;</span>Səhər tezdən bütün xalq İsanı dinləmək üçün Onun yanına, məbədə gəlirdi.   </div><ul class='tnav'>
<li><a href='index.htm'>LUKA</a></li>
<li><a href='LUK20.htm'>&lt;</a></li>
<li><a href='LUK.htm'>21</a></li>
<li><a href='LUK22.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">21:2</a>
<span class="fq">Lepton </span><span class="ft">– ən kiçik pul vahidi.</span></p>
<p class="f" id="FN2"><span class="notemark">†</span><a class="notebackref" href="#V4">21:4</a>
<span class="fq">İanə </span><span class="ft">– bəzi əlyazmalarda </span><span class="fq">Allaha ianə.</span></p>
<p class="x" id="FN3"><span class="notemark">*</span><a class="notebackref" href="#V12">21:12</a>
<span class="xt"><a href='MAT10.htm#V17'>Mat. 10:17-22</a></span></p>
<p class="x" id="FN4"><span class="notemark">*</span><a class="notebackref" href="#V14">21:14</a>
<span class="xt"><a href='LUK12.htm#V11'>Luka 12:11-12</a></span></p>
<p class="x" id="FN5"><span class="notemark">*</span><a class="notebackref" href="#V22">21:22</a>
<span class="xt"><a href='HOS09.htm#V7'>Huşə 9:7</a></span></p>
<p class="x" id="FN6"><span class="notemark">*</span><a class="notebackref" href="#V25">21:25</a>
<span class="xt"><a href='ISA13.htm#V10'>Yeş. 13:10</a>; <a href='EZK32.htm#V7'>Yez. 32:7</a>; <a href='JOL02.htm#V31'>Yoel 2:31</a>; <a href='REV06.htm#V12'>Vəhy 6:12-13</a></span></p>
<p class="x" id="FN7"><span class="notemark">*</span><a class="notebackref" href="#V27">21:27</a>
<span class="xt"><a href='DAN07.htm#V13'>Dan. 7:13</a>; <a href='REV01.htm#V7'>Vəhy 1:7</a></span></p>
<p class="f" id="FN8"><span class="notemark">‡</span><a class="notebackref" href="#V34">21:34</a>
<span class="fq">Qiyamət günü </span><span class="ft">– hərfi tərcümədə </span><span class="fq">o gün.</span></p>
<p class="x" id="FN9"><span class="notemark">*</span><a class="notebackref" href="#V37">21:37</a>
<span class="xt"><a href='LUK19.htm#V47'>Luka 19:47-48</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
