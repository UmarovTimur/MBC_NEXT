<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab QANUNUN TƏKRARI 16</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU15.htm'>&lt;</a></li>
<li><a href='DEU.htm'>16</a></li>
<li><a href='DEU17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Pasxa bayramı </div> <div class='r'>(Çıx. 12:1-20)  </div><div class='p'> <span class="verse" id="V1">1&#160;</span>Aviv ayını qeyd edin və Allahınız Rəbbin Pasxa bayramını keçirin. Allahınız Rəbb sizi Misirdən Aviv ayında gecə ikən çıxartdı.   <span class="verse" id="V2">2&#160;</span>Allahınız Rəbbin Öz isminə məskən seçəcəyi yerdə qoyun-keçilərinizdən, mal-qaranızdan Pasxa qurbanı kəsin.   <span class="verse" id="V3">3&#160;</span>Qurban əti ilə birlikdə mayalı çörək yeməyin. Misirdən tələsik çıxdığınıza görə əziyyət içərisində yediyiniz çörək kimi yeddi gün mayasız çörək, yəni əziyyət çörəyi yeyin. Bununla ömür boyu Misirdən çıxdığınız günü yada salın.   <span class="verse" id="V4">4&#160;</span>Ölkənizin heç bir yerində yeddi gün mayadan istifadə olunmasın. İlk gün axşam qurban kəsdiyiniz heyvanların əti səhərə qədər qalmasın.   </div><div class='p'> <span class="verse" id="V5">5&#160;</span>Pasxa qurbanlarını Allahınız Rəbbin sizə verəcəyi şəhərlərin heç birində kəsməyin,   <span class="verse" id="V6">6&#160;</span>ancaq Allahınız Rəbbin Öz isminə məskən seçəcəyi yerdə kəsin. Orada qurbanları axşam, gün batanda, Misirdən çıxdığınız saatlarda kəsin.   <span class="verse" id="V7">7&#160;</span>Əti Allahınız Rəbbin seçəcəyi yerdə bişirib yeyin. Səhər açılanda isə oradan çıxıb çadırlarınıza qayıdın.   <span class="verse" id="V8">8&#160;</span>Altı gün mayasız çörək yeyin. Yeddinci gün Allahınız Rəbb üçün təntənəli toplantı keçirin və heç bir iş görməyin.   </div><div class='s'>Həftələr bayramı </div> <div class='r'>(Çıx. 34:22; Lev. 23:15-21)  </div><div class='p'> <span class="verse" id="V9">9&#160;</span>Əkinə oraq vurduğunuz ilk gündən yeddi həftə sayın və   <span class="verse" id="V10">10&#160;</span>Allahınız Rəbbin sizə verdiyi bərəkətə görə könüllü təqdim verməklə Allahınız Rəbb üçün Həftələr bayramı keçirin.   <span class="verse" id="V11">11&#160;</span>Allahınız Rəbbin qarşısında – Onun Öz isminə məskən seçəcəyi yerdə siz, oğullarınız, qızlarınız, qullarınız, qarabaşlarınız, şəhərlərinizdə yaşayan Levililər, aranızda yaşayan qəriblər, yetimlər və dul qadınlar birlikdə sevinəcəksiniz.   <span class="verse" id="V12">12&#160;</span>Misirdə kölə olduğunuzu yada salın və bu qaydalara diqqətlə əməl edin.   </div><div class='s'>Çardaqlar bayramı </div> <div class='r'>(Lev. 23:33-43)  </div><div class='p'> <span class="verse" id="V13">13&#160;</span>Xırmanınızdan, üzümsıxanınızdan məhsul götürəndən sonra özünüz üçün yeddi gün Çardaqlar bayramı keçirin.   <span class="verse" id="V14">14&#160;</span>Bu bayramda siz, oğullarınız, qızlarınız, qullarınız, qarabaşlarınız, şəhərlərinizdə yaşayan Levililər, qəriblər, yetimlər və dul qadınlarla birlikdə sevinəcəksiniz.   <span class="verse" id="V15">15&#160;</span>Allahınız Rəbbin seçəcəyi yerdə Rəbb üçün yeddi gün bu bayramı keçirin, çünki Allahınız Rəbb bütün məhsullarınıza, əllərinizin hər işinə xeyir-dua verib və siz tam sevinc içində yaşayacaqsınız.   </div><div class='p'> <span class="verse" id="V16">16&#160;</span>Bütün kişiləriniz ildə üç dəfə Mayasız Çörək bayramında, Həftələr bayramında, Çardaqlar bayramında Allahınız Rəbbin hüzurunda olmaq üçün Onun seçəcəyi yerə getsin. Heç kəs Rəbbin hüzuruna əliboş gəlməsin.   <span class="verse" id="V17">17&#160;</span>Hər biriniz Allahınız Rəbbin sizə verdiyi bərəkətə görə bəxşiş götürməlisiniz.   </div><div class='s'>Hakimlərlə məmurların təyin olunması </div> <div class='p'> <span class="verse" id="V18">18&#160;</span>Allahınız Rəbbin sizə verəcəyi şəhərlərdə hər qəbiləniz üçün hakimlər və məmurlar seçin. Qoy onlar xalqa ədalətlə hakimlik etsinlər.   <span class="verse" id="V19">19&#160;</span><a href="#FN1" class="notemark">*<span class="popup">Çıx. 23:6-8; Lev. 19:15</span></a> Hökm çıxararkən haqsızlıq etməyin, heç kimin tərəfini saxlamayın. Rüşvət almayın, çünki rüşvət müdrik insanın belə, gözlərini kor edir və məhkəmədə məsum bir insana qarşı səhv qərara yol verir.   <span class="verse" id="V20">20&#160;</span>Salehliyin, yalnız salehliyin ardınca gedin, onda həyat taparsınız və Allahınız Rəbbin sizə verəcəyi torpağı irs olaraq alarsınız.   </div><div class='p'> <span class="verse" id="V21">21&#160;</span><a href="#FN2" class="notemark">*<span class="popup">Çıx. 34:13</span></a> Allahınız Rəbb üçün quracağınız qurbangahın yanına ilahə Aşeranın surətində heç bir ağac sütunu qoymayın.   <span class="verse" id="V22">22&#160;</span><a href="#FN3" class="notemark">*<span class="popup">Lev. 26:1</span></a> Allahınız Rəbbin ikrah etdiyi daş sütun qoymayın.   </div><ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU15.htm'>&lt;</a></li>
<li><a href='DEU.htm'>16</a></li>
<li><a href='DEU17.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V19">16:19</a>
<span class="xt"><a href='EXO23.htm#V6'>Çıx. 23:6-8</a>; <a href='LEV19.htm#V15'>Lev. 19:15</a></span></p>
<p class="x" id="FN2"><span class="notemark">*</span><a class="notebackref" href="#V21">16:21</a>
<span class="xt"><a href='EXO34.htm#V13'>Çıx. 34:13</a></span></p>
<p class="x" id="FN3"><span class="notemark">*</span><a class="notebackref" href="#V22">16:22</a>
<span class="xt"><a href='LEV26.htm#V1'>Lev. 26:1</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
