<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 20</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER19.htm'>&lt;</a></li>
<li><a href='JER.htm'>20</a></li>
<li><a href='JER21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Yeremyanın Paşxurla mübahisəsi </div> <div class='p'> <span class="verse" id="V1">1&#160;</span>Rəbbin məbədində baş nəzarətçi olan kahin İmmer oğlu Paşxur Yeremyanın bu sözlərlə peyğəmbərlik etdiyini eşitdi.   <span class="verse" id="V2">2&#160;</span>Paşxur Yeremya peyğəmbəri döydü və Rəbbin məbədinin yanındakı Yuxarı Binyamin darvazasında olan kündəyə<a href="#FN1" class="notemark">*<span class="popup">Kündə – dustaqları bağlamaq üçün cəza aləti.</span></a> saldı.   <span class="verse" id="V3">3&#160;</span>Ertəsi gün Paşxur Yeremyanı kündədən çıxartdı. Yeremya ona dedi: «Rəbb sənin adını Paşxur deyil, Maqor-Missaviv<a href="#FN2" class="notemark">†<span class="popup">Paşxur – ibrani dilində azad, Maqor-Missaviv – ibrani dilində hər tərəfdə dəhşət.</span></a> qoydu.   <span class="verse" id="V4">4&#160;</span>Çünki Rəbb belə deyir: “Bax Mən səni özün və bütün səni sevənlər üçün dəhşətə çevirəcəyəm. Onlar öz düşmənlərinin qılıncı ilə həlak olacaq və sənin gözlərin bunu görəcək. Bütün Yəhudanı Babil padşahına təslim edəcəyəm. O, xalqı Babilə sürgün edəcək və qılıncla həlak edəcək.   <span class="verse" id="V5">5&#160;</span>Bu şəhərin bütün var-dövlətini, qazancını, qiymətli şeylərini və Yəhuda padşahlarının bütün xəzinələrini düşmənlərə təslim edəcəyəm. Onları qarət edəcəklər, götürüb Babilə aparacaqlar.   <span class="verse" id="V6">6&#160;</span>Sən Paşxur və evində yaşayanların hamısı Babilə sürgün olunacaqsınız. Sən və yalandan peyğəmbərlik etdiyin bütün dostların orada öləcəksiniz, orada da basdırılacaqsınız”».   </div><div class='s'>Yeremyanın şikayəti </div> <div class='q'> <span class="verse" id="V7">7&#160;</span>Ya Rəbb, Sən məni məcbur etdin,  </div><div class='q'>Mən də məcbur oldum.  </div><div class='q'>Sən məndən güclüsən,  </div><div class='q'>Sən mənə üstün gəldin.  </div><div class='q'>Bütün gün mənə gülürlər,  </div><div class='q'>Hər kəs mənimlə əylənir.   </div><div class='q'> <span class="verse" id="V8">8&#160;</span>Çünki mən danışmağa başlayan kimi  </div><div class='q'>Fəryad edib  </div><div class='q'>«Zorakılıq və talan!» deyə qışqırıram.  </div><div class='q'>Rəbbin sözündən ötrü  </div><div class='q'>Mən bütün gün rüsvay oldum,  </div><div class='q'>Təhqir edildim.   </div><div class='q'> <span class="verse" id="V9">9&#160;</span>Mən fikirləşdim:  </div><div class='q'>«Daha Onu yada salmayacağam,  </div><div class='q'>Onun adı ilə danışmayacağam».  </div><div class='q'>Onda Onun sözü sümüklərimdə həbs edilən,  </div><div class='q'>Ürəyimdə yanan bir od oldu.  </div><div class='q'>Onu içimdə saxlamaqdan yoruldum,  </div><div class='q'>Artıq bunu edə bilmirəm.   </div><div class='q'> <span class="verse" id="V10">10&#160;</span><a href="#FN3" class="notemark">*<span class="popup">Zəb. 31:13</span></a> Çünki çoxlarının  </div><div class='q'>«Hər tərəfdə dəhşət!  </div><div class='q'>Onu mühakimə edin,  </div><div class='q'>Biz də onu mühakimə edək!»  </div><div class='q'>Deyə pıçıldaşdığını eşitdim.  </div><div class='q'>Bütün güvəndiyim adamlar  </div><div class='q'>Büdrəməyimi gözləyərək  </div><div class='q'>«Bəlkə aldanar, onda onu məğlub edərik,  </div><div class='q'>Ondan qisasımızı alarıq» dedilər.   </div><div class='q'> <span class="verse" id="V11">11&#160;</span>Ancaq Rəbb igid bir döyüşçü kimi mənimlədir.  </div><div class='q'>Buna görə də məni təqib edənlər büdrəyəcək,  </div><div class='q'>Qalib gələ bilməyəcək.  </div><div class='q'>Uğur qazana bilmədikləri üçün  </div><div class='q'>Böyük xəcalət çəkəcəklər.  </div><div class='q'>Rüsvayçılıq əbədi olacaq,  </div><div class='q'>Heç vaxt unudulmayacaq.   </div><div class='b'> &#160; </div> <div class='q'> <span class="verse" id="V12">12&#160;</span>Ancaq, ey Ordular Rəbbi,  </div><div class='q'>Sən salehi sınağa çəkirsən,  </div><div class='q'>Fikri və ürəyi görürsən.  </div><div class='q'>Qoy gözüm Sənin onlardan alacağın  </div><div class='q'>Qisası görsün!  </div><div class='q'>Çünki işimi Sənə tapşırdım.   </div><div class='b'> &#160; </div> <div class='q'> <span class="verse" id="V13">13&#160;</span>Rəbbi tərənnüm edin,  </div><div class='q'>Rəbbə həmd edin!  </div><div class='q'>Çünki fəqiri  </div><div class='q'>Zalımların əlindən qurtardı.   </div><div class='b'> &#160; </div> <div class='q'> <span class="verse" id="V14">14&#160;</span><a href="#FN4" class="notemark">*<span class="popup">Əyy. 3:1-19</span></a> Doğulduğum gün lənətə gəlsin!  </div><div class='q'>Anamın məni doğduğu günə  </div><div class='q'>Bir daş düşsün!   </div><div class='q'> <span class="verse" id="V15">15&#160;</span>Atamı çox sevindirərək  </div><div class='q'>«Bir oğlan uşağın oldu!»  </div><div class='q'>Deyə müjdə verən adam  </div><div class='q'>Lənətə gəlsin.   </div><div class='q'> <span class="verse" id="V16">16&#160;</span>Qoy o adam Rəbbin  </div><div class='q'>Yazığı gəlməyib dağıtdığı  </div><div class='q'>Şəhərlər kimi olsun!  </div><div class='q'>Səhər fəryad,  </div><div class='q'>Günorta nalə eşitsin.   </div><div class='q'> <span class="verse" id="V17">17&#160;</span>Çünki bətndə ikən məni öldürmədi.  </div><div class='q'>Onda anamın qarnı qəbrim olardı,  </div><div class='q'>Bətni daim hamilə qalardı.   </div><div class='q'> <span class="verse" id="V18">18&#160;</span>Nə üçün ana bətnindən çıxdım?  </div><div class='q'>Əzab-əziyyət görmək,  </div><div class='q'>Ömrümü rüsvayçılıqla keçirmək üçünmü?   </div><ul class='tnav'>
<li><a href='index.htm'>YEREMYA</a></li>
<li><a href='JER19.htm'>&lt;</a></li>
<li><a href='JER.htm'>20</a></li>
<li><a href='JER21.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">20:2</a>
<span class="fq">Kündə </span><span class="ft">– dustaqları bağlamaq üçün cəza aləti.</span></p>
<p class="f" id="FN2"><span class="notemark">†</span><a class="notebackref" href="#V3">20:3</a>
<span class="fq">Paşxur </span><span class="ft">– ibrani dilində </span><span class="fq">azad, Maqor-Missaviv </span><span class="ft">– ibrani dilində </span><span class="fq">hər tərəfdə dəhşət.</span></p>
<p class="x" id="FN3"><span class="notemark">*</span><a class="notebackref" href="#V10">20:10</a>
<span class="xt"><a href='PSA031.htm#V13'>Zəb. 31:13</a></span></p>
<p class="x" id="FN4"><span class="notemark">*</span><a class="notebackref" href="#V14">20:14</a>
<span class="xt"><a href='JOB03.htm#V1'>Əyy. 3:1-19</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
