<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEREMYA 21</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEREMYA</a></li>
<li><a href='JER20.htm'>&lt;</a></li>
<li><a href='JER.htm'>21</a></li>
<li><a href='JER22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Allahın Sidqiyanın sözünü rədd etməsi </div> <div class='p'> <span class="verse" id="V1">1&#160;</span>Padşah Sidqiya Malkiya oğlu Paşxuru və Maaseya oğlu Sefanyanı Yeremyanın yanına göndərəndə Rəbdən Yeremyaya söz nazil oldu. Paşxur ilə Sefanya belə demişdi:   <span class="verse" id="V2">2&#160;</span><a href="#FN1" class="notemark">*<span class="popup">2Pad. 25:1-11; 2Saln. 36:17-21 </span></a> «Gəl bizim barəmizdə Rəbdən soruş. Çünki Babil padşahı Navuxodonosor bizə qarşı müharibə edir. Bəlkə Rəbb keçmişdə etdiyi möcüzələrə bənzər bir şey edər və Navuxodonosor bizdən əl çəkər?»   </div><div class='p'> <span class="verse" id="V3">3&#160;</span>O zaman Yeremya onlara dedi: «Sidqiyaya söyləyin ki,   <span class="verse" id="V4">4&#160;</span>İsrailin Allahı Rəbb belə deyir: “Divarların o tərəfində sizi mühasirəyə alan Babil padşahı və Xaldeylilərlə müharibədə istifadə etdiyiniz silahları özünüzə qarşı çevirəcəyəm. Silahlarınızı bu şəhərin ortasına toplayacağam.   <span class="verse" id="V5">5&#160;</span>Mən sizə qarşı əl qaldıracağam, güclü qolumla, qızğınlıq, qəzəb və böyük hiddətlə sizinlə vuruşacağam.   <span class="verse" id="V6">6&#160;</span>Bu şəhərdə yaşayan insanı da, heyvanı da məhv edəcəyəm. Onlar şiddətli vəbadan öləcək”.   <span class="verse" id="V7">7&#160;</span>Rəbb belə bəyan edir: “Bundan sonra Yəhuda padşahı Sidqiyanı və əyanlarını, həmçinin bu şəhərdə vəbadan, qılıncdan və aclıqdan sağ qalanları Babil padşahı Navuxodonosora və canlarını almaq istəyən düşmənlərinə təslim edəcəyəm. O onları qılıncdan keçirəcək, onlara nə rəhm, nə şəfqət, nə də mərhəmət edəcək”.   </div><div class='p'> <span class="verse" id="V8">8&#160;</span>Bu xalqa söylə ki, Rəbb belə deyir: “Budur, həyat yolunu və ölüm yolunu önünüzə qoyuram.   <span class="verse" id="V9">9&#160;</span>Bu şəhərdə qalan qılınc, aclıq və vəbadan öləcək. Lakin kim bayıra çıxıb sizi mühasirəyə alan Xaldeylilərə təslim olsa, sağ qalacaq, heç olmasa öz canını qurtaracaq.   <span class="verse" id="V10">10&#160;</span>Ona görə ki bu şəhərə yaxşılıq deyil, pislik etməyə niyyət etdim” Rəbb belə bəyan edir. “Bura Babil padşahına təslim ediləcək, o da buranı yandırıb yox edəcək”.   </div><div class='s'>Zalım padşahları məzəmmət </div> <div class='q'> <span class="verse" id="V11">11&#160;</span>Yəhuda padşahının ailəsinə söylə ki,  </div><div class='q'>Rəbbin sözünü eşidin.   </div><div class='q'> <span class="verse" id="V12">12&#160;</span>Ey Davud nəsli, Rəbb belə deyir:  </div><div class='q'>“Hər səhər ədalətlə rəftar edin,  </div><div class='q'>Məzlumu zalımın əlindən qurtarın.  </div><div class='q'>Yoxsa pis əməllərinizə görə  </div><div class='q'>Qəzəbim od kimi çıxıb yandıracaq,  </div><div class='q'>Onu söndürən olmayacaq”.   </div><div class='q'> <span class="verse" id="V13">13&#160;</span>Rəbb bəyan edir:  </div><div class='q'>“Mən sənə qarşıyam,  </div><div class='q'>Ey vadinin üstündəki  </div><div class='q'>Yaylada olan qayada oturan Yerusəlim!”  </div><div class='q'>Siz deyirsiniz:  </div><div class='q'>“Üstümüzə kim gələr?  </div><div class='q'>Məskənlərimizə kim girər?”   </div><div class='q'> <span class="verse" id="V14">14&#160;</span>Rəbb bəyan edir:  </div><div class='q'>“Mən sizi əməllərinizin  </div><div class='q'>Bəhrəsinə görə cəzalandıracağam.  </div><div class='q'>Meşələrinə elə od vuracağam ki,  </div><div class='q'>Ətrafındakı hər şeyi yandırıb-yaxacaq”».   </div><ul class='tnav'>
<li><a href='index.htm'>YEREMYA</a></li>
<li><a href='JER20.htm'>&lt;</a></li>
<li><a href='JER.htm'>21</a></li>
<li><a href='JER22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V2">21:2</a>
<span class="xt"><a href='2KI25.htm#V1'>2Pad. 25:1-11</a>; <a href='2CH36.htm#V17'>2Saln. 36:17-21</a> </span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
