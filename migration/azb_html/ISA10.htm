<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab YEŞAYA 10</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>YEŞAYA</a></li>
<li><a href='ISA09.htm'>&lt;</a></li>
<li><a href='ISA.htm'>10</a></li>
<li><a href='ISA11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='q'> <span class="verse" id="V1">1&#160;</span>Haqsız qaydalar çıxaranların,  </div><div class='q'>Ədalətsiz qanun qoyanların,   </div><div class='q'> <span class="verse" id="V2">2&#160;</span>Yoxsullardan ədaləti əsirgəyənlərin,  </div><div class='q'>Xalqımın kasıblarının haqqını əlindən alanların,  </div><div class='q'>Dul qadınları soyanların,  </div><div class='q'>Yetimlərin malını ələ keçirənlərin vay halına!   </div><div class='q'> <span class="verse" id="V3">3&#160;</span>Cəza günü uzaqlardan başınıza bəla gələndə nə edəcəksiniz?  </div><div class='q'>Kömək üçün kimin yanına qaçacaqsınız?  </div><div class='q'>Mal-dövlətinizi harada saxlayacaqsınız?   </div><div class='q'> <span class="verse" id="V4">4&#160;</span>Dustaqlar arasında əyilməkdən  </div><div class='q'>Yaxud öldürülənlər arasında yıxılmaqdan  </div><div class='q'>Başqa bir çarə qalmayacaq.  </div><div class='q'>Bütün bunlara qarşı yenə də Rəbbin qəzəbi sönmədi,  </div><div class='q'>Əli hələ də cəzalandırmağa hazır idi.   </div><div class='s'>Allahın Aşşura verdiyi cəza </div> <div class='q'> <span class="verse" id="V5">5&#160;</span><a href="#FN1" class="notemark">*<span class="popup">Yeş. 14:24-27; Nah. 1:1–3:19; Sef. 2:13-15</span></a> «Vay Aşşurun halına,  </div><div class='q'>O Mənim qəzəb əsam,  </div><div class='q'>Əlindəki dəyənəksə qeyzimdir!   </div><div class='q'> <span class="verse" id="V6">6&#160;</span>Aşşuru göndərəcəyəm allahsız millətin üstünə,  </div><div class='q'>Qəzəbləndiyim xalqın üzərinə hücum etməyə,  </div><div class='q'>Qarət etməyə, talan malı götürməyə.  </div><div class='q'>Onları küçələrdəki palçıq kimi  </div><div class='q'>Tapdalamağa əmr verəcəyəm.   </div><div class='q'> <span class="verse" id="V7">7&#160;</span>Amma Aşşur padşahı  </div><div class='q'>Bundan da pis niyyətlər haqda düşünür,  </div><div class='q'>Bir neçə millətin kökünü kəsib məhv etməyi fikirləşir.   </div><div class='q'> <span class="verse" id="V8">8&#160;</span>O deyir: “Məgər sərkərdələrimin hamısı padşahlardan artıq deyilmi?   </div><div class='q'> <span class="verse" id="V9">9&#160;</span>Kalnonu Karkemiş kimi ələ keçirmədimmi?  </div><div class='q'>Xamat və Arpad şəhərlərini süqut etdirmədimmi?  </div><div class='q'>Samariya ilə Dəməşq bizə təslim olmadılarmı?   </div><div class='q'> <span class="verse" id="V10">10&#160;</span>Yerusəlimlə Samariyadakından daha çox oyma bütləri olan  </div><div class='q'>Bütpərəst ölkələri necə ələ keçirdimsə,   </div><div class='q'> <span class="verse" id="V11">11&#160;</span>Samariyaya və onun bütlərinə nə etdimsə,  </div><div class='q'>Yerusəlimə və onun bütlərinə də elə etmərəmmi?”»   </div><div class='b'> &#160; </div> <div class='q'> <span class="verse" id="V12">12&#160;</span>Xudavənd Sion dağında və Yerusəlimdə işini bitirəndən sonra belə deyəcək:  </div><div class='q'>«Aşşur padşahını qürurlu ürəyinə görə,  </div><div class='q'>Təkəbbürlü baxışlarına görə cəzalandıracağam.   </div><div class='q'> <span class="verse" id="V13">13&#160;</span>Çünki o deyir:  </div><div class='q'>“Bunu mən əlimin qüvvəti ilə, hikmətim və ağlımla etdim.  </div><div class='q'>Xalqları ayıran sərhədləri yox etdim, xəzinələrini talan etdim,  </div><div class='q'>Bir güclü buğa kimi padşahları taxtlarından endirdim.   </div><div class='q'> <span class="verse" id="V14">14&#160;</span>Elə bil əlimi quş yuvasına uzadıb  </div><div class='q'>Xalqların var-dövlətini götürdüm.  </div><div class='q'>Elə bil yiyəsiz yumurtaları yığıb  </div><div class='q'>Bütün dünyanı mən beləcə zəbt etdim.  </div><div class='q'>Qanad çırpan, ağzını açıb səsini çıxaran belə, olmadı”».   </div><div class='b'> &#160; </div> <div class='q'> <span class="verse" id="V15">15&#160;</span>Balta onu işlədənin qarşısında öyünərmi?  </div><div class='q'>Mişar onu qaldıranın qarşısında qürrələnərmi?  </div><div class='q'>Sanki dəyənək onu götürəni işlədir,  </div><div class='q'>Elə bil ağacdan düzəlmiş əsa canlını hərəkət etdirir.   </div><div class='q'> <span class="verse" id="V16">16&#160;</span>Buna görə Sahibimiz, Ordular Rəbbi  </div><div class='q'>Aşşurun güclü əsgərlərinə azar göndərəcək,  </div><div class='q'>Möhtəşəm orduları od tutub yanacaq.   </div><div class='q'> <span class="verse" id="V17">17&#160;</span>İsrailin Nuru od,  </div><div class='q'>İsrailin Müqəddəsi alov olacaq.  </div><div class='q'>Aşşuru tikan və qanqal kimi bir gündə yandırıb yox edəcək.   </div><div class='q'> <span class="verse" id="V18">18&#160;</span>Gözəl meşələri, məhsuldar tarlaları  </div><div class='q'>Tamamilə xarab olacaq,  </div><div class='q'>Ağır xəstəliyə tutulan insanın canı kimi  </div><div class='q'>Həlak olacaq.   </div><div class='q'> <span class="verse" id="V19">19&#160;</span>Meşələrində qalan ağaclarsa  </div><div class='q'>Bir uşağın saya biləcəyi qədər az qalacaq.   </div><div class='s'>İsrailin sağ qalanları </div> <div class='q'> <span class="verse" id="V20">20&#160;</span>O gün İsrailin sağ qalanları,  </div><div class='q'>Yaqubun nəslindən xilas olub sağ qalanlar  </div><div class='q'>Onları həlak edənlərə artıq bel bağlamayacaq.  </div><div class='q'>Lakin, həqiqətən, Rəbbə –  </div><div class='q'>İsrailin Müqəddəsinə arxalanacaq.   </div><div class='q'> <span class="verse" id="V21">21&#160;</span>Sağ qalanlar, <a href="#FN2" class="notemark">*<span class="popup">Sağ qalanlar – ibrani mətnində <span class='tl'>Şear-Yaşuv</span>. Yeşaya bu sözləri ilk oğluna ad kimi verdi. Bax: Yeş. 7:3.</span></a>  </div><div class='q'>Yaqub nəslindən sağ qalanlar  </div><div class='q'>Qüdrətli Allaha tərəf dönəcək,   </div><div class='q'> <span class="verse" id="V22">22&#160;</span><a href="#FN3" class="notemark">*<span class="popup">Rom. 9:27-28</span></a> Ey İsrail, xalqın dəniz qumu qədər çox olsa belə,  </div><div class='q'>Onlar arasından ancaq sağ qalanlar Allaha tərəf dönəcək.  </div><div class='q'>Tükənməz ədalətlə dağıdılma hökmü verilib.   </div><div class='q'> <span class="verse" id="V23">23&#160;</span>Xudavənd, Ordular Rəbbi dağıdılma hökmünü  </div><div class='q'>Bütün dünyada yerinə yetirəcək.   </div><div class='s'>Rəbb Aşşuru cəzalandıracaq </div> <div class='q'> <span class="verse" id="V24">24&#160;</span>Buna görə də Xudavənd, Ordular Rəbbi belə deyir:  </div><div class='q'>«Ey Sionda yaşayan xalqım,  </div><div class='q'>Misirlilərin sənə etdiyi kimi  </div><div class='q'>Səni dəyənəklə vuran,  </div><div class='q'>Üzərinə çomaq qaldıran  </div><div class='q'>Aşşurlulardan qorxma.   </div><div class='q'> <span class="verse" id="V25">25&#160;</span>Çünki bu yaxında qəzəbim sönəcək,  </div><div class='q'>Hiddətim Aşşurluların məhvinə səbəb olacaq».   </div><div class='q'> <span class="verse" id="V26">26&#160;</span>Mən Ordular Rəbbi, Midyanlıları Orev qayasında vurduğum kimi  </div><div class='q'>Onları da qırmancla vuracağam,  </div><div class='q'>Dəyənəyimi Misirlilərə qarşı nə cür dənizin üzərinə uzatdımsa,  </div><div class='q'>İndi də elə edəcəyəm.   </div><div class='q'> <span class="verse" id="V27">27&#160;</span>O gün Aşşurun yükü çiyninizdən,  </div><div class='q'>Boyunduruğu boynunuzdan götürüləcək.  </div><div class='q'>Dirçəldiyinizə görə boyunduruq qırılacaq.   </div><div class='s'>İşğalçıların hücumu </div> <div class='q'> <span class="verse" id="V28">28&#160;</span>Ayat şəhərini alıb Miqrondan keçdilər,  </div><div class='q'>Mikmasda yüklərini boşaltdılar.   </div><div class='q'> <span class="verse" id="V29">29&#160;</span>Onlar keçidi keçdi, Gevada gecələdi,  </div><div class='q'>Rama şəhəri lərzəyə gəldi,  </div><div class='q'>Şaulun şəhəri Giveada yaşayanlar qaçdı.   </div><div class='q'> <span class="verse" id="V30">30&#160;</span>Ey Qallim əhli, səsini ucalt!  </div><div class='q'>Ey Layşa, dinlə,  </div><div class='q'>Ey zavallı Anatot!   </div><div class='q'> <span class="verse" id="V31">31&#160;</span>Madmena sakinləri qaçır,  </div><div class='q'>Gevim sakinləri sığınacaq axtarır.   </div><div class='q'> <span class="verse" id="V32">32&#160;</span>Bu gün işğalçılar Novda qalacaq,  </div><div class='q'>Sion şəhərinin qurulduğu dağa –  </div><div class='q'>Yerusəlim təpəsinə yumruq göstərəcək.   </div><div class='b'> &#160; </div> <div class='q'> <span class="verse" id="V33">33&#160;</span>Budur, Sahibimiz, Ordular Rəbbi  </div><div class='q'>Düşməni dəhşətli gücü ilə budaqlar kimi kəsəcək.  </div><div class='q'>Ən hündür ağaclar qırılacaq,  </div><div class='q'>Qürurlular alçaldılacaq.   </div><div class='q'> <span class="verse" id="V34">34&#160;</span>Meşədəki kolluqları balta kimi  </div><div class='q'>Kəsib yerə sərəcək.  </div><div class='q'>Livan Qüdrətli Olanın önündə diz çökəcək.   </div><ul class='tnav'>
<li><a href='index.htm'>YEŞAYA</a></li>
<li><a href='ISA09.htm'>&lt;</a></li>
<li><a href='ISA.htm'>10</a></li>
<li><a href='ISA11.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V5">10:5</a>
<span class="xt"><a href='ISA14.htm#V24'>Yeş. 14:24-27</a>; <a href='NAM01.htm#V1'>Nah. 1:1</a>–<a href='NAM03.htm#V19'>3:19</a>; <a href='ZEP02.htm#V13'>Sef. 2:13-15</a></span></p>
<p class="f" id="FN2"><span class="notemark">*</span><a class="notebackref" href="#V21">10:21</a>
<span class="fq">Sağ qalanlar </span><span class="ft">– ibrani mətnində Şear-Yaşuv. </span><span class="ft">Yeşaya bu sözləri ilk oğluna ad kimi verdi. Bax: <a href='ISA07.htm#V3'>Yeş. 7:3</a>.</span></p>
<p class="x" id="FN3"><span class="notemark">*</span><a class="notebackref" href="#V22">10:22</a>
<span class="xt"><a href='ROM09.htm#V27'>Rom. 9:27-28</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
