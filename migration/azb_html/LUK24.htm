<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab LUKA 24</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LUKA</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>İsanın dirilməsi </div> <div class='r'>(Mat. 28:1-10; Mark 16:1-11; Yəh. 20:1-18)  </div><div class='p'> <span class="verse" id="V1">1&#160;</span>Həftənin ilk günü<a href="#FN1" class="notemark">*<span class="popup">Həftənin ilk günü – yəni bazar günü.</span></a> səhər çox erkən qadınlar hazırladıqları ətirləri götürüb qəbirin yanına gəldilər.<a href="#FN2" class="notemark">†<span class="popup">Gəldilər – bəzi əlyazmalarda gəldilər. Bəzi başqa adamlar da onlarla birgə gəldilər.</span></a>   <span class="verse" id="V2">2&#160;</span>Qəbirin qapısındakı daşı yuvarlanmış gördülər.   <span class="verse" id="V3">3&#160;</span>Amma içəri girib Rəbb İsanın cəsədini tapmadılar.   <span class="verse" id="V4">4&#160;</span>Onlar bundan çaşqınlıq içində olarkən şimşək kimi parıldayan paltar geymiş iki kişi qəflətən onların qarşısında peyda oldu.   <span class="verse" id="V5">5&#160;</span>Qadınlar təlaş içində üzüstə yerə sərildilər. Kişilər soruşdular: «Nə üçün siz Dirini ölülər arasında axtarırsınız?   <span class="verse" id="V6">6&#160;</span><a href="#FN3" class="notemark">*<span class="popup">Mat. 16:21; 17:22-23; 20:17-19; Mark 8:31; 9:31; 10:32-34; Luka 9:22; 18:31-33</span></a>O burada yoxdur, O dirilmişdir! Hələ Qalileyada olarkən Onun sizə dediklərini yadınıza salın.   <span class="verse" id="V7">7&#160;</span>Demişdi ki, “Bəşər Oğlu günahkar insanlara təslim olmalı, çarmıxa çəkilməli və üçüncü gün dirilməlidir”».   <span class="verse" id="V8">8&#160;</span>Qadınlar da İsanın sözlərini yada saldılar.   </div><div class='p'> <span class="verse" id="V9">9&#160;</span>Qəbirdən qayıdan qadınlar bütün bunları On Bir şagirdə və başqa adamların hamısına xəbər verdilər.   <span class="verse" id="V10">10&#160;</span>Həvarilərə bu xəbəri çatdıranlar Məcdəlli Məryəm, Yoxanna, Yaqubun anası Məryəm və onlarla birgə olan digər qadınlar idi.   <span class="verse" id="V11">11&#160;</span>Amma bu sözlər həvarilərə mənasız göründü və qadınlara inanmadılar.   <span class="verse" id="V12">12&#160;</span>Peter isə qalxıb qəbirə tərəf qaçdı. O əyilib yalnız kətan bezləri gördü və bu hadisəyə heyrət edərək öz evinə qayıtdı.   </div><div class='s'>İsa iki şagirdə görünür </div> <div class='r'>(Mark 16:12-13)  </div><div class='p'> <span class="verse" id="V13">13&#160;</span>Elə o gün onlardan ikisi Yerusəlimdən altmış stadi<a href="#FN4" class="notemark">‡<span class="popup">Altmış stadi – təqribən 11 kilometr.</span></a> uzaqlığında yerləşən Xamma adlı kəndə gedirdi.   <span class="verse" id="V14">14&#160;</span>Onlar olub-keçən bütün bu hadisələr barədə öz aralarında söhbət edirdi.   <span class="verse" id="V15">15&#160;</span>Onlar söhbət edərək öz aralarında müzakirə edərkən İsa Özü yaxınlaşıb onlarla birlikdə yol getdi.   <span class="verse" id="V16">16&#160;</span>Amma onların gözləri bağlanmışdı, buna görə də Onu tanımadılar.   </div><div class='p'> <span class="verse" id="V17">17&#160;</span>İsa onlardan soruşdu: «Siz yol gedə-gedə öz aranızda nə barədə danışırsınız?» Onlar qaşqabaqlı dayandılar.   <span class="verse" id="V18">18&#160;</span>Onlardan Kleopa adlı bir nəfər İsaya cavab verdi: «Yerusəlimdə qalıb bu günlərdə orada baş vermiş hadisələrdən xəbəri olmayan bircə sənsənmi?»   <span class="verse" id="V19">19&#160;</span>İsa onlara dedi: «Hansı hadisələrdən?» Onlar da Ona dedilər: «Nazaretli İsa barəsindəki hadisələrdən. O, Allahın və bütün xalqın önündə əməldə və sözdə qüdrətli bir peyğəmbər idi.   <span class="verse" id="V20">20&#160;</span>Bizim başçı kahin və rəhbərlərimiz Onu ölümə məhkum etmək üçün təslim edib çarmıxa çəkdirdilər.   <span class="verse" id="V21">21&#160;</span>Biz də ümid edirdik ki, bu, İsrailin gələcək Satınalanıdır. Bundan əlavə, bu hadisələr artıq üç gündür ki, baş verib.   <span class="verse" id="V22">22&#160;</span>Üstəlik bizim qadınlardan bəzisi də bizi mat qoydular: onlar səhər erkən qəbir üstünə gedib   <span class="verse" id="V23">23&#160;</span>Onun cəsədini orada tapa bilməyiblər və gəlib dedilər ki, görüntüdə Onun diri olduğunu bəyan edən mələkləri görüblər.   <span class="verse" id="V24">24&#160;</span>Bizimlə olan bəziləri qəbirə gedib oranın qadınların dediyi kimi olduğunu müəyyən etdilər, amma Onu görmədilər».   </div><div class='p'> <span class="verse" id="V25">25&#160;</span>Onda İsa onlara dedi: «Ey ağılsızlar və peyğəmbərlərin xəbər verdiklərinə inanmaq üçün ürəyində ləngiyənlər!   <span class="verse" id="V26">26&#160;</span>Məsih bu əzabları çəkib Öz izzətinə qovuşmalı deyildimi?»   <span class="verse" id="V27">27&#160;</span>Sonra Musa ilə bütün Peyğəmbərlərdən başlayaraq Müqəddəs Yazıların hamısında Özü haqqında olanları onlara izah etdi.   </div><div class='p'> <span class="verse" id="V28">28&#160;</span>Onlar getdikləri kəndə yaxınlaşdılar. İsa Özünü yoluna davam etmək istəyən kimi apardı.   <span class="verse" id="V29">29&#160;</span>Amma onlar İsadan təkidlə xahiş edib dedilər: «Bizimlə qal, çünki axşam düşür və gün batmaq üzrədir». O da onlarla qalmaq üçün içəri girdi.   </div><div class='p'> <span class="verse" id="V30">30&#160;</span>İsa onlarla süfrəyə oturanda çörək götürüb şükür duası etdi, böldü və onlara verdi.   <span class="verse" id="V31">31&#160;</span>Bu anda onların gözləri açıldı və onlar İsanı tanıdılar. Amma İsa onlar üçün görünməz oldu.   <span class="verse" id="V32">32&#160;</span>Onlar bir-birlərinə dedilər: «O, yolda bizimlə danışıb və Müqəddəs Yazıları bizə izah edəndə bizim ürəklərimiz alışıb-yanmırdımı?»   </div><div class='p'> <span class="verse" id="V33">33&#160;</span>Onlar elə o saat qalxıb Yerusəlimə qayıtdılar, On Bir şagirdi və onlarla birlikdə olanları bir yerdə toplaşmış gördülər.   <span class="verse" id="V34">34&#160;</span>Bunlar deyirdi: «Rəbb, doğrudan da, dirilmiş və Şimona görünmüşdür».   <span class="verse" id="V35">35&#160;</span>Onlar da yolda baş verənləri və çörəyi böldüyü zaman Onu necə tanıdıqlarını nəql etdilər.   </div><div class='s'>İsa On Bir şagirdə görünür </div> <div class='r'>(Mat. 28:16-20; Mark 16:14-18; Yəh. 20:19-23; Həv. 1:6-8)  </div><div class='p'> <span class="verse" id="V36">36&#160;</span>Onlar bu barədə danışarkən İsa Özü aralarında durub onlara «Sizə salam olsun!» dedi.   <span class="verse" id="V37">37&#160;</span>Onlarsa çaşıb dəhşətə gələrək bir ruh gördüklərini zənn etdilər.   <span class="verse" id="V38">38&#160;</span>Amma İsa onlara dedi: «Nə üçün təlaşa düşürsünüz? Nəyə görə ürəklərinizə belə fikirlər gəlir?   <span class="verse" id="V39">39&#160;</span>Əllərimə və ayaqlarıma baxın. Bu – Mən Özüməm! Mənə toxunun və baxın, çünki Məndə olduğunu gördüyünüz kimi ruhun əti və sümüyü olmur».   <span class="verse" id="V40">40&#160;</span>İsa bunu deyib onlara əllərini və ayaqlarını göstərdi.   <span class="verse" id="V41">41&#160;</span>Onlar hələ sevincdən inanmayıb heyrətlənərkən İsa onlara dedi: «Burada yeməyə bir şey varmı?»   <span class="verse" id="V42">42&#160;</span>Ona bir tikə bişmiş balıq<a href="#FN5" class="notemark">§<span class="popup">Balıq – bəzi əlyazmalarda balıq və bir parça bal pətəyi.</span></a> verdilər.   <span class="verse" id="V43">43&#160;</span>İsa da yeməyi götürüb onların qabağında yedi.   </div><div class='p'> <span class="verse" id="V44">44&#160;</span>Sonra İsa onlara dedi: «Sizinlə birgə olarkən söylədiyim sözlər bunlardır: Musanın Qanununda,<a href="#FN6" class="notemark">**<span class="popup">Musanın Qanunu – yəni Tövrat.</span></a> Peyğəmbərlərin kitablarında və Zəburda Mənim haqqımda yazılanların yerinə yetirilməsi lazımdır».   <span class="verse" id="V45">45&#160;</span>Bundan sonra Müqəddəs Yazıları anlamaq üçün onların zehnini açdı.   <span class="verse" id="V46">46&#160;</span>İsa onlara dedi: «Belə yazılıb: Məsih əzab çəkib üçüncü gün ölülər arasından dirilməlidir.   <span class="verse" id="V47">47&#160;</span>Yerusəlimdən başlayaraq bütün millətlərə günahların bağışlanması üçün tövbə Onun adı ilə vəz edilməlidir.   <span class="verse" id="V48">48&#160;</span>Siz bu hadisələrin şahidisiniz.   <span class="verse" id="V49">49&#160;</span><a href="#FN7" class="notemark">*<span class="popup">Həv. 1:4</span></a>Budur, Mən Öz Atamın vəd etdiyini sizə göndərəcəyəm. Sizsə ucalardan gələn qüdrətə bürünənədək bu şəhərdə qalın».   </div><div class='s'>İsanın göyə qaldırılması </div> <div class='r'>(Mark 16:19-20; Həv. 1:9-11)  </div><div class='p'> <span class="verse" id="V50">50&#160;</span>İsa onları şəhərdən kənara çıxarıb Bet-Anyayadək gətirdi və əllərini qaldırıb onlara xeyir-dua verdi;   <span class="verse" id="V51">51&#160;</span>xeyir-dua verərkən onlardan uzaqlaşdı və göyə aparıldı.   <span class="verse" id="V52">52&#160;</span>Şagirdləri də İsaya səcdə etdilər və böyük sevinclə Yerusəlimə qayıtdılar.   <span class="verse" id="V53">53&#160;</span>Onlar daim Allaha alqış edərək məbəddə olurdular.   </div><ul class='tnav'>
<li><a href='index.htm'>LUKA</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">24:1</a>
<span class="fq">Həftənin ilk günü </span><span class="ft">– yəni bazar günü.</span></p>
<p class="f" id="FN2"><span class="notemark">†</span><a class="notebackref" href="#V1">24:1</a>
<span class="fq">Gəldilər </span><span class="ft">– bəzi əlyazmalarda </span><span class="fq">gəldilər. Bəzi başqa adamlar da onlarla birgə gəldilər.</span></p>
<p class="x" id="FN3"><span class="notemark">*</span><a class="notebackref" href="#V6">24:6</a>
<span class="xt"><a href='MAT16.htm#V21'>Mat. 16:21</a>; <a href='MAT17.htm#V22'>17:22-23</a>; <a href='MAT20.htm#V17'>20:17-19</a>; <a href='MRK08.htm#V31'>Mark 8:31</a>; <a href='MRK09.htm#V31'>9:31</a>; <a href='MRK10.htm#V32'>10:32-34</a>; <a href='LUK09.htm#V22'>Luka 9:22</a>; <a href='LUK18.htm#V31'>18:31-33</a></span></p>
<p class="f" id="FN4"><span class="notemark">‡</span><a class="notebackref" href="#V13">24:13</a>
<span class="fq">Altmış stadi </span><span class="ft">– təqribən 11 kilometr.</span></p>
<p class="f" id="FN5"><span class="notemark">§</span><a class="notebackref" href="#V42">24:42</a>
<span class="fq">Balıq </span><span class="ft">– bəzi əlyazmalarda </span><span class="fq">balıq və bir parça bal pətəyi.</span></p>
<p class="f" id="FN6"><span class="notemark">**</span><a class="notebackref" href="#V44">24:44</a>
<span class="fq">Musanın Qanunu </span><span class="ft">– yəni Tövrat.</span></p>
<p class="x" id="FN7"><span class="notemark">*</span><a class="notebackref" href="#V49">24:49</a>
<span class="xt"><a href='ACT01.htm#V4'>Həv. 1:4</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
