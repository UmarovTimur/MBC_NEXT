<!DOCTYPE html>
<html lang="azb">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Azərbaycan dilində Müqəddəs Kitab QANUNUN TƏKRARI 24</title>
<meta name="keywords" content="Azərbaycan dilində Müqəddəs Kitab, azb, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU23.htm'>&lt;</a></li>
<li><a href='DEU.htm'>24</a></li>
<li><a href='DEU25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='p'> <span class="verse" id="V1">1&#160;</span><a href="#FN1" class="notemark">*<span class="popup">Mat. 5:31; 19:7; Mark 10:4</span></a> Kimsə bir qadını alıb, evlilik zamanı onda ləyaqətsiz bir şey tapdığı üçün qadını bəyənməzsə, talaq kağızı yazıb əlinə verərək evindən çıxararsa,   <span class="verse" id="V2">2&#160;</span>evdən çıxmış qadın sonra başqa kişiyə ərə gedə bilər.   <span class="verse" id="V3">3&#160;</span>O biri kişi də onu bəyənməzsə, ona talaq kağızı yazıb əlinə verərək evdən çıxararsa və yaxud onu alan kişi ölərsə,   <span class="verse" id="V4">4&#160;</span>onu evdən çıxarmış əvvəlki əri onu təkrar özünə arvad edə bilməz, çünki qadını ləkələmişdir. Bu, Rəbbin hüzurunda iyrəncdir. Allahınız Rəbbin sizə irs olaraq verəcəyi ölkədə belə günaha yol verməyin.   </div><div class='p'> <span class="verse" id="V5">5&#160;</span>Təzə evlənən adam döyüşə getməsin. Ona heç bir iş tapşırmayın. Qoy bir il evində sərbəst qalıb aldığı arvadı sevindirsin.   </div><div class='p'> <span class="verse" id="V6">6&#160;</span>Dəyirmanı yaxud üst daşını kimsə girov götürməsin, çünki o adamın həyatını girov götürmüş olur.   </div><div class='p'> <span class="verse" id="V7">7&#160;</span><a href="#FN2" class="notemark">*<span class="popup">Çıx. 21:16</span></a> Əgər İsrail övladları arasında kimsə soydaşını oğurlayıb onunla kölə kimi rəftar edərsə yaxud onu satarsa, bu oğru öldürülməlidir. Beləliklə, aranızdan pisliyi atın.   </div><div class='p'> <span class="verse" id="V8">8&#160;</span><a href="#FN3" class="notemark">*<span class="popup">Lev. 13:1–14:54</span></a> Cüzam xəstəliyinə tutulanda Levili kahinlərin əmr etdiyi kimi sizə öyrədəcəkləri hər şeyə əməl etməyə hədsiz diqqət göstərin.   <span class="verse" id="V9">9&#160;</span><a href="#FN4" class="notemark">*<span class="popup">Say. 12:10</span></a> Misirdən çıxan zaman Allahınız Rəbbin yolda Məryəmə etdiyi hər şeyi xatırlayın.   </div><div class='p'> <span class="verse" id="V10">10&#160;</span><a href="#FN5" class="notemark">*<span class="popup">Çıx. 22:26-27</span></a> Qonşunuza bir şey borc verəndə girovu onun evinə girərək özünüz götürməyin.   <span class="verse" id="V11">11&#160;</span>Bayırda dayanın, borc verdiyiniz adam qoy özü girovu bayıra çıxarsın.   <span class="verse" id="V12">12&#160;</span>Əgər o adam kasıbdırsa, onun girovu sizdə ola-ola yatmayın.   <span class="verse" id="V13">13&#160;</span>Girov götürdüyünüzün üst paltarını mütləq gün batanda geri qaytarın ki, o öz üst paltarında yatıb sizə xeyir-dua etsin və bu, Allahınız Rəbbin önündə sizin üçün salehlik sayılsın.   </div><div class='p'> <span class="verse" id="V14">14&#160;</span><a href="#FN6" class="notemark">*<span class="popup">Lev. 19:13; Yaq. 5:4</span></a> Muzdla işləyəni, kasıb və möhtac bir İsrailli soydaşınızı yaxud şəhərlərinizdə yaşayan hər hansı bir qəribi istismar etməyin.   <span class="verse" id="V15">15&#160;</span>Muzdunu hər gün gün batmazdan əvvəl verin, çünki kasıbdır, ümidini yalnız ona bağlayıb. Yoxsa sizdən Rəbbə fəryad edər və siz günahkar sayılarsınız.   </div><div class='p'> <span class="verse" id="V16">16&#160;</span><a href="#FN7" class="notemark">*<span class="popup">2Pad. 14:6; 2Saln. 25:4; Yez. 18:20</span></a> Oğula görə ata, ataya görə oğul öldürülməsin, hər kəs öz günahına görə öldürülsün.   </div><div class='p'> <span class="verse" id="V17">17&#160;</span><a href="#FN8" class="notemark">*<span class="popup">Çıx. 23:9; Lev. 19:33-34; Qanun. 27:19</span></a> Qəribi və yetimi ədalətdən məhrum etməyin və dul qadının geyimini girov götürməyin.   <span class="verse" id="V18">18&#160;</span>Misirdə kölə olan zaman Allahınız Rəbbin sizi oradan necə qurtardığını xatırlayın. Bunun üçün belə rəftar etməyi sizə əmr edirəm.   </div><div class='p'> <span class="verse" id="V19">19&#160;</span><a href="#FN9" class="notemark">*<span class="popup">Lev. 19:9-10; 23:22</span></a> Zəminizdə əkini biçən zaman bir dərz unutmusunuzsa, onu götürmək üçün geri qayıtmayın. Qoy o qəribin, yetimin və dul qadının olsun. Onda Allahınız Rəbb ələ götürdüyünüz hər işdə sizə bərəkət verəcək.   <span class="verse" id="V20">20&#160;</span>Ağacları döyüb zeytun yığan zaman budaqlarda qalanı dənləmək üçün geri qayıtmayın. Qoy o, qəribin, yetimin və dul qadının olsun.   <span class="verse" id="V21">21&#160;</span>Bağınızın üzümlərini yığan zaman tənəklərdə qalan məhsulu toplamaq üçün geri qayıtmayın. Qoy o, qəribin, yetimin və dul qadının olsun.   <span class="verse" id="V22">22&#160;</span>Misir torpağında kölə olduğunuzu xatırlayın. Bunun üçün belə rəftar etməyi sizə əmr edirəm.   </div><ul class='tnav'>
<li><a href='index.htm'>QANUNUN TƏKRARI</a></li>
<li><a href='DEU23.htm'>&lt;</a></li>
<li><a href='DEU.htm'>24</a></li>
<li><a href='DEU25.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark">*</span><a class="notebackref" href="#V1">24:1</a>
<span class="xt"><a href='MAT05.htm#V31'>Mat. 5:31</a>; <a href='MAT19.htm#V7'>19:7</a>; <a href='MRK10.htm#V4'>Mark 10:4</a></span></p>
<p class="x" id="FN2"><span class="notemark">*</span><a class="notebackref" href="#V7">24:7</a>
<span class="xt"><a href='EXO21.htm#V16'>Çıx. 21:16</a></span></p>
<p class="x" id="FN3"><span class="notemark">*</span><a class="notebackref" href="#V8">24:8</a>
<span class="xt"><a href='LEV13.htm#V1'>Lev. 13:1</a>–<a href='LEV14.htm#V54'>14:54</a></span></p>
<p class="x" id="FN4"><span class="notemark">*</span><a class="notebackref" href="#V9">24:9</a>
<span class="xt"><a href='NUM12.htm#V10'>Say. 12:10</a></span></p>
<p class="x" id="FN5"><span class="notemark">*</span><a class="notebackref" href="#V10">24:10</a>
<span class="xt"><a href='EXO22.htm#V26'>Çıx. 22:26-27</a></span></p>
<p class="x" id="FN6"><span class="notemark">*</span><a class="notebackref" href="#V14">24:14</a>
<span class="xt"><a href='LEV19.htm#V13'>Lev. 19:13</a>; <a href='JAS05.htm#V4'>Yaq. 5:4</a></span></p>
<p class="x" id="FN7"><span class="notemark">*</span><a class="notebackref" href="#V16">24:16</a>
<span class="xt"><a href='2KI14.htm#V6'>2Pad. 14:6</a>; <a href='2CH25.htm#V4'>2Saln. 25:4</a>; <a href='EZK18.htm#V20'>Yez. 18:20</a></span></p>
<p class="x" id="FN8"><span class="notemark">*</span><a class="notebackref" href="#V17">24:17</a>
<span class="xt"><a href='EXO23.htm#V9'>Çıx. 23:9</a>; <a href='LEV19.htm#V33'>Lev. 19:33-34</a>; <a href='DEU27.htm#V19'>Qanun. 27:19</a></span></p>
<p class="x" id="FN9"><span class="notemark">*</span><a class="notebackref" href="#V19">24:19</a>
<span class="xt"><a href='LEV19.htm#V9'>Lev. 19:9-10</a>; <a href='LEV23.htm#V22'>23:22</a></span></p>

<hr />
</div>
<div class="copyright">

<p align="center"><a href='copyright.htm'>© 2008 Müqəddəs Kitab Sirkəti</a></p>
</div>
</div></body></html>
