<p><strong>VII. O‘SIB BORAYOTGAN QARSHILIK VA RAD ETISH
(11-12-boblar)</strong></p>
<p><strong>A. Yahyo payg‘ambar zindonga tashlandi (11:1−19)</strong></p>
<p><strong>11:1</strong> Iso shogirdlarini Isroil xonadoniga
vaqtinchalik maxsus xizmatga yuborgach, u yerdan shogirdlari ilgari
yashagan Jalila shaharlariga ta’lim berish va va’z qilish uchun jo‘nab
ketdi.</p>
<p><strong>11:2</strong> Bu paytga kelib Hirod Yahyoni zindonga
tashlagan edi. Yolg‘iz qolgan va tushkunlikka tushgan Yahyo shubhalana
boshladi. Agar Iso haqiqiy Masih bo‘lsa, nega U o‘zining oldinda
yuruvchisining zindonda azoblanishiga yo‘l qo‘ydi? Xudoning ko‘pgina
buyuk odamlari singari, Yahyo ham vaqtinchalik imon susayishidan aziyat
chekdi. Shuning uchun u shogirdlaridan ikkitasini Isodan so‘rab kelish
uchun yubordi: U haqiqatan ham payg‘ambarlar va’da qilgan Zotmi yoki
ular boshqa Masihni kutishlari kerakmi?</p>
<p><strong>11:4−5</strong> Iso ularga javob berib, Yahyoga Masih
haqidagi bashoratlarda aytilgan mo‘jizalarni amalga oshirayotganini
eslatdi: ko‘rlar ko‘rmoqda (Isha’yo 35:5), cho‘loqlar yurmoqda (Isha’yo
35:6), moxovlar tozalanmoqda (Isha’yo 53:4, Matto 8:16−17 bilan
solishtiring), karlar eshitmoqda (Isha’yo 35:5), o‘liklar tirilmoqda
(Masih haqida bashorat qilinmagan bu mo‘jiza bashorat qilinganlaridan
ham ulug‘roq edi).</p>
<p>Shuningdek, Iso Yahyoga Isha’yo 61:1 dagi bashoratning amalga oshishi
uchun kambag‘allarga Xushxabar e’lon qilinayotganini eslatdi. Odatda din
peshvolari boy va aslzoda odamlarga ko‘proq e’tibor qaratardilar. Masih
esa kambag‘allarga Xushxabarni yetkazdi.</p>
<p><strong>11:6</strong> Keyin Xaloskor qo‘shib qo‘ydi: "Men tufayli
vasvasaga tushmagan kishi baxtlidir."</p>
<p>Agar bu so‘zlar boshqa birovdan chiqqan bo‘lsa, eng katta
manmanlikning namunasiday ko‘rinardi. Ammo Isoning og‘zidan chiqqanda,
bu so‘zlar Uning mukammalligini haqiqatda aks ettirardi. Masih ulug‘vor
sarkarda sifatida emas, balki kamtar duradgor qiyofasida keldi.</p>
<p>Uning olijanobligi, kamtarligi va oddiyligı jangari Masih haqidagi
tasavvurga mos kelmasdi. Nafsga berilgan odamlar Uning Shohlikka
da’vosiga shubha bilan qarashdi. Biroq Xudoning barakasi Nosiralik Isoni
va’da qilingan Masih deb tan olganlarning nasibasi bo‘ldi.</p>
<p>6-oyatni Yahyo payg‘ambarga ta’na sifatida tushunmaslik kerak. Har
bir insonning e’tiqodi vaqti-vaqti bilan mustahkamlanishi va
qo‘llab-quvvatlanishiga muhtoj bo‘ladi.</p>
<p>E’tiqodning vaqtinchalik susayishi boshqa-yu, Rabbimiz Iso Masihni
chin dildan tan olishdan butunlay voz kechish esa mutlaqo boshqa narsa.
Bir bob inson hayotining butun qissasi emas. Umuman olganda, Yahyoning
hayotida sadoqat va jasorat namoyon bo‘lgan.</p>
<p><strong>11:7−8</strong> Yahyoning shogirdlari Isodan tasalli
so‘zlarini eshitib ketishlari bilanoq, Rabbimiz xalqqa Yahyo payg‘ambar
haqida maqtov so‘zlari bilan murojaat qildi. Xuddi shu olomon Yahyo
sahroda va’z qilayotganda ham to‘plangan edi. Nima uchun? Zaif qamishni
- inson fikrining har qanday shabadasi bilan tebranib turadigan odamni
ko‘rgani kelishganmidi?</p>
<p>Aslo! Yahyo qo‘rqmas va’zxon edi, u jim turishdan ko‘ra azob
chekishni, yolg‘on gapirishdan ko‘ra o‘lishni afzal ko‘radigan vijdon
egasi edi. Yoki ular hashamatli kiyingan, rohat-farog‘atda yashaydigan
saroy a’yonini ko‘rgani kelishganmidi? Yo‘q, albatta! Yahyo oddiy
xudojo‘y inson edi, uning mashaqqatli hayot tarzi odamlarning behuda
intilishlariga ta’na qilardi.</p>
<p><strong>11:9</strong> Ular payg‘ambarni ko‘rgani kelishganmidi? Ha,
albatta, Yahyo payg‘ambar edi, hatto barcha payg‘ambarlar ichida eng
ulug‘i edi. Rabbimiz bu yerda uning shaxsiy fazilatlari, notiqlik
qobiliyati yoki ishontirish mahorati boshqalarnikidan ustun ekanini
nazarda tutmagan; u Masih-Shohning oldinda yuruvchisi bo‘lgani uchun
ulug‘roq edi.</p>
<p><strong>11:10</strong> Bu 10-oyatdan aniq ko‘rinib turibdi. Yahyo
Malaki payg‘ambarning (3:1) bashoratini ro‘yobga chiqargan - u
Rabbimizdan oldin kelib, xalqni Uning kelishiga tayyorlashi lozim
bo‘lgan xabarchi edi. Boshqalar Masihning kelishini bashorat qilgan
bo‘lsa, Yahyo Uning kelganini e’lon qilishi kerak bo‘lgan tanlangan
inson edi.</p>
<p>Yaxshi aytilgan: "Yahyo Masih uchun yo‘l tayyorladi, so‘ng Masih
uchun bu yo‘ldan chetga chiqdi."</p>
<p><strong>11:11</strong> "Osmon Shohligidagi eng kichik odam undan
ulug‘roqdir" degan ibora Iso Yahyoning xulq-atvori haqida emas, balki
uning alohida o‘rni haqida gapirayotganini ko‘rsatadi. Samoviy Shohlikda
eng past mavqega ega bo‘lgan kishi Yahyodan yaxshiroq fe’l-atvorga ega
bo‘lishi shart emas, lekin u ko‘proq imtiyozga ega. Shohlik kelishini
e’lon qilishdan ko‘ra, uning fuqarosi bo‘lish ulug‘roq sharafdir.
Yahyoning o‘rni shunda ulug‘ ediki, u Rabbimiz uchun yo‘l tayyorladi,
ammo Shohlikning baraka va imtiyozlaridan bahramand bo‘lmadi.</p>
<p><strong>11:12</strong> Yahyoning xizmati boshlanganidan to u zindonga
tashlanguniga qadar Samoviy Shohlik turli hujumlarga duch keldi.
Farziylar va ulamolar unga qattiq qarshilik ko‘rsatdilar. Shoh Hirod ham
bu qarshilikka o‘z hissasini qo‘shib, Shohlikning jarchisinı hibsga
oldi.</p>
<p>..."Kuch bilan qo‘lga kiritiladi." Bu ibora ikki xil ma’noga ega
bo‘lishi mumkin.</p>
<p>Birinchisi: Shohlikning dushmanlari uni yo‘q qilish uchun bor
kuchlari bilan Shohlikni egallab olishga urinmoqdalar. Ularning Yahyoni
rad etishi, kelajakda Shohning O‘zi ham, Uning Shohligi ham rad
etilishining bashorati edi. Ikkinchisi esa quyidagicha ma’noga ega
bo‘lishi mumkin: Shohning kelishiga tayyor turganlar bu xabarga g‘ayrat
bilan javob berib, Uning Shohligiga kirish uchun butun
kuch-g‘ayratlarini sarfladilar. Luqo 16:16 da ham shunga o‘xshash fikr
bildirilgan: "Tavrot va payg‘ambarlar Yahyogacha edi; o‘shandan beri
Xudoning Shohligi haqida Xushxabar e’lon qilinmoqda va har bir kishi
unga kirish uchun bor kuchini sarflamoqda."</p>
<p>Bu yerda Osmon Shohligi qamal qilingan shahar sifatida tasvirlanadi,
uning tashqarisida barcha toifadagi odamlar unga kirishga urinib, zarba
berishmoqda. Buning uchun ma’lum ma’naviy kuch kerak. Qanday fikr
bildirilmasin, bu yerda ma’no shunday: Yahyoning va’zi keng tarqalgan va
uzoq davom etadigan oqibatlarga olib kelgan kuchli qarshilikni keltirib
chiqardi.</p>
<p><strong>11:13</strong> "Chunki barcha payg‘ambarlar va qonun
Yahyogacha bashorat qilgan." Masihning kelishi Ibtidodan Malakiyogacha
bo‘lgan butun tarix davomida bashorat qilingan. Tarix sahnasiga chiqqan
Yahyoning o‘ziga xos vazifasi shunchaki bashorat qilish emas, balki
Masihning birinchi kelishiga oid barcha bashoratlar amalga oshganini
e’lon qilish edi.</p>
<p><strong>11:14</strong> Malakiy Masih paydo bo‘lishidan oldin Ilyos
payg‘ambar kelishini bashorat qilgan (Mal 4:5−6). Agar odamlar Isoni
Masih sifatida qabul qilishni istashganida, Yahyo Ilyosning vazifasini
bajargan bo‘lardi. Yahyo Ilyosning qayta tug‘ilishi emas edi; Yuhanno
1:21 da u Ilyos ekanligini inkor etadi. Ammo u Masihning oldiga
Ilyosning ruhi va qudrati bilan keldi (Luqo 1:17).</p>
<p><strong>11:15</strong> Hamma ham Yahyo payg‘ambarni qabul qilmadi
yoki uning xizmatining chuqur ma’nosini tushunmadi. Shuning uchun ham
Rabbimiz: "Kimning qulog‘i bo‘lsa, eshitsin!" deb qo‘shib qo‘ydi.
Boshqacha aytganda, e’tibor bering. Eshitganlaringizning ma’nosini
yo‘qotmang. Agar Yahyo Ilyos haqidagi bashoratni amalga oshirgan bo‘lsa,
demak Iso va’da qilingan Masihdir! Shunday qilib, Yahyo payg‘ambarning
vakolatini tasdiqlab, Iso o‘zining Xudoning Masihi ekanligini
tasdiqladi. Birini qabul qilish ikkinchisini ham qabul qilish
demakdir.</p>
<p><strong>11:16−17</strong> Ammo Iso murojaat qilgan avlod na unisini,
na bunisini qabul qilishdan manfaatdor emas edi. O‘z Masihiy Shohining
kelishini ko‘rish imtiyoziga ega bo‘lgan yahudiylarning e’tiborini na U,
na Uning o‘tmishdoshi jalb qildi. Ular jumboq edi. Iso ularni bozorlarda
o‘tirgan janjalkash bolalarga o‘xshatdi. (Ruscha Bibliyada "bozorlarda"
o‘rniga "ko‘chalarda" deyilgan.) Agar ularning o‘rtoqlari raqsga
tushishlari uchun nay chalishni xohlashsa, ular rad etishardi. Agar
o‘rtoqlari dafn marosimini o‘tkazmoqchi bo‘lishsa, yig‘lashdan bosh
tortishardi.</p>
<p><strong>11:18−19</strong> Yahyo zohid sifatida keldi va yahudiylar
uni jinni deb aybladilar. Inson O‘g‘li esa, aksincha, oddiy odamlar kabi
yeb-ichdi. Agar Yahyoning zohidligi yahudiylarni noqulay ahvolga solib
qo‘ygan bo‘lsa, ular Isoning oddiy taomga ega ekanidan mamnun
bo‘lishlari kerak edi. Yo‘q! Uni yeb-ichishni yaxshi ko‘radigan,
soliqchilar va gunohkorlarning do‘sti deb atadilar. Albatta, Iso hech
qachon me’yoridan ortiq yemagan va ichmagan; ularning ayblovlari
butunlay uydirma edi. Darhaqiqat, U soliqchilar va gunohkorlarga do‘st
edi, lekin ular o‘ylagan ma’noda emas. U gunohkorlarni gunohlardan
qutqarish uchun ularga do‘st bo‘ldi, lekin hech qachon gunohga
aralashmadi va ularning gunohlarini ma’qullamadi.</p>
<p>"Uning donoligi farzandlari tomonidan oqlandi." Shubhasiz, Hazrati
Iso inson qiyofasidagi donolikdir (1 Kor 1:30). Garchi imonsizlar Unga
tuhmat qilishlari mumkin bo‘lsa-da, U O‘z ishlari va izdoshlarining
hayoti bilan o‘zini oqladi. Garchi yahudiylarning asosiy qismi Uni
Masih-Shoh deb tan olishdan bosh tortgan bo‘lsa-da, Uning da’volari
Uning mo‘jizalari va sadoqatli shogirdlarining ma’naviy o‘zgarishlari
bilan to‘liq tasdiqlandi.</p>
<p><strong>B. Galileyaning tavba qilmagan shaharlarining sho‘ri
(11:20−24)</strong></p>
<p><strong>11:20</strong> Katta imtiyozlar katta mas’uliyatni ham o‘z
ichiga oladi. Hech bir shahar Xorazin, Vifsaida va Kafernaum kabi
imtiyozli mavqega ega emas edi. Xudoning O‘g‘li ularning chang
ko‘chalarida yurib, ularning tanlangan xalqiga ta’lim bergan va
mo‘jizalarining ko‘p qismini ularning devorlarida amalga oshirgan. Bu
rad etib bo‘lmaydigan dalillarni ko‘rib, ular toshbag‘irlik bilan tavba
qilishdan bosh tortdilar.</p>
<p>Shuning uchun, Rabbimiz ularga eng og‘ir hukm chiqargani ajablanarli
emas.</p>
<p><strong>11:21</strong> U Xorazin va Vifsaidadan boshladi. Bu
shaharlar o‘z Xaloskorlari bo‘lmish Xudoning marhamatli da’vatlarini
eshitib, undan ongli ravishda yuz o‘girdilar. Iso axloqsizligi va
butparastligi uchun Xudoning hukmi bilan vayron qilingan Tir va Sidon
shaharlarini xotirlaydi. Agar ular Isoning mo‘jizalarini ko‘rish
imtiyoziga ega bo‘lishganida, chuqur tavba qilib, pushaymon bo‘lishgan
bo‘lardi. Shuning uchun qiyomat kunida Xorazin va Vifsaidaga qaraganda
Tir va Sidonga yengilroq bo‘ladi.</p>
<p><strong>11:22</strong> "Qiyomat kuni yengilroq bo‘ladi" so‘zlari
osmonda turli mukofotlar bo‘lgani kabi, do‘zaxda ham turli darajadagi
jazolar bo‘lishini ko‘rsatadi (1 Kor 3:12−15). Insonning do‘zaxda
jazolanishiga sabab bo‘ladigan yagona gunoh - Iso Masihga bo‘ysunishdan
bosh tortishdir (Yuhanno 3:36). Ammo do‘zaxdagi azob-uqubatlarning
og‘irligi rad etilgan imtiyozlarga va odamlar tomonidan qilingan
gunohlarga bog‘liq.</p>
<p><strong>11:23−24</strong> Kapernaumga berilgan imtiyozlar boshqa ko‘p
shaharlarga berilmagan edi. U Iso uchun ona shahriga aylandi, chunki U
Nosiradan quvib chiqarilgandi (9:1, Markus 2:1-12 bilan taqqoslang).
Uning eng ajoyib mo‘jizalari - Masihligining rad etib bo‘lmas dalillari
- aynan shu yerda sodir etilgandi. Agar besoqolbozlikning poytaxti
bo‘lmish gunohkor Sado‘m shunday imtiyozga ega bo‘lganida edi, u tavba
qilib, halokatdan qutulgan bo‘lardi. Kapernaum katta afzalliklarga ega
edi. Uning aholisi tavba qilib, Rabbimizni quvonch bilan tan olishlari
kerak edi. Ammo Kapernaum bu qulay fursatni boy berdi. Sado‘mning gunohi
juda og‘ir edi. Biroq Kapernaumning Xudoning muqaddas O‘g‘lini rad
etishidan og‘irroq gunoh yo‘q. Shu sababli, qiyomat kuni Sado‘m
Kapernaumga nisbatan yengilroq jazoga tortiladi. O‘z imtiyozi bilan
ko‘klarga ko‘tarilgan Kapernaum qiyomat kuni do‘zaxga tushiriladi. Agar
bu jazo Kapernaumga nisbatan adolatli bo‘lsa, Muqaddas Kitoblar
mo‘l-ko‘l bo‘lgan, Xushxabar radio orqali tarqatiladigan va deyarli hech
kim uzrli bo‘lmagan joylarga nisbatan qanchalik adolatli bo‘ladi.</p>
<p>Rabbimiz davrida Jalilada to‘rtta mashhur shahar bor edi: Xo‘razin,
Betsaida, Kapernaum va Tiberias. U faqat dastlabki uchtasini hukm qildi,
Tiberiasni emas. Xo‘sh, natija qanday bo‘ldi? Xo‘razin va Betsaida
shunchalik vayron qilindiki, bu shaharlarning aniq joylashuvi noma’lum.
Kapernaumning joylashuvi ham aniqlanmagan.</p>
<p>Tiberias esa hozir ham mavjud. Bu ajoyib bashorat Xaloskor hamma
narsadan xabardor ekanligining va Muqaddas Kitob ilohiy ilhom bilan
yozilganligining yana bir isbotidir.</p>
<p><strong>D. Qutqaruvchining rad etilishga munosabati
(11:25−30)</strong></p>
<p><strong>11:25−26</strong> Jalilaning bu uch shahrida Xudoning
Masihini ko‘rish uchun ko‘z ham, qabul qilish uchun yurak ham yo‘q edi.
U ularning O‘ziga bo‘lgan munosabati butunlay rad etishning boshlanishi
ekanligini bilardi. Ularning tavba qilishni istamaganlariga U qanday
munosabat bildirdi? G‘azab, nafrat yoki qasos bilan emas. Aksincha, U
hech narsa O‘zining oliy maqsadlarini yo‘qqa chiqara olmagani uchun
Xudoga shukrona aytib, ovozini ko‘tardi: "Otam, osmon va yerning Egasi,
Senga hamd-u sanolar bo‘lsinki, bu narsalarni donishmand va aqlli
kishilardan yashirib, go‘daklarga oshkor qilding."</p>
<p>Biz ikki xil noto‘g‘ri tushunishdan ehtiyot bo‘lishimiz kerak.
Birinchidan, Iso bu Jalila shaharlarining muqarrar jazosidan mamnun
ekanini aytmadi. Ikkinchidan, U Xudo bu haqiqatni O‘z qo‘li bilan
donishmand va aqlli kishilardan yashirdi, demoqchi emas edi.</p>
<p>Bu shaharlar Rabbimiz Isoni qabul qilish uchun cheksiz imkoniyatlarga
ega edilar. Ular ongli ravishda Unga bo‘ysunmaslikka qaror qildilar.
Ular nurni rad etganlarida, Xudo uni ulardan yashirdi. Ammo Xudoning
rejalari hech qachon barbod bo‘lmaydi. Agar aqlli odamlar ishonmasalar,
Xudo haqiqatni kamtarin qalblarga ochib beradi. U ochlarni ne’matlar
bilan to‘ydiradi, boylarni esa quruq qo‘l bilan qaytaradi (Luqo
1:53).</p>
<p>Kimki o‘zini Masihga muhtoj bo‘lish uchun juda aqlli va bilimdon deb
hisoblasa, u qonunparastlikning ko‘rligiga duchor bo‘ladi. Ammo donoligi
yetishmasligini tan olganlar "barcha donolik va bilim xazinalari
yashiringan" Zotning vahiyini qabul qiladilar (Kolosaliklar 2:3).</p>
<p>Iso, bashorat qilganidek, ba’zilar O‘zini qabul qilmasa, boshqalar
qabul qilishi uchun Otasiga minnatdorchilik bildirdi. Ulkan
ishonchsizlik qarshisida U Xudoning oliy reja va maqsadidan tasalli
topdi.</p>
<p><strong>11:27</strong> Hamma narsa Otasi tomonidan Masihga
topshirilgan edi. Boshqa har qanday odamning tilida bu haddan tashqari
takabburona da’vo bo‘lib eshitilardi; Rabbimiz Iso esa shunchaki
haqiqatni aytdi. O‘sha paytda, qarshilik kuchayib borayotgani tufayli,
Otasi Isoni boshqarayotganga o‘xshamasdi, ammo aslida shunday edi.
Oldindan belgilangan reja bo‘yicha Uning hayoti so‘nggi ulug‘vor
g‘alabaga tobora yaqinlashib borardi. "O‘g‘ilni Otadan boshqa hech kim
bilmaydi". Masih shaxsiyatining tushunib bo‘lmas siri mana shunda.
Ilohiy va insoniy tabiatning bir Shaxsda birlashuvi inson aqlini lol
qoldiradigan muammolarni keltirib chiqaradi. Masalan, o‘lim muammosi
bor. Xudo o‘lishi mumkin emas. Garchi Iso Xudo bo‘lsa-da, U o‘ldi. Shu
bilan birga, Uning ilohiy va insoniy tabiati ajralmasdir. Garchi biz Uni
tanib, sevib, Unga ishonsak-da, faqat Otamizgina Uni to‘liq tushuna
olishini bilamiz.</p>
<p>Ammo Sening isming sirlari yuksakdir,</p>
<p>Yaratganing barcha narsalarning idrokidan ustundir;</p>
<p>Va faqat Ota (qanday ajoyib bayonot!)</p>
<p>O‘g‘ilni tushuna oladi.</p>
<p>Sen munosibsan, ey Xudoning Qo‘zisi,</p>
<p>Har bir tizza</p>
<p>Sening oldingda cho‘ksin!</p>
<p>(Iosiya Konder)</p>
<p>"Otani O‘g‘ildan boshqa hech kim bilmaydi va O‘g‘il kimga oshkor
qilishni istasa, o‘shanga oshkor qiladi". Otani ham tushunib bo‘lmaydi.
Oxir-oqibat, Xudoni tushunish uchun faqat Xudogina yetarlicha buyukdir.
Inson o‘z qudrati yoki aqli bilan Allohni taniy olmaydi. Lekin Rabbimiz
Iso Otasini O‘zi tanlagan kishilarga ko‘rsata oladi. Kim O‘g‘ilni
tanisa, Otani ham taniydi (Yuhanno 14:7).</p>
<p>Shunga qaramay, yuqorida aytilganlardan so‘ng, tan olishimiz kerakki,
27-oyatning ma’nosini izlar ekanmiz, biz uchun juda teran bo‘lgan
haqiqatlarga duch kelamiz.</p>
<p>Biz xuddi xira ko‘zguda ko‘rayotgandek noaniq ko‘ramiz. Hatto
abadiyatda ham bizning cheklangan aqlimiz Xudoning ulug‘vorligini to‘liq
baholay olmaydi yoki mujassamlanish sirini tushuna olmaydi. Ota faqat
O‘g‘li tanlagan kishilarga oshkor bo‘lishini o‘qiganimizda, bir nechta
sevimlilarni tanlab olish haqidagi fikr bizni vasvasaga solishi mumkin.
Keyingi oyat bizni bunday talqindan ogohlantiradi. Hazrati Iso barcha
charchagan va og‘ir yukli kishilarni O‘ziga kelib, orom topishga da’vat
etmoqda. Boshqacha aytganda, U Otasini tanishtirishni istaganlar - Uni
Rab va Najotkor sifatida qabul qilganlardir. Ushbu benihoya mehribon
taklifni o‘rganar ekanmiz, keling, bu taklif ko‘p marhamat ko‘rsatilgan
Jalila shaharlari Isoni sharmandalarcha rad etishganidan so‘ng
aytilganini eslaylik. Insoniy nafrat va qaysarlik Uning sevgisi va
marhamatini so‘ndira olmadi. A. J. Makkleyn shunday degan edi:</p>
<p>"Garchi Isroil xalqi Xudoning og‘ir jazosiga yaqinlashayotgan
bo‘lsa-da, uning Shohi O‘zining so‘nggi so‘zida shaxsiy najot eshigini
keng ochib qo‘ygan. Va shu bilan U hukm arafasida ham rahm-shafqat
Xudosi ekanini isbotlaydi". (Alva J. Gospel McClain, The Greatness of
the Kingdom, 311-bet.)</p>
<p><strong>11:28</strong> Keling. Kelish - ishonish (Havoriylar 16:31),
qabul qilish (Yuhanno 1:12), yeyish (Yuhanno 6:35), ichish (Yuhanno
7:37), yuzlanish (Ishayo 45:22), e’tirof etish (1 Yuhanno 4:2), tinglash
(Yuhanno 5:24-25), eshikdan kirish (Yuhanno 10:9), eshikni ochish (Vahiy
3:20), Uning kiyimiga teginish (Matto 9:20-21) va Rabbimiz Masih orqali
abadiy hayot in’omini qabul qilish (Rimliklar 6:23) demakdir.</p>
<p>Menga. Imon predmeti - bu cherkov, e’tiqod ramzi yoki ruhoniy emas,
balki tirik Masihdir. Najot Shaxsdadir. Kimning Isosi bo‘lsa, faqat Xudo
qutqarishi mumkin bo‘lgan tarzda qutqariladi.</p>
<p>Barcha charchagan va og‘ir yuklilarga. Isoning oldiga to‘g‘ri yo‘l
bilan kelish uchun, inson gunohning og‘irligini tan olishi kerak. O‘zini
halok bo‘lgan deb tan olgan odamgina qutqarilishi mumkin. Rabbimiz Iso
Masihga ishonishdan oldin Xudo oldida tavba qilish lozim.</p>
<p>Men sizlarga orom beraman. E’tibor bering, bu yerda orom - bu sovg‘a,
u ishlab topilmagan va unga loyiq bo‘linmagan. Bu Masih Golgota xochida
O‘z ishini bajarganini anglaganidan keyin keladigan najot tinchligidir.
Bu vijdon xotirjamligi bo‘lib, gunoh uchun to‘lov hamma uchun bir marta
to‘langanini va Xudo bu to‘lovni ikki marta talab qilmasligini
anglashdan keyin keladi.</p>
<p><strong>11:29</strong> 29 va 30-oyatlarda najotga da’vat xizmatga
taklif bilan almashtirilgan.</p>
<p>Mening bo‘yinturug‘imni o‘zingizga oling. Bu Uning irodasiga
bo‘ysunish, hayotingizni boshqarishni Unga topshirishni anglatadi
(Rimliklar 12:1).</p>
<p>Va Mendan o‘rganing. Hayotimizning barcha sohalarida Uning
hukmronligini tan olsak, U bizni O‘z yo‘llarida yurishga o‘rgatadi.</p>
<p>Chunki Men yuvosh va kamtarinman. Qo‘pol va takabbur farziylardan
farqli o‘laroq, haqiqiy Ustoz muloyim va kamtarindir. Kim Uning
bo‘yinturug‘ini olsa, eng past o‘rinni egallashni ham o‘rganadi.</p>
<p>Shunda qalbingiz orom topadi. Bu vijdon xotirjamligi emas, balki Xudo
va odamlar oldida eng past mavqeni egallaganingizda topiladigan qalb
xotirjamligidir. Bu buyuk bo‘lishga intilmay qo‘ygan inson Masihga
xizmat qilayotganida his etadigan xotirjamlikka o‘xshaydi.</p>
<p><strong>11:30</strong> Zero, Mening bo‘yinturug‘im yoqimli va yukimni
yengildir. Yana farziylar bilan ajoyib tafovut. Iso ular haqida shunday
degan edi: "Ular og‘ir va ko‘tarib bo‘lmas yuklarni bog‘lab, odamlarning
yelkasiga yuklaydilar, o‘zlari esa ularni barmoqlari bilan ham
qimirlatgisi kelmaydi" (Matto 23:4). Isoning bo‘yinturug‘i yengil,
yelkani qiynamaydigan. Kimdir, agar Isoning duradgorlik ustaxonasi
oldida yozuv bo‘lganida, u "Mening bo‘yinturuqlarim aynan mos keladi"
deb yozilishi kerak edi, deb taxmin qilgan.</p>
<p>Uning yuki yengil. Bu masihiy hayotida muammolar, sinovlar, mehnat
yoki ruhiy azob-uqubatlar yo‘q degani emas. Bu ularni o‘zimiz yolg‘iz
ko‘tarishimiz shart emasligini anglatadi. Biz har safar muhtoj
bo‘lganimizda yetarli inoyat beradigan Zot bilan bir bo‘yinturuqqa
bog‘langanmiz. Unga xizmat qilish qullik emas, balki to‘liq erkinlikdir.
J. H. Jovett shunday deydi:</p>
<p>"Mo‘min kishi hayotning og‘irligini yakka bo‘yinturuqda ko‘tarishga
urinib, fojiali xatoga yo‘l qo‘yadi. Xudoning rejasida hech qachon inson
o‘z yukini yolg‘iz o‘zi ko‘tarishi ko‘zda tutilmagan. Shuning uchun
Masih inson bilan faqat bo‘yinturuqda muomala qiladi. Bo‘yinturuq - ikki
kishilik asbob bo‘lib, Rabbimiz unda ikkinchi bo‘lib turishga izn
so‘raydi. U har qanday og‘irlikdagi mehnatni baham ko‘rishni xohlaydi.
Masihiylik hayotidagi xotirjamlik va g‘alabaning siri o‘z "men"ining
yukini yechib tashlash va Ustozning orom beruvchi "bo‘yinturug‘i"ni
kiyishdadir". (J. H. Jovett, "Our Daily Bread"da keltirilgan.)</p>
