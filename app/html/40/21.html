<p><strong>XII. PODSHOHNING TAQDIM ETILISHI VA RAD QILINISHI
(21-23-boblar)</strong></p>
<p><strong>A. G‘olibona kirish (21:1−11)</strong></p>
<p><strong>21:1−3</strong> Iyerixondan chiqib, Iso Zaytun tog‘ining
sharqiy yonbag‘riga yaqinlashdi, u yerda Baytaniya va Baytfagiya
joylashgan edi. U yerdan yo‘l Zaytun tog‘ining janubiy yonbag‘ri bo‘ylab
Yehoshafat vodiysiga tushib, Qidron soyini kesib o‘tib, Quddusga
ko‘tarilar edi.</p>
<p>Iso ikki shogirdini Baytaniyaga yuborib, u yerda bog‘langan урғочи
eshak va uning yonidagi хўтикни topishlariga ishonch hosil qildi. Ular
hayvonlarni yechib, Isoning oldiga olib kelishlari kerak edi. Agar
kimdir ulardan nima qilayotganlarini so‘rasa, bu hayvonlar Rabbga kerak,
deb javob berishlari lozim edi. Shunda egasi ularni berishga rozi
bo‘lardi. Ehtimol, uy egasi Isoni tanib, ilgari Unga yordam taklif
qilgandir. Yoki bu voqea Rabbning hamma narsadan xabardorligi va
hokimiyatini ko‘rsatishi kerak edi. Hammasi Iso aytganidek bo‘ldi.</p>
<p><strong>21:4−5</strong> Isoning hayvonlarni O‘ziga olib kelish talabi
Ishayo va Zakariyo bashoratining ro‘yobga chiqishi edi: "Sion qiziga
aytinglar: Mana, sening Shohing senga kelmoqda. U kamtar, eshakka —
урғочи eshak va uning bolasiga minib kelmoqda".</p>
<p><strong>21:6</strong> Shogirdlar kiyimlarini hayvonlar ustiga
yozishgach, Iso eshakka mindi (Mark 11:7) va Quddusga yo‘l oldi. Bu
tarixiy lahza edi. Ser Robert Andersonning hisob-kitoblariga ko‘ra,
Doniyor bashoratidagi oltmish to‘qqizta yettilik endi tugagan edi (uning
"Kelayotgan Shahzoda" kitobiga qarang). Shundan so‘ng Masih o‘ldirilishi
kerak edi (Doniyor 9:26).</p>
<p>Shunday qilib Quddusga kirib kelar ekan, Rabbimiz Iso o‘ylab va
ochiq-oydin O‘zining Masih ekanligini e’lon qildi. Lang shunday
yozadi:</p>
<p>"U amalda O‘z davrida bir ovozdan Masihga tegishli deb talqin
qilingan bashoratni amalga oshirdi. Agar ilgari U O‘z unvonini e’lon
qilishni xavfli deb bilgan bo‘lsa, endi jim turishni nomaqbul deb
hisoblaydi... Kelajakda U hech qachon O‘zi haqida mutlaqo aniq
gapirmagan, deb bo‘lmaydi. Keyinchalik Quddus Masihni o‘ldirishda
ayblanganida, u Masih hamma uchun tushunarli bo‘lgan belgini berishni
o‘tkazib yubordi, deya olmaydi." (J. P. Lange, Muqaddas Kitobga sharh,
25 jild, sahifa noma’lum.)</p>
<p><strong>21:7−8</strong> Rabbimiz kiyimlar va palma shoxlaridan
to‘shalgan yo‘ldan, quloqlariga chalinayotgan xalq hayqiriqlari ostida
shaharga kirib keldi. Qisqa vaqt ichida U Shoh sifatida tan olindi.</p>
<p><strong>21:9</strong> Xalq: "Dovud O‘g‘liga hosanna! Egamiz nomidan
kelayotgan zot muborak bo‘lsin!" deb hayqirardi. Zabur 117:25-26 dan
olingan bu iqtibos aniq Masihning kelishiga ishora qiladi. "Hosanna"
aslida "hozir qutqar" degan ma’noni anglatgan; ehtimol, xalq "Rim
zolimlaridan bizni qutqar" demoqchi bo‘lgan. Keyinchalik bu ibora
xitobga aylangan. "Dovud O‘g‘li" va "Egamiz nomidan kelayotgan zot"
iboralari Isoni Masih deb tan olganlarini yaqqol ko‘rsatadi.</p>
<p>U Yahvening irodasini amalga oshirish uchun kelayotgan Muborak
zotdir.</p>
<p>Mark o‘z hikoyasida olomonning xitoblari qatorida quyidagi iborani
keltirib o‘tadi: "Egamiz nomidan kelayotgan otamiz Dovudning shohligi
muborak bo‘lsin!" (Mark 11:10). Bu xalqning Masih tez orada Dovud
taxtida o‘tirib shohlikni o‘rnatishi haqidagi umidlariga ishora qiladi.
Olomon: "Samolarda hosanna!" deb hayqirar ekan, osmonni yerga
qo‘shilishga, Masihni ulug‘lashga chaqirdi va balki Undan yuqori
osmonlardan najot yuborishni so‘rab iltijo qildi.</p>
<p>Mark (11:11) guvohlik berishicha, Iso Quddusga yetib kelgach,
ma’badga kirdi; ma’badning ichiga emas, balki hovlisiga. Bu Xudoning uyi
bo‘lishi kerak edi, ammo U bu ma’badda o‘zini uyidagidek his qilmadi,
chunki ruhoniylar va xalq Unga munosib joy berishdan bosh tortgan edi.
Ibodatxonani ko‘zdan kechirgach, Najotkor o‘n ikki shogirdi bilan
Baytaniyaga jo‘nab ketdi. Bu yakshanba kuni kechqurun sodir bo‘ldi.</p>
<p><strong>21:10−11</strong> Bu paytda butun shahar harakatga kelgan
edi. U haqda so‘raganlarga: "Bu Jaliladagi Nosiradan kelgan Iso
payg‘ambar", deb javob berishardi. Bundan ko‘rinib turibdiki, ko‘pchilik
Uning Masih ekanini tushunmagan edi. Bir hafta o‘tar-o‘tmas shu noloyiq
olomon: "Uni xochga mikhla! Uni xochga mikhla!" deb baqiradigan
bo‘ladi.</p>
<p><strong>B. Ibodatxonani tozalash (21:12−13)</strong></p>
<p><strong>21:12</strong> Iso ochiq xizmatining boshida savdogarlarni
ma’bad hududidan haydab chiqargan edi (Yuhanno 2:13−16). Lekin katta
foyda ko‘rish maqsadida ibodatxonaning tashqi hovlisida yana
savdogarchilik avj olgan edi. Qurbonlik uchun hayvon va qushlar haddan
tashqari qimmat narxlarda sotilardi. Sarroflar yahudiylar to‘lashlari
kerak bo‘lgan yarim shekellik soliqni katta ustama bilan
almashtirishardi. Isoning xizmati yakuniga yaqinlashganda, U yana
muqaddas ishlardan foydalanib boylik orttirayotganlarni haydab
chiqardi.</p>
<p><strong>21:13</strong> Ishayo va Yeremiyo kitoblaridan keltirilgan
iqtiboslarni birlashtirgan holda, U ibodatxonaning harom qilinishi,
savdogarchilik va maxsus imtiyozlarni qoraladi. Ishayodan (56:7) iqtibos
keltirib, Xudo bu ma’badni ibodat uyi sifatida mo‘ljallaganini eslatdi.
Ular esa uni qaroqchilar uyasiga aylantirgan edilar (Yeremiyo 7:11).
Ma’badni tozalash Uning Quddusga kirgandan keyingi birinchi rasmiy
harakati edi. Bu ishi bilan U ma’badning Egasi bo‘lishga haqli ekanini
ochiq-oydin ko‘rsatdi.</p>
<p>Bugungi kunda bu voqea biz uchun ikki tomonlama ahamiyatga ega.
Bizning cherkov hayotimizni bozorlar, ziyofatlar va pul topishning
boshqa ko‘plab usullaridan tozalashiga muhtojmiz. Shaxsiy hayotimiz ham
Rabbimizning Muqaddas Ruh ibodatxonasi bo‘lmish tanalarimizni doimiy
ravishda tozalashiga muhtojdir.</p>
<p><strong>D. Ruhoniylar va ulamolarning g‘azabi (21:14−17)</strong></p>
<p><strong>21:14</strong> Keyingi voqeada Rabbimizning ma’bad hovlisida
ko‘zi ojizlar va cho‘loqlarni shifolayotganini ko‘ramiz. U qayerga
bormasin, muhtojlarni O‘ziga jalb qilar va ularning ehtiyojlariga javob
bermasdan hech qachon qaytarmas edi.</p>
<p><strong>21:15−16</strong> Biroq g‘arazgo‘ylarning ko‘zlari hamma
joyda Uni kuzatib turardi. Oliy ruhoniylar va ulamolar bolalarning Isoni
Dovudning O‘g‘li sifatida olqishlayotganlarini eshitib, g‘azabga
mindilar.</p>
<p>Ular: "Ularning aytayotganlarini eshityapsanmi?" deb so‘radilar,
go‘yo U bolalarga O‘zini Masih deb atashni man qilishini kutayotgandek.
Agar Iso Masih bo‘lmagan bo‘lsa, endi bu haqda hammaga bir marta va
birdaniga aytishning ayni vaqti kelgan edi. Ammo Uning javobi
bolalarning haqligini tasdiqladi. U Septuagintadagi Zabur 8:3 ni
keltirib o‘tdi: "Go‘daklar va emizikli bolalar og‘zidan Sen maqtov
tayyorlading‘’. Agar ilm sohiblari hisoblangan ulamolar va ruhoniylar
Uni Xudoning Moy surtilgani sifatida ulug‘lamagan bo‘lsalar, yosh
bolalar Rabbga sajda qilishlari kerak edi. Bolalar ko‘pincha yoshiga mos
kelmaydigan ruhiy idrokka ega bo‘ladilar va ularning imon va muhabbat
so‘zlari Rabbimizning nomiga g‘ayrioddiy shon-sharaf keltiradi.</p>
<p><strong>21:17</strong> Iso din peshvolarini bu haqda mulohaza
yuritishga qoldirib, Baytaniyaga qaytdi va u yerda tunadi.</p>
<p><strong>E. Mevasiz anjir daraxti (21:18−22)</strong></p>
<p><strong>21:18−19</strong> Ertalab Quddusga qaytayotib, Rabbimiz
ochligini qondirish uchun bir anjir daraxtiga yaqinlashdi. Unda
yaproqlardan boshqa hech narsa topmagan Iso: "Bundan buyon senda abadiy
meva bo‘lmasin," dedi. Anjir daraxti shu zahoti qurib qoldi.</p>
<p>Mark bu yerda (11:12−14) qo‘shimcha qiladiki, hali anjir terish
mavsumi kelmagan edi. Shuning uchun daraxtda meva yo‘qligi sababli uni
la’natlash Najotkorni aqlsiz va sabrsiz ko‘rsatishi mumkin. Bunday
bo‘lishi mumkin emasligini bilgan holda, bu murakkab vaziyatni qanday
tushuntirish mumkin? Muqaddas Kitob yurtlaridagi anjir daraxtlari
barglar paydo bo‘lishidan oldin erta yeyiladigan mevalar berardi. Bu
odatdagi hosildan darak edi. Agar ushbu holatdagidek anjirlar paydo
bo‘lmasa, bu keyinchalik odatdagi hosil ham bo‘lmasligini anglatardi. Bu
– Iso ko‘rsatgan yagona mo‘jiza bo‘lib, unda U baraka berishdan ko‘ra
ko‘proq la’natlagan, hayotni tiklashdan ko‘ra ko‘proq yo‘q qilgan. Aynan
shu narsa qiyinchilik tug‘dirdi. Bunday tanqid Masihning shaxsiyatini
bilmaslikni ko‘rsatadi. U – Xudo, koinotning Hukmdoridir. Uning ba’zi
ishlari biz uchun sirli, ammo biz Uning barcha ishlari to‘g‘ri
ekanligidan kelib chiqishimiz kerak. Bu holda Rabbimiz bu anjir daraxti
hech qachon meva bermasligini bilardi va bog‘bon o‘z bog‘idagi mevasiz
daraxtni olib tashlagani kabi, U ham shunday yo‘l tutdi.</p>
<p>Hatto Rabbimizni anjirni la’natlagani uchun tanqid qiluvchilar ham bu
ishni ramziy ma’noga ega ekanligini tan oladilar. Bu voqea Uning kecha
Quddusda duch kelgan noxush munosabatning talqinidir. Xuddi uzum tokiga
va zaytun daraxtiga o‘xshab, anjir daraxti ham Isroil xalqini
ifodalaydi. Iso O‘z xalqi oldiga kelganida, e’tiqoddan darak beruvchi
barglarni ko‘rdi, ammo Xudo uchun meva yo‘q edi. Iso xalqdan meva
kutardi.</p>
<p>Erta hosil yo‘qligi sababli, bu imonsiz xalqdan kechki hosil ham
bo‘lmasligini bilib, anjirni la’natladi. Bu milodiy 70-yilda xalq
boshiga tushadigan jazoning dastlabki namoyishi edi. Shuni yodda
tutishimiz kerakki, imonsiz Isroil abadiy mevasiz qolsa-da, xalqning
qolgan qismi Masihning olib ketilishidan keyin O‘z Masihiga qaytadi.
Ular buyuk azob-uqubat davrida va Uning Ming yillik Shohligida Unga meva
keltirishadi. Garchi bu parchaning asosiy talqini Isroil xalqiga
tegishli bo‘lsa-da, uni barcha davrlardagi ko‘p gapirib, kam ish qilgan
barcha odamlarga nisbatan qo‘llash mumkin.</p>
<p><strong>21:20−22</strong> Shogirdlar daraxtning to‘satdan qurib
qolganini ko‘rib hayratlanganlarida, Rabbimiz ularga agar imonlari
bo‘lsa, bundan-da ulug‘roq mo‘jizalar yaratishlari mumkinligini aytdi.
Masalan, ular tog‘ga: "Ko‘tarilib, dengizga tashlan," deyishlari mumkin
va shunday bo‘lardi. "Imon bilan ibodatda so‘raganingizning hammasini
olasizlar".</p>
<p>Yana shuni ta’kidlashimiz kerakki, ibodatga taalluqli bo‘lgan bu
so‘zsiz va’dalarni Muqaddas Kitobning bu boradagi barcha ta’limotlari
nuqtayi nazaridan tushunish lozim. 22-oyat har bir masihiy xohlagan
narsasini so‘rashi va uning ijobat bo‘lishini kutishi mumkinligini
anglatmaydi. U Muqaddas Kitobda belgilangan shartlarga muvofiq ibodat
qilishi kerak.</p>
<p><strong>F. Isodan Uning hokimiyati haqida so‘rashmoqda
(21:23−27)</strong></p>
<p><strong>21:23</strong> Iso ma’badning tashqi hovlisiga kelib, ta’lim
berayotganida, oliy ruhoniylar va oqsoqollar Uning ta’limini to‘xtatib,
kimning ruxsati bilan U ta’lim berish, mo‘jizalar ko‘rsatish va ma’badni
tozalash huquqiga ega ekanini so‘rashdi. Ular Isoni qanday javob
bermasin, qopqonga tushirishga umid qilishardi. Agar U o‘zini Xudoning
O‘g‘li sifatida hokimiyatga ega ekanligini aytsa, Uni kufrda ayblashar
edi. Agar hokimiyati "odamlardan" desa, Uni obro‘sizlantirishar edi.
Agar Xudodan hokimiyat olganini aytsa, Uning javobiga shubha bildirishar
edi.</p>
<p>Rasman ta’lim olgan va odamlar tomonidan saylangan bo‘lganlari uchun,
ular o‘zlarini e’tiqod posbonlari, xalqning diniy hayotiga rahbarlik
qilishga vakolatli mutaxassislar deb hisoblardilar. Iso rasmiy ta’lim
olmagan va, albatta, diniy rahbarlar tomonidan berilgan oliy ma’lumot
diplomiga ega emasdi. Ularning savoli muqaddas moy surtilgan kishilarga
nisbatan professional dindorlarning uzoq vaqtdan beri to‘planib kelgan
noroziligini aks ettirardi.</p>
<p><strong>21:24−25</strong> Iso ularga: "Yahyoning cho‘qintirishi
qayerdan edi: samoviymi yoki insoniymi?" degan savolga javob berishsa,
O‘z hokimiyatini tushuntirishni va’da qildi. Bu yerda "Yahyoning
cho‘qintirishi" Yahyoning xizmati ma’nosida tushunilishi kerak. Shuning
uchun savol shunday edi: "Yahyoga o‘z xizmatini bajarish uchun kim
vakolat bergan? Uning xizmatga tayinlanishi insondanmi yoki Xudodanmi?
Uning Isroil rahbarlaridan qanday vakolatlari bor edi?" Javob aniq edi:
Yahyo Xudo tomonidan yuborilgan inson edi. Uning kuchi odamlarning
ma’qullashidan emas, balki Ilohiy vakolatdan kelib chiqardi.</p>
<p>Ruhoniylar va oqsoqollar qiyin ahvolga tushib qolishdi. Agar ular
Yahyoning Xudo tomonidan yuborilganini tan olishsa, tuzoqqa tushgan
bo‘lardilar. Yahyo odamlarga Isoni Masih sifatida ko‘rsatgandi. Agar
Yahyo Xudodan hokimiyat olgan bo‘lsa, nega ular tavba qilmagan va
Masihga ishonmagandilar?</p>
<p><strong>21:26</strong> Agar ular Yahyoni Xudo tanlamagan deyishsa,
xalqning aksariyati Yahyoni payg‘ambar deb bilgani uchun ularni masxara
qilgan bo‘lardi. Agar ular Yahyoning Xudoning elchisi ekanini tan
olganlarida edi, o‘z savollariga javob berishlari kerak bo‘lardi: Iso
Masih edi, Yahyo esa Uning oldidan kelgan edi.</p>
<p><strong>21:27</strong> Ammo ular bu haqiqatni tan olishni istamadilar
va shuning uchun bilmasliklarini bahona qildilar. Ular Yahyoning kuchi
qayerdan ekanligini ayta olmadilar. Iso: "Men ham sizlarga buni qanday
hokimiyat bilan qilayotganimni aytmayman", dedi. Nega endi U ularga
o‘zlari bilgan, lekin qabul qilishni istamagan narsani aytishi kerak
edi?</p>
<p><strong>G. Ikki o‘g‘il haqidagi masal (21:28−32)</strong></p>
<p><strong>21:28−30</strong> Bu masal oliy ruhoniylar va ulamolarga
Yahyoning tavba va imonga bo‘lgan da’vatiga javob bermaganlari uchun
achchiq tanbehdir. U ikki o‘g‘lini uzumzorda ishlashga yuborgan odam
haqida. Biri avval rad etib, keyin fikrini o‘zgartirib ishga bordi.
Ikkinchisi rozi bo‘ldi-yu, bormadi.</p>
<p><strong>21:31−32</strong> "Qaysi o‘g‘il otasining xohishini bajo
keltirdi?" degan savolga javob berar ekan, din peshvolari aqlsizlik
qilib, "birinchisi" deb o‘zlarini ayblashdi.</p>
<p>Rabbimiz bu masalni sharhlab berdi. Soliqchilar va fohishalarni
birinchi o‘g‘ilga o‘xshatdi. Ular Yahyo payg‘ambarga darhol itoat
etishga tayyor ekanliklarini ko‘rsatishmadi, lekin oxir-oqibat
ko‘pchiligi tavba qilib, Isoga ishondi. Din peshvolari ikkinchi o‘g‘ilga
o‘xshardi. Ular Yahyoning va’zini ma’qullashlarini aytishdi, lekin hech
qachon o‘z gunohlarini tan olishmadi va Isoga ishonishmadi.</p>
<p>Shu sababli, ashaddiy gunohkorlar Xudoning Shohligiga kirishmoqda,
o‘zini xudo‘joy deb bilgan din rahbarlari esa undan tashqarida
qolishmoqda. Bugun ham shunday bo‘lyapti. Ochiq-oydin gunohkorlar, soxta
taqvodorlik niqobiga yashiringanlarga qaraganda, Xushxabarni samimiyroq
qabul qilishmoqda.</p>
<p>"Yahyo sizlarning oldingizga to‘g‘rilik yo‘li bilan keldi" iborasi u
tavba va imon orqali solihlik zarurligini targ‘ib qilish uchun kelganini
anglatadi.</p>
<p><strong>H. Yovuz bog‘bonlar haqidagi masal (21:33−46)</strong></p>
<p><strong>21:33−39</strong> Shundan so‘ng, hokimiyat haqidagi savolga
javob berar ekan, Iso bir yer egasi haqida masal aytib berdi. U uzumzor
barpo etib, atrofini devor bilan o‘radi, unda sharob tayyorlaydigan
chuqur qazib, minora qurdi va uni bog‘bonlarga ijaraga berib, uzoq
safarga ketdi. Uzum hosili yetilgach, u bog‘bonlarga o‘z xizmatkorlarini
yuborib, hosilni oldiribdi. Lekin bog‘bonlar ba’zilarini kaltaklab,
ba’zilarini o‘ldirib, ba’zilarini toshbo‘ron qilishibdi. U boshqa
xizmatkorlarini yuborganda, ular ham xuddi shunday muomalaga duch
kelishdi. Oxirida u o‘g‘lini yuborib, "O‘g‘limdan uyalishsa kerak", deb
o‘yladi. Ammo bog‘bonlar uning merosxo‘r ekanini bilib, uni o‘ldirib,
merosni qo‘lga kiritmoqchi bo‘lishdi.</p>
<p><strong>21:40−41</strong> Rabbimiz ruhoniylar va ulamolardan xo‘jayin
o‘sha bog‘bonlarga qanday munosabatda bo‘lishini so‘radi. Ular: "U bu
yovuzlarni shafqatsiz jazolaydi, bog‘ni esa boshqa bog‘bonlarga beradi.
Ular unga hosilni o‘z vaqtida topshirib turishadi", deb javob
berishdi.</p>
<p>Bu masalni tushunish qiyin emas. Xudo - yer egasi, Isroil - uzumzor
(Zabur 79:9; Ishayo 5:1-7; Yeremiyo 2:21). Devor - Muso qonuni bo‘lib,
Isroilni boshqa xalqlardan ajratib, Xudoning tanlangan xalqi sifatida
saqlab turgan. Sharob tayyorlaydigan chuqur - Isroil Xudoga keltirishi
lozim bo‘lgan hosilni anglatadi. Minora esa Yahudoning O‘z xalqini
qo‘riqlayotganiga ishora. Bog‘bonlar - bosh ruhoniylar va ulamolar.</p>
<p>Xudo Isroil xalqiga o‘z bandalarini, ya’ni payg‘ambarlarni bir necha
bor yuborib, uzumzordan birodarlik, muqaddaslik va muhabbat hosilini
kutgan. Ammo xalq payg‘ambarlarni quvg‘in qildi, ba’zilarini esa
o‘ldirdi. Nihoyat, Xudo O‘g‘lini yuborib: "O‘g‘limdan uyalishsa kerak",
dedi (37-oyat). Oliy ruhoniylar va ulamolar: "Bu merosxo‘r", deyishdi.
Bu halokatli e’tirof edi. Ular Isoning Xudoning O‘g‘li ekanligini
ichlarida tan olishdi (garchi buni oshkora inkor etishsa ham) va shu
tariqa o‘zlarining hokimiyat haqidagi savollariga o‘zlari javob
berishdi. Uning hokimiyati Xudoning O‘g‘li ekanligidan kelib
chiqardi.</p>
<p>Masalda ularga: "Bu merosxo‘r; keling, uni o‘ldiraylik va merosiga
egalik qilaylik" (38-oyat) deb aytayotganlari haqida ishora bor. Haqiqiy
hayotda ular shunday deyishgan: "Agar biz Uni shunday qoldirsak, hamma
Unga ishonadi va rimliklar kelib, bizning joyimizni ham, xalqimizni ham
egallab oladi" (Yuhanno 11:48). Shunday qilib, ular Uni rad etdilar,
haydab chiqardilar va xochga mixladilar.</p>
<p><strong>21:42</strong> Najotkor oliy ruhoniylar va farziylardan
uzumzor egasi nima qilishini so‘raganida, ularning javobi o‘zlarini
mahkum etdi, buni U 42 va 43-oyatlarda ko‘rsatadi. U Zabur 117:22 dan
iqtibos keltirdi: "Binokorlar rad etgan tosh burchakning tamal toshi
bo‘ldi: bu Xudovanddan va ko‘zlarimiz oldida ajoyibdir". Masih, ya’ni
Tosh, O‘zini binokorlarga - Isroil yo‘lboshchilariga ko‘rsatganida, ular
O‘z qurilish rejalarida Unga joy topmadilar.</p>
<p>Ular Uni keraksiz deb chetga chiqarib tashladilar. Ammo O‘lganidan
so‘ng U tirildi va Xudo Unga eng yuksak o‘rinni berdi. U Xudoning
binosidagi eng muhim toshga aylandi: "...Xudo Uni ulug‘ladi va Unga har
qanday ismdan ustun ism berdi" (Filippiliklar 2:9).</p>
<p><strong>21:43</strong> Shunda Iso ochiqchasiga Xudoning Shohligi
Isroildan olib qo‘yilishini va uning mevasini beradigan xalqqa
topshirilishini e’lon qildi. Aynan shunday bo‘ldi ham. Xudo tomonidan
tanlangan xalq sifatida Isroil rad etildi va qonuniy ravishda ko‘rlikka
mahkum qilindi. O‘z Masihini rad etgan xalq qattiq yuraklikka duchor
bo‘ldi. Xudoning Shohligi uning mevasini beradigan xalqqa berilishi
haqidagi bashoratni quyidagicha tushunish lozim:</p>
<p>1) Imonli yahudiy va majusiylardan tashkil topgan Jamoat - "muqaddas
xalq, Xudoning xos mulki bo‘lgan odamlar" (1 Butrus 2:9) yoki</p>
<p>2) buyuk qayg‘u davrida yashaydigan Isroilning imonli qismi.</p>
<p>Qutqarilgan Isroil Xudo uchun meva keltiradi.</p>
<p><strong>21:44</strong> "Kim bu toshga yiqilsa, parchalanib ketadi;
kimning ustiga u tush tushsa, uni ezib tashlaydi". Oyatning birinchi
qismida tosh yerda yotibdi; ikkinchi qismida esa yuqoridan qulab
tushmoqda. Bu yerda Masihning ikki kelishi nazarda tutilgan. U birinchi
marta kelganida, yahudiy yo‘lboshchilari Unga qoqilib, parchalanib
ketdilar. U yana kelganida esa, O‘z dushmanlarini changdek to‘zg‘itib
yuboradigan jazolovchi sifatida tushadi.</p>
<p><strong>21:45−46</strong> Oliy ruhoniylar va farziylar bu masallar
to‘g‘ridan-to‘g‘ri ularga qarshi, Masihning hokimiyati haqidagi
savollariga javob tariqasida aytilganini tushunib yetdilar. Ular Isoni
darhol hibsga olishga tayyor edilar, biroq hali ham Uni payg‘ambar deb
biladigan xalqdan qo‘rqdilar.</p>
