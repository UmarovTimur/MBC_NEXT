<p><strong>S. Hukm chiqarmang (7:1−16)</strong></p>
<p>Hukm chiqarish haqidagi bu bo‘lim yerdagi ne’matlar haqidagi
e’tirozli ta’limotdan keyin keladi. Bu ikki mavzu o‘rtasidagi bog‘liqlik
muhim. Hamma narsadan voz kechgan imonli badavlat imonlilarni tanqid
qilishi oson. Masihiylar esa, oilaning kelajakdagi ehtiyojlarini
ta’minlash mas’uliyatini jiddiy qabul qilib, oltinchi bobda keltirilgan
Isoning so‘zlarigacha bo‘lgan hamma narsani bajarishga intilishadi. Hech
kim to‘liq imon bilan yashamaydi, shuning uchun bunday tanqid
o‘rinsiz.</p>
<p>Boshqalarni hukm qilmaslik haqidagi bu amr quyidagilarni o‘z ichiga
oladi: boshqalarning fikrlarini hukm qilmaslik - faqat Xudo ularni bila
oladi; tashqi ko‘rinishga qarab hukm chiqarmaslik (Yuhanno 7:24; Yoqub
2:1−4); ba’zi masalalarda vijdoni bezovta bo‘lgan, o‘ziga
ishonmaydiganlarni hukm qilmaslik (Rimliklar 14:1−5); boshqa bir
imonlining xizmatini qoralamaslik (1 Korinfliklar 4:1−5); dindosh
birodarini yomonlab hukm qilmaslik (Yoqub 4:11−12).</p>
<p><strong>7:1</strong> Ba’zan Rabbimizning bu so‘zlarini noto‘g‘ri
talqin qilib, barcha turdagi hukmlarni taqiqlaydilar. Vaziyatdan qat’i
nazar, odamlar taqvodorlik bilan: "Hukm qilmang, toki o‘zingiz ham hukm
qilinmangiz," deyishadi.</p>
<p>Ammo Iso bizni farqlash qobiliyatiga ega bo‘lmagan masihiylar
bo‘lishga o‘rgatmaydi. U hech qachon tanqid qilish huquqidan yoki
vaziyatni tushunish qobiliyatidan voz kechishimiz kerakligini nazarda
tutmagan. Yangi Ahdda boshqalarning xatti-harakati, holati yoki
ta’limoti haqida qonuniy hukm chiqarishga ko‘plab misollar keltirilgan.
Bundan tashqari, masihiy yaxshi va yomon, yaxshi va yaxshiroq
o‘rtasidagi farqni ajratib, qaror qabul qilishi kerak bo‘lgan bir nechta
sohalar bor. Quyida ulardan ba’zilari keltirilgan:</p>
<p>1. Imonlilar o‘rtasida munozarali masalalar paydo bo‘lganda, ularni
hal qila oladigan jamoa a’zolari ko‘rib chiqishi uchun taqdim etilishi
kerak (1 Korinfliklar 6:1−8).</p>
<p>2. Mahalliy jamoa o‘z a’zolarining jiddiy gunohlarini muhokama
qilishi va tegishli choralar ko‘rishi kerak (Matto 18:17; 1 Korinfliklar
5:9-13).</p>
<p>3. Imonlilar ustoz va voizlarning ta’limotiga Xudoning Kalomi asosida
baho berishlari kerak (Matto 7:15−20; 1 Korinfliklar 14:29; 1 Yuhanno
4:1).</p>
<p>4. Havoriy Pavlusning 2 Korinfliklar 6:14 dagi amrini bajarish uchun
masihiylar imonlilarni imonsizlardan ajrata olishlari kerak.</p>
<p>5. Jamoa a’zolari oqsoqollar va xizmatchilar uchun zarur bo‘lgan
fazilatlarga kim ega ekanligini farqlashlari kerak (1 Timo‘tiy
3:1−13).</p>
<p>6. Biz itoatsiz, qo‘rqoq, zaif va shu kabilarni farqlashimiz va ular
bilan Muqaddas Kitobda yozilganidek munosabatda bo‘lishimiz kerak (1
Salonikaliklarl 5:14).</p>
<p><strong>7:2</strong> Iso adolatsiz hukmning jazolanishi haqida
ogohlantirgan: "Qanday hukm chiqarsangiz, shunday hukm qilinasiz".
Odamlarning butun hayoti va o‘zaro munosabatlari ekilgan hosilni yig‘ib
olishning ana shu tamoyili asosiga qurilgan. Mark bu tamoyilni Xudoning
So‘zini qabul qilishimizga nisbatan qo‘llaydi (4:24), Luqo esa uni
saxovatimizga nisbatan qo‘llaydi (6:38).</p>
<p><strong>7:3−5</strong> Iso bizning boshqa birovdagi kichik xatolarni
ko‘rishga moyilligimizni, shu bilan birga o‘zimizdagi o‘sha xatolarni
sezmaslikka harakat qilishimizni fosh qiladi. U ongimizga ishning
mohiyatini yetkazish uchun vaziyatni ataylab bo‘rttirib ko‘rsatdi
(giperbola deb ataladigan nutq uslubidan foydalangan holda). Ko‘ziga
xoda qadalgan odam ko‘pincha boshqa birovni ko‘zidagi qipiq uchun
ayblaydi, lekin o‘zining kamchiligini sezmaydi. Kamchiligi bor odamga
yordam bera olamiz deb o‘ylash, o‘z kamchiligimiz esa undan ham ko‘proq
bo‘lsa, bu shunchaki ikkiyuzlamachilik bo‘ladi. Boshqalarning
kamchiliklarini tanqid qilishdan oldin, o‘z kamchiliklarimizni
tuzatishimiz kerak.</p>
<p><strong>7:6</strong> Oltinchi oyatdan ko‘rinib turibdiki, Iso har
qanday hukmni taqiqlamoqchi bo‘lmagan. U shogirdlarini muqaddas
narsalarni itlarga bermaslik va marvaridlarni cho‘chqalar oldiga
tashlamaslik haqida ogohlantirgan. Muso alayhissalomning qonuniga ko‘ra,
it va cho‘chqalar harom hayvonlardir va bu yerda bu atamalar yaramas
odamlarni tasvirlash uchun ishlatilgan. Agar biz muqaddas haqiqatlarga
ochiqdan-ochiq nafrat bilan qaraydigan va Masihning talablari haqidagi
va’zimizga so‘kinish va haqorat bilan javob beradigan yovuz odamlarni
uchratsak, ularga va’z qilishga majbur emasmiz. Bosim o‘tkazish
haqoratlayotgan odamning yanada ko‘proq tanqid qilishiga olib
keladi.</p>
<p>Bunday odamlarni tanib olish uchun ruhiy farosatga ega bo‘lish
kerakligini aytishning hojati yo‘q. Ehtimol, shuning uchun keyingi
oyatlarda donolik so‘rashimiz mumkin bo‘lgan ibodat shakli
keltirilgandir.</p>
<p><strong>T. So‘rang, izlang, taqillating (7:7−8)</strong></p>
<p><strong>7:7−8</strong> Agar biz o‘z kuchimiz bilan Tog‘dagi va’z
ta’limotiga muvofiq yashay olamiz deb o‘ylasak, Najotkor bizni da’vat
etayotgan hayotning g‘ayritabiiy mohiyatini tushunishga ojizlik qilgan
bo‘lamiz.</p>
<p>Bunday hayot uchun donolik va kuch bizga yuqoridan berilishi lozim.
Shu bois, Iso bizni tinmay so‘rashga, izlashga va taqillatishga
undaydi.</p>
<p>Masihiy hayot uchun zarur bo‘lgan donolik va kuch, chin qalbdan va
to‘xtovsiz ibodat qiluvchilarning barига ato etiladi.</p>
<p>Agar 7 va 8-oyatlarni kontekstdan ajratib olsak, ularni imonli kishi
uchun to‘ldirilmagan chekka o‘xshatish mumkin, ya’ni uzluksiz ibodatga
javoban biz nimani so‘rasak, hammasini olishimiz mumkindek tuyuladi.
Ammo bu haqiqatga to‘g‘ri kelmaydi. Bu oyatlarni ularning bevosita
kontekstida va ibodat haqidagi butun Muqaddas Kitob ta’limoti nuqtai
nazaridan tushunmog‘imiz lozim.</p>
<p>Shu sababli, bu yerda berilgan va’dalar aslida Muqaddas Yozuvlarning
boshqa qismlari bilan chegaralangan. Masalan, Zabur 65:18 dan ibodat
qilayotgan kishining e’tirof etilmagan gunohi bo‘lmasligi kerakligini
bilib olamiz. Masihiy imon bilan (Yoqub 1:6-8) va Xudoning irodasiga
ko‘ra (1 Yuhanno 5:14) ibodat qilishi lozim. Ibodat qat’iyatli (Luqo
18:1-8) va samimiy bo‘lishi kerak (Ibroniylar 10:22).</p>
<p><strong>7:9−10</strong> Ibodat shartlari bajarilganda, masihiy Xudo
uni eshitib, javob berishiga to‘la ishonch hosil qilishi mumkin. Bu
ishonch Otamiz bo‘lmish Xudoning tabiatiga asoslanadi. Insoniy nuqtai
nazardan bilamizki, agar o‘g‘il non so‘rasa, otasi unga tosh bermaydi.
Agar baliq so‘rasa, unga ilon ham bermaydi.</p>
<p>Yerlik ota nafaqat och o‘g‘lini aldamaydi, balki unga zarar
yetkazishi mumkin bo‘lgan narsani ham bermaydi.</p>
<p><strong>7:11</strong> Rabbimiz dalillarni kichigidan kattasiga qarab
keltiradi. Agar yerlik ota-onalar farzandlarining iltimosiga ko‘ra eng
yaxshi narsalarni berishsa, Samoviy Otamiz ham shunday yo‘l tutadi,
albatta.</p>
<p><strong>7:12</strong> 12-oyatning oldingi oyat bilan
to‘g‘ridan-to‘g‘ri bog‘liqligi quyidagicha ko‘rinadi: modomiki, Otamiz
bizga yaxshilik berar ekan, biz Unga taqlid qilib, boshqalarga yaxshilik
qilishimiz kerak. Qilayotgan ishlarimiz boshqalarga foyda keltiradimi
yoki yo‘qmi, buni o‘zimizga ham shunday munosabatda bo‘lishlarini
xohlasak, bilib olamiz. Bu oltin qoidani ravvin Xillel o‘sha davrdan yuz
yil oldin salbiy iboralar bilan ifodalagan. Biroq, Iso bu qoidani ijobiy
talqinda o‘rnatar ekan, passiv majburlashdan faol saxiylikka
yo‘naltirishni nazarda tutadi. Masihiylik nafaqat gunohdan tiyilish,
balki faol fazilatdir.</p>
<p>Bunda, deydi Iso, qonun va payg‘ambarlar, ya’ni Muso qonuni va Isroil
payg‘ambarlarining axloqiy ta’limoti mujassamlashgan. Yangi Ahd talab
qiladigan solihlik Ruh bo‘yicha yuradigan imonlilarda amalga oshadi
(Rimliklar 8:4). Agar bu qonunga butun dunyoda amal qilinsa, u xalqaro
munosabatlarning, milliy siyosatning, oila va jamoat hayotining barcha
jabhalarini o‘zgartirib yuborgan bo‘lar edi.</p>
<p><strong>U. Tor yo‘l (7:13−14)</strong></p>
<p>Keyin Iso masihiy shogirdlikning darvozasi tor va yo‘li ingichka
ekanligini ta’kidlaydi. (Ko‘pchilik qo‘lyozmalarda ushbu jumla undov
shaklida: "Hayotga olib boruvchi darvozalar naqadar tor va yo‘l naqadar
ingichkaki, uni juda oz kishilargina topadi!"). Biroq Uning ta’limotiga
sodiq qolganlar bu yerda to‘laqonli hayot topishadi. Shuningdek, keng
darvozalar ham bor - bu o‘z istaklariga erk berish va o‘zini qondirish
yo‘li. Bunday hayotning intihosi halokatdir. Bu yerda gap ruhni
yo‘qotish haqida emas, balki mavjudlik maqsadiga muvofiq yashay olmaslik
haqida ketmoqda.</p>
<p>Bu oyatlar imonsizlarga guvohlik berishda ham qo‘llanilib, inson
zotining ikki yo‘li va ikki taqdiri tasvirlanadi. Keng darvoza va keng
yo‘l halokatga olib boradi (Hikmatlar 16:25).</p>
<p>Tor darvoza va ingichka yo‘l hayotga yetaklaydi. Iso - bu darvoza
(Yuhanno 10:9) va yo‘ldir (Yuhanno 14:6). Ammo bu parcha bu o‘rinda
qo‘llansa-da, uning sharhi imonlilar uchundir. Isoning aytishicha, Unga
ergashganlardan imon, intizom va sabr-toqat talab etiladi. Ammo bunday
mashaqqatli hayot - yashashga arziydigan yagona yo‘ldir. Agar keng
yo‘lni tanlasang, do‘stlaring ko‘p bo‘ladi, ammo sen uchun eng qadrli
bo‘lgan Xudoning hamrohligidan mahrum bo‘lasan.</p>
<p><strong>V. Ularni mevasidan tanib olasiz (7:15-20)</strong></p>
<p><strong>7:15</strong> Haqiqiy shogirdlarga qanday qat’iy talablar
qo‘yilmasin, keng darvoza va keng yo‘lni himoya qiladigan soxta
payg‘ambarlar bor. Ular haqiqatni shunchalik suyultiradilarki, Ch. G.
Sperjen aytganidek, "kasal chigirtkaga sho‘rva tayyorlash uchun hech
narsa qolmaydi." Bu odamlar Xudo haqida gapirayotgandek ko‘rinib, qo‘y
kiyimida yuradilar, haqiqiy imondorlar qiyofasiga kiradilar. Ammo
ichlarida ular yirtqich bo‘rilardir, ya’ni ular yetilmagan, ikkilanuvchi
va ishonuvchan odamlarni ovlaydigan yovuz niyatli imonsizlardir.</p>
<p><strong>7:16−18</strong> 16−18-oyatlar bu soxta payg‘ambarlarni
qanday tanib olishni o‘rgatadi: ularni mevasidan tanib olasiz. Ularni
axloqsiz hayoti va zararli ta’limoti fosh qiladi. Daraxt yoki o‘simlik
o‘z tabiatiga ko‘ra meva beradi. Tikanzor uzum tugmaydi; qoqio‘tda anjir
o‘smaydi. Yaxshi daraxt yaxshi meva beradi, yomon daraxt esa yomon meva
beradi. Bu tamoyil moddiy va ma’naviy olamda ham to‘g‘ridir. Xudoning
nomidan gapirishni da’vo qilayotgan odamlarning hayoti va ta’limoti
Xudoning Kalomi bilan sinovdan o‘tkazilishi kerak: "Agar ular bu so‘zga
muvofiq gapirmasalar, ularda yorug‘lik yo‘q" (Isha 8:20).</p>
<p><strong>7:19−20</strong> Soxta payg‘ambarlarning qismati olovga
tashlanishdir. Soxta ustozlar va payg‘ambarlarning taqdiri tez orada
halok bo‘lishdir (2 Butrus 2:1). Ularni mevalaridan bilish mumkin.</p>
<p><strong>X. Men sizlarni hech qachon bilmaganman
(7:21−23)</strong></p>
<p><strong>7:21</strong> Keyin Iso Masih Uni o‘z Najotkorlari deb
biladigan, ammo hech qachon hayotlarini o‘zgartirmagan odamlar haqida
ogohlantiradi. Isoni "Rabbim! Rabbim!" deb chaqirganlarning hammasi ham
Osmon Shohligiga kirmaydi. Faqat Xudoning irodasini bajaruvchilargina
Shohlikka kirishadi. Xudoning irodasini bajarishning birinchi qadami
Rabbimiz Isoga ishonishdir (Yuhanno 6:29).</p>
<p><strong>7:22−23</strong> Qiyomat kuni, imonsizlar Masihning oldiga
kelganlarida (Vahiy 20:11−15), ko‘pchilik Unga bashorat qilganliklarini,
yoki jinlarni quvganliklarini, yoki ko‘plab mo‘jizalar yaratganliklarini
eslatishadi - va bularning barchasini Uning nomi bilan qilishgan. Ammo
ularning e’tirozlari befoyda bo‘ladi. Iso ularga O‘zi hech qachon ularni
bilmaganini yoki ularni O‘ziniki deb hisoblamaganini e’lon qiladi.</p>
<p>Bu oyatlardan biz barcha mo‘jizalar ham Ilohiy kelib chiqishga ega
emasligini va har qanday mo‘jiza ko‘rsatuvchi Xudo tomonidan
vakolatlanmaganligini bilib olamiz. Mo‘jiza g‘ayritabiiy kuch ta’sir
qilayotganini bildiradi. Bu kuch ilohiy yoki shaytoniy bo‘lishi mumkin.
Shayton o‘ziga bo‘ysunuvchilarga buni ilohiy mo‘jiza ekanini ko‘rsatish
uchun jinlarni vaqtincha haydash kuchini berishi mumkin. Bunday holda, u
o‘z saltanatini o‘zida bo‘lmaydi, balki kelajak uchun iblislarning
yanada yomonroq fitnasini tuzadi.</p>
<p><strong>Y. Qoya ustida quring (7:24−29)</strong></p>
<p><strong>7:24−25</strong> Iso o‘z va’zini itoatkorlik qanchalik
muhimligini ko‘rsatuvchi masal bilan yakunlaydi. So‘zlarga quloq
solishning o‘zi yetarli emas, ularni hayotga tatbiq etishimiz kerak.
Isoning buyrug‘iga quloq solib, uni bajarayotgan shogird uyini qoya
ustiga qurgan aqlli kishiga o‘xshaydi. Uning uyi (hayoti) mustahkam
asosga ega bo‘lib, yomg‘ir va shamollar unga zarba berganda ham
qulamaydi.</p>
<p><strong>7:26−27</strong> Kim Isoning so‘zlariga quloq solsa-yu,
ularni bajarmasa, u uyini qum ustiga qurgan aqlsiz odamga o‘xshaydi.
Bunday odam falokatli bo‘ronlarga bardosh bera olmaydi: yomg‘ir yog‘ib,
shamollar esganda, uy qulab tushadi, chunki uning mustahkam poydevori
yo‘q.</p>
<p>Agar inson Tog‘dagi va’zning tamoyillari bo‘yicha yashasa, dunyo uni
aqlsiz deb ataydi, Iso esa uni aqlli deb aytadi. Dunyo o‘z ko‘zi bilan
ko‘rganiga qarab, bugungi kun uchun va o‘zi uchun yashaydigan odamni
donishmand deb biladi. Iso bunday odamni aqlsiz deb ataydi. Xushxabarni
tasvirlash uchun aqlli va aqlsiz quruvchilar misolini qo‘llash juda
o‘rinlidir. Aqlli odam butun umidini qoyaga - Rabbimiz va Najotkorimiz
Iso Masihga bog‘laydi. Aqlsiz odam esa tavba qilishdan bosh tortadi va
yagona najot umidi sifatida Isoni rad etadi.</p>
<p>Ammo aslida bu masalning ma’nosi bizni najot topish yo‘lidan -
masihiylar hayotida amaliy qo‘llash yo‘liga olib boradi.</p>
<p><strong>7:28−29</strong> Rabbimiz so‘zini tugatgach, xalq hayratda
qoldi. Agar biz Tog‘dagi va’zni o‘qib, uning o‘zgartiruvchi
xususiyatidan hayratlanmasak, demak biz uning ma’nosini tushunmagan
bo‘lamiz.</p>
<p>Odamlar Isoning ta’limoti bilan ulamolarning ta’limoti o‘rtasidagi
farqni anglashdi. U xuddi hokimiyatga ega odamdek gapirardi,
ulamolarning so‘zlari esa kuchsiz edi. U ovoz edi, ular esa faqat
aks-sado edi. Jemison, Fosset va Braunlar shunday sharhlaydilar:</p>
<p>"Qonun chiqaruvchi, sharhlovchi va hakamning ilohiy qudratini anglash
Uning ta’limoti orqali shunchalik porlab turardiki, ulamolarning
ta’limoti bunday yorug‘likda shunchaki quruq safsata bo‘lib tuyulardi."
(Jamieson, Fausset va Brown, Yangi Ahdga tanqidiy va tushuntirish
sharhlari, V:50.)</p>
