<p><strong>I. MASIH-SHOHNING NASLI VA TUG‘ILISHI (1-bob)</strong></p>
<p><strong>A. Iso Masihning nasabnomasi (1:1−17)</strong></p>
<p>Yangi Ahdni yuzaki o‘qigan kishi, bu kitob nima uchun shajara kabi
  zerikarli mavzudan boshlanishiga ajablanishi mumkin. Ba’zilar bu ismlar
  ro‘yxatini e’tiborsiz qoldirib, voqealar boshlanishiga o‘tish hech
  qanday zarar keltirmasligini o‘ylashlari mumkin.</p>
<p>Biroq, nasl-nasab juda muhimdir. U keyingi barcha bayonlar uchun asos
  bo‘ladi. Agar Isoning shohlik nasabidan Dovudning qonuniy avlodi
  ekanligi ko‘rsatilmasa, Uning Isroil Shohi - Masih ekanligini isbotlash
  imkonsiz bo‘lardi. Matto o‘z hikoyasini aynan shu nuqtadan boshlaydi:
  Isoning o‘gay otasi Yusuf orqali Dovud taxtiga qonuniy huquqni meros
  qilib olganini hujjatli ravishda isbotlashdan.</p>
<p>Bu shajarada Isoning Isroil Shohi sifatidagi qonuniy kelib chiqishi
  ko‘rsatilgan; Luqo Xushxabarida esa Uning Dovud o‘g‘li sifatidagi nasliy
  kelib chiqishi tasvirlangan. Mattoning shajarasi Dovuddan keyingi shoh,
  uning o‘g‘li Sulaymon orqali shohlik nasl-nasabini keltiradi; Luqoniki
  esa boshqa o‘g‘li Natan orqali qondosh qarindoshlikka asoslanadi. Bu
  shajara Isoni o‘z o‘g‘lidek qabul qilgan Yusufni o‘z ichiga oladi; Luqo
  kitobining 3-bobidagi shajara esa, ehtimol, Iso uchun haqiqiy ona
  bo‘lgan Maryamning ajdodlariga borib taqaladi.</p>
<p>Bundan ming yil oldin Xudo Dovud bilan ahd tuzib, unga abadiy
  saltanat va uzluksiz hukmronlik qiluvchi naslni va’da qilgan edi (Zabur
  88:4; 36:37). O‘sha ahd endi Masihda amalga oshdi: U Yusuf orqali
  Dovudning qonuniy merosxo‘ri va Maryam orqali Dovudning haqiqiy
  zurriyotidir. U abadiy bo‘lgani uchun, Uning Shohligi ham abadiy bo‘ladi
  va U Dovudning buyuk O‘g‘li sifatida to abad hukmronlik qiladi. Iso O‘z
  shaxsida Isroil taxtiga da’vogarlik qilish uchun zarur bo‘lgan ikkita
  shartni (huquqiy va nasliy) mujassam etdi. U hozir ham tirik ekan,
  boshqa da’vogarlar bo‘lishi mumkin emas.</p>
<p><strong>1:1−15</strong> "Dovud O‘g‘li, Ibrohim O‘g‘li Iso Masihning
  nasl-nasabi" iborasi Ibtido 5:1 dagi: "Odam Atoning nasl-nasabi mana
  shunday..." jumlasiga o‘xshaydi. Ibtido kitobida birinchi Odam Ato
  haqida, Matto kitobida esa so‘nggi Odam Ato haqida so‘z yuritiladi.</p>
<p>Birinchi Odam Ato jismoniy yaratilishning boshlig‘i edi. So‘nggi Odam
  Ato bo‘lmish Masih esa yangi, ya’ni ruhiy yaratilishning
  Boshlig‘idir.</p>
<p>Bu Xushxabarning mavzusi Iso Masihdir. "Iso" ismi Uni Xaloskor Yahudo
  sifatida, "Masih" ("Moylanuvchi") unvoni esa Isroilning uzoq kutilgan
  Masihini anglatadi. "Dovud O‘g‘li" unvoni Eski Ahddagi Masih va Shohning
  maqomi bilan bog‘liq. ("Yahudo" - ibroniycha "Yahve" ismining o‘zbekcha
  shakli bo‘lib, odatda "Egamiz" deb tarjima qilinadi. Xuddi shuningdek,
  ibroniycha "Yeshua"ning o‘zbekcha shakli "Iso"dir.) "Ibrohim O‘g‘li"
  unvoni Rabbimizni yahudiy xalqining otasiga berilgan va’daning so‘nggi
  bajaruvchisi sifatida taqdim etadi.</p>
<p>Shajara uch tarixiy qismga bo‘lingan: Ibrohimdan Yessaygacha,
  Dovuddan Yo‘shiyogacha va Yehoniyodan Yusufgacha. Birinchi qism
  Dovudgacha olib boradi, ikkinchisi shohlik davrini qamrab oladi,
  uchinchi davr esa surgunda bo‘lgan paytda (miloddan avvalgi 586 yil va
  undan keyin) shohlik nasabidagi shaxslarning ro‘yxatini o‘z ichiga
  oladi.</p>
<p>Bu ro‘yxatda ko‘plab qiziqarli tafsilotlar bor. Masalan, bu yerda
  to‘rtta ayol tilga olinadi: Tamar, Rahob, Rut va Uriyoning xotini
  bo‘lgan Botsheva. Sharq shajaralarida ayollar kamdan-kam hollarda tilga
  olinishi sababli, bu ayollarning kiritilishi yanada e’tiborga loyiqdir,
  chunki ulardan ikkitasi fohisha (Tamar va Rahob), bittasi zino qilgan
  (Botsheva) va ikkitasi g‘ayriyahudiy (Rahob va Rut) edi.</p>
<p>Bu ayollarning Matto Xushxabarining kirish qismiga kiritilishi,
  Masihning kelishi gunohkorlarga najot, majusiylarga esa inoyat olib
  kelishiga hamda barcha irqiy va jinsiy to‘siqlarning yo‘q qilinishiga
  ishora bo‘lishi mumkin.</p>
<p>Yehoniyo ismli shohning tilga olinishi ham e’tiborga loyiqdir.
  Yeremiyo 22:30 da Xudo bu odamni la’natlagan: "Egamiz shunday deydi: Bu
  odamni farzandsiz, hayoti davomida omadsiz deb yozinglar, chunki endi
  uning avlodidan hech kim Dovud taxtida o‘tirib, Yahudoda hukmronlik
  qilmaydi."</p>
<p>Agar Iso haqiqatan ham Yusufning o‘g‘li bo‘lganida, bu la’natga
  duchor bo‘lardi. Biroq, Dovud taxtini meros qilib olish uchun, U qonuniy
  jihatdan Yusufning o‘g‘li bo‘lishi kerak edi.</p>
<p>Bu muammo Bokira Maryamdan tug‘ilish mo‘jizasi orqali hal etildi:
  Yusuf orqali Iso qonuniy ravishda taxt vorisi bo‘ldi. U Maryam orqali
  Dovudning haqiqiy O‘g‘li edi. Yehoniyoning la’nati Maryam va uning
  farzandlariga ta’sir qilmadi, chunki uning nasabi Yehoniyo avlodidan
  emas edi.</p>
<p><strong>1:16</strong> "Undan" so‘zi o‘zbek tilida ham Yusuf, ham
  Maryamga tegishli bo‘lishi mumkin. Biroq, yunoncha asl nusxada bu so‘z
  birlik sonda va ayollar jinsida bo‘lib, Iso Yusufdan emas, balki
  Maryamdan tug‘ilganligini ko‘rsatadi. Ammo shajaraning bu qiziqarli
  tafsilotlariga qo‘shimcha ravishda, undagi mavjud ziddiyatlarni ham
  ta’kidlab o‘tish lozim.</p>
<p><strong>1:17</strong> Matto har birida o‘n to‘rtta avloddan iborat
  uchta guruh mavjudligiga alohida e’tibor qaratadi. Biroq, Eski Ahddan
  bilamizki, uning ro‘yxatida ba’zi ismlar tushirib qoldirilgan. Masalan,
  Yoram bilan Uzziya o‘rtasida (8-oyat) Oxoziya, Yo‘ash va Amasiya
  hukmronlik qilgan (4 Shohlar 8-14; 2 Solnomalar 21-25 ga qarang). Matto
  ham, Luqo ham ikkita bir xil ismni tilga oladi: Shaltiyel va Zarubobil
  (Mat 1:12; Luq 3:27). Ammo Yusuf va Maryamning nasablari bu ikki shaxsda
  kesishib, keyin yana ajralib ketishi g‘alati. Ikkala Injil ham Ezra 3:2
  ga havola qilib, Zarubobilni Shaltiyel o‘g‘illari qatoriga kiritgan
  holda, 1 Solnomalar 3:19 da u Padayoning o‘g‘li deb yozilgani vaziyatni
  yanada chalkashlashtiradi.</p>
<p>Uchinchi qiyinchilik shundaki, Matto Dovuddan Isogacha yigirma yetti
  avlodni ko‘rsatsa, Luqo qirq ikki avlodni sanab o‘tadi. Xabarchilar
  turli oilaviy shajaralarni keltirishlariga qaramay, avlodlar sonidagi
  bunday tafovut g‘alati tuyuladi.</p>
<p>Xo‘sh, Muqaddas Kitobni o‘rganuvchi kishi bu qiyinchiliklar va
  ziddiyatlarga qanday munosabatda bo‘lishi kerak? Birinchidan, bizning
  asosiy e’tiqodimiz shuki, Muqaddas Kitob Xudoning ilhomlantirgan
  Kalomidir, shuning uchun unda xatolar bo‘lishi mumkin emas. Ikkinchidan,
  u tushunib bo‘lmas, chunki Xudoning cheksizligini aks ettiradi. Biz
  Kalomning asosiy haqiqatlarini tushunishimiz mumkin, lekin hech qachon
  uni to‘liq anglay olmaymiz.</p>
<p>Shuning uchun, bu qiyinchiliklarga duch kelganimizda, muammo Muqaddas
  Kitobdagi xatolar emas, balki bilimlarimizning yetishmasligida, degan
  xulosaga kelamiz. Tushunish qiyin bo‘lgan joylar bizni Muqaddas Kitobni
  chuqurroq o‘rganishga va javoblar izlashga undashi lozim. "Xudoning
  shon-shuhrati ishni sir tutishda, shohlarning shon-shuhrati esa ishni
  tekshirishdadir" (Hikmatlar 25:2).</p>
<p>Tarixchilarning puxta tadqiqotlari va arxeologik qazishmalar Muqaddas
  Kitobdagi fikrlarning noto‘g‘ri ekanini isbotlay olmadi. Bizga qiyin va
  ziddiyatli tuyulgan har qanday narsa mantiqiy izohga ega va bu izoh
  ruhiy ma’no hamda foyda bilan to‘ldirilgan.</p>
<p><strong>B. Iso Masih Maryamdan tug‘ilgan (1:18−25)</strong></p>
<p><strong>1:18</strong> Iso Masihning tug‘ilishi shajarada tilga
  olingan boshqa odamlarning tug‘ilishidan farq qilardi. U yerda biz
  takrorlanuvchi "A B ni tug‘di" iborasini ko‘rdik. Ammo endi bizda otasiz
  tug‘ilish yozuvi bor. Bu mo‘jizaviy homiladorlikka oid faktlar sodda va
  salobat bilan bayon etilgan. Maryam Yusufga unashtirilgan, ammo to‘y
  hali bo‘lib o‘tmagan edi. Yangi Ahd davrida unashtiruv nikohning bir
  turi bo‘lib (bugungi kunga qaraganda jiddiyroq majburiyat bilan), u
  faqat rasmiy ajralish orqali bekor qilinishi mumkin edi. Nikoh marosimi
  o‘tkazilgunga qadar unashtirilganlar birga yashamagan bo‘lsa-da, ular
  tomonidan sodir etilgan xiyonat zino sifatida baholanib, o‘lim jazosiga
  tortilardi.</p>
<p>Unashtirilgan Bibi Maryam Muqaddas Ruhdan mo‘jizaviy tarzda homilador
  bo‘ldi. Farishta Maryamga bu sirli voqeani oldindan e’lon qilgan edi:
  "Muqaddas Ruh sening ustingga tushadi va Xudoyi Taoloning qudrati seni
  qamrab oladi..." (Luqo 1:35). Maryamning boshida shubha va
  sharmandalikning qora bulutlari paydo bo‘ldi. Butun insoniyat tarixida
  bokira qizning farzand ko‘rishi hech qachon sodir bo‘lmagan edi. Odamlar
  homilador bo‘ydoq ayolni ko‘rganlarida buning sababini faqat bitta deb
  bilishardi.</p>
<p><strong>1:19</strong> Hatto Yusuf ham Maryamning ahvolini to‘g‘ri
  tushuntirib berolmasdi. U qallig‘idan ikki sababga ko‘ra g‘azablanishi
  mumkin edi: birinchidan, uning o‘ziga xiyonat qilgani uchun;
  ikkinchidan, garchi bu yerda uning aybi bo‘lmasa-da, uni albatta
  sheriklikda ayblashlari mumkinligi uchun. Uning Maryamga bo‘lgan
  muhabbati va adolatli ish tutish istagi uni nikohni yashirin tarzda
  bekor qilishga undadi. U odatda bunday holatda yuz beradigan oshkora
  sharmandalikdan qochishni istardi.</p>
<p><strong>1:20</strong> Bu olijanob va ehtiyotkor kishi Maryamni himoya
  qilish rejasini o‘ylab turganida, Rabbiyning farishtasi uning tushiga
  kirdi. "Dovud o‘g‘li Yusuf" degan murojaat, shubhasiz, unda shohlik
  nasl-nasabini eslatish va Isroilning g‘ayrioddiy Masih-Shohining
  kelishiga tayyorgarlik ko‘rish uchun mo‘ljallangan edi. U Maryamga
  uylanishiga hech qanday shubha qilmasligi kerak edi. Uning pokligiga oid
  har qanday shubhalar asossiz edi. Uning homiladorligi Muqaddas Ruh
  tomonidan amalga oshirilgan mo‘jiza edi.</p>
<p><strong>1:21</strong> Keyin farishta unga hali tug‘ilmagan
  chaqaloqning jinsini, ismini va vazifasini ma’lum qildi. Maryam O‘g‘il
  tug‘adi. Uni Iso (ya’ni "Xudovand najot beradi" yoki "Xudovand
  Najotkor") deb atash kerak bo‘ladi. U O‘z ismi bilan odamlarni
  gunohlaridan qutqaradi. Bu taqdir Egasi Xudovandning O‘zi edi. U
  odamlarni gunohning jazosidan, hukmronligidan va oxir-oqibat har qanday
  gunohdan xalos etish uchun yerga kelgan edi.</p>
<p><strong>1:22</strong> Matto bu voqealarni tasvirlayotib, Xudoning
  insoniyat bilan munosabati tarixida yangi davr boshlanganini anglagan.
  Uzoq vaqt e’tiqod bo‘lib kelgan Masih haqidagi bashoratlar so‘zlari endi
  jonlandi. Ishayoning sirli bashorati endi Bibi Maryamning Farzandida
  ro‘yobga chiqdi: "Bularning hammasi Xudovandning payg‘ambar orqali
  aytgan so‘zlari bajo bo‘lishi uchun sodir bo‘ldi..." Matto
  ta’kidlashicha, Ishayo orqali Xudovand aytgan so‘zlar Iso Masihdan
  kamida 700 yil oldin ilohiy ilhom bilan aytilgan edi.</p>
<p><strong>1:23</strong> Ishayo 7:14 bashoratida noyob tug‘ilish ("Mana,
  bokira qiz homilador bo‘ladi"), jins ("va o‘g‘il tug‘adi") va
  Chaqaloqning ismi ("va Unga Immanuil deb ism qo‘yadilar") bashorat
  qilingan. Matto, Immanuil "Xudo biz bilan" degan ma’noni anglatishini
  qo‘shimcha qilgan. Isoning yer yuzidagi hayoti paytida uni hech qachon
  "Immanuil" deb atashgani hech qayerda yozilmagan. Uni doimo "Iso" deb
  atashgan. Biroq Iso ismining mohiyati (21-oyatga qarang) Xudoning biz
  bilan birga ekanligini anglatadi. Ehtimol, Immanuil Masihning asosan
  ikkinchi kelishida ishlatiladigan unvonidir.</p>
<p><strong>1:24</strong> Farishtaning aralashuvi tufayli Yusuf Maryam
  bilan ajrashish niyatidan voz kechdi. U Isoning tug‘ilishigacha ularning
  unashtirilganligini tan oldi, so‘ngra unga uylandi.</p>
<p><strong>1:25</strong> Maryamning butun umr bokira bo‘lib qolgani
  haqidagi ta’limot ushbu oyatda tilga olingan nikoh bilan rad etiladi.
  Maryamning Yusufdan farzandlari bo‘lganini ko‘rsatadigan boshqa
  ma’lumotlarni Matto 12:46; 13:55-56; Mark 6:3; Yuhanno 7:3, 5;
  Havoriylar 1:14; 1 Korinfliklarga 9:5 va Galatiyaliklarga 1:19 da
  topamiz. Yusuf Maryamga uylangach, uning Farzandini ham o‘z O‘g‘li
  sifatida qabul qildi. Shunday qilib, Iso Dovud taxtining qonuniy
  merosxo‘ri bo‘ldi. Yusuf farishta aytganidek, chaqaloqqa Iso deb ism
  qo‘ydi.</p>
<p>Shunday qilib, Masih-Podshoh tug‘ildi. Abadiy Zot vaqtga kirdi. Qodir
  Egamiz murg‘ak Go‘dakka aylandi. Ulug‘vor Xudo bu shon-shuhratni inson
  tanasi bilan qopladi va "Ilohiy to‘liqlik jismonan Unda yashaydi"
  (Kolosaliklar 2:9).</p>