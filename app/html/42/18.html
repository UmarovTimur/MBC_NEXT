<p><strong>I. Qat’iyatli beva haqidagi masal (18, 1−8)</strong></p>
<p><strong>18:1</strong> Beva ayolning ibodati haqidagi masal doimo
ibodat qilish va umidsizlikka tushmaslik kerakligini o‘rgatadi. Bu
umumiy ma’noda barcha odamlar va har qanday ibodat uchun to‘g‘ri. Biroq
bu yerda bu so‘zlar alohida ma’noga ega - ular sinovlar paytida Xudodan
najot so‘rash haqidagi ibodat. Bu Masihning birinchi va ikkinchi
kelishlari orasidagi uzoq, toliqtiruvchi davrda umidsizlikka tushmasdan
qilinadigan ibodatdir.</p>
<p><strong>18:2−3</strong> Masalda odatda Xudodan qo‘rqmaydigan va
odamlardan uyalmaydigan adolatsiz hakam tasvirlangan. U yerda yana bir
beva ayol ham bor edi, uni biror raqib ezayotgan edi. Beva ayol qat’iyat
bilan hakamning oldiga kelib, uni adolatsiz muomaladan himoya qilishini
so‘rardi.</p>
<p><strong>18:4−5</strong> Hakam uning dalillari asosli ekanligiga
e’tibor bermadi; unga nisbatan adolatsizlik qilingan bo‘lsa ham, bu uni
beva foydasiga harakat qilishga undamadi. Biroq, ayolning tinimsiz
kelishlari uni harakatga majbur qildi. Uning sabot va qat’iyati ishni
uning foydasiga hal qildi.</p>
<p><strong>18:6−7</strong> So‘ng Rabbimiz shogirdlariga tushuntirdi:
agar adolatsiz hakam beva ayolning bezovta qilishidan charchab, uning
manfaatini ko‘zlab ish tutgan bo‘lsa, adolatli Xudo O‘z tanlanganlarini
qanchalik ko‘proq himoya qiladi. "Tanlanganlar" so‘zi buyuk azob-uqubat
davrida qolgan yahudiy qoldig‘iga ishora qilishi mumkin, ammo u barcha
davrlardagi barcha mazlum imondorlarga ham tegishli. Xudo ularni himoya
qilishni kechiktiradi, chunki U odamlarga sabr-toqat qiladi va hech kim
halok bo‘lishini istamaydi.</p>
<p><strong>18:8</strong> Biroq shunday kun keladiki, Uning Ruhi
odamlarni qutqarishga intilmay qo‘yadi va shunda U O‘z izdoshlarini
ta’qib qilganlarni jazolaydi. Hazrati Iso bu masalni quyidagi savol
bilan yakunladi: "Inson O‘g‘li kelganda, yer yuzida imon topa oladimi?"
Bu yerda, ehtimol, bechora bevaning e’tiqodi nazarda tutilgan. Ammo bu
Masih qaytib kelganda, Unga sodiq qolganlar ham bo‘lishi mumkinligini
ko‘rsatadi. Shu bilan birga, har birimiz kechayu kunduz Xudoga iltijo
qiladigan e’tiqodga intilishimiz lozim.</p>
<p><strong>J. Farziy va soliqchi haqidagi masal (18:9−14)</strong></p>
<p><strong>18:9−12</strong> Keyingi masal o‘zini solih deb maqtanadigan
va boshqalarni mensimay kamsitadigan kishilarga qaratilgan. Birinchi
odamni farziy deb atab, Xaloskor aynan qanday odamlarni nazarda
tutganiga shubha qoldirmadi.</p>
<p>Farziy o‘zini ibodat qilayotgandek ko‘rsatsa-da, aslida u Xudo bilan
gaplashmayotgan edi. U ko‘proq o‘zining axloqiy va diniy yutuqlari bilan
maqtanardi. O‘zini Xudoning mukammal me’yori bilan solishtirish va
o‘zining haqiqiy gunohkor holatini ko‘rish o‘rniga, u o‘zini jamiyatdagi
boshqa odamlar bilan taqqosladi va ulardan ustun ekanligini ta’kidladi.
"Men" kishilik olmoshining tez-tez takrorlanishi uning qalbining asl
holatini ochib beradi: manmanlik va o‘zidan mamnunlik.</p>
<p><strong>18:13</strong> Soliqchi esa buning tamomila aksini namoyish
etdi. Xudo oldida turib, u o‘zining nihoyatda arzimasligini his qildi. U
o‘zini yerga urdi. U hatto osmonga qarashga ham jur’at etolmadi; lekin
ko‘kragiga urib, Xudodan shafqat tilab: "Xudoyim! Men gunohkorga rahm
qilgin!" dedi. U o‘zini ko‘pchilik orasidagi oddiy bir gunohkor emas,
balki Xudodan hech narsa olishga loyiq bo‘lmagan gunohkor deb
bilardi.</p>
<p><strong>18:14</strong> Hazrati Iso tinglovchilariga insonning tashqi
ko‘rinishidan farqli o‘laroq, aynan shunday o‘zini past olish va tavba
qilish ruhi Xudoga ma’qul ekanini eslatdi.</p>
<p>Aynan soliqchi o‘z uyiga oqlangan holda qaytdi. Xudo kamtarlarni
yuksaltiradi, ammo o‘zini yuqori tutganlarni past qiladi.</p>
<p><strong>I. Iso va yosh bolalar (18:15−17)</strong></p>
<p>Bu voqea yuqorida aytilganlarni, ya’ni Xudoning Shohligiga kirish
uchun yosh bolalardek kamtar bo‘lish kerakligini tasdiqlaydi. Rabbimiz
Iso atrofida onalar chaqaloqlarini olib kelib, Undan duo olmoqchi
bo‘lishdi.</p>
<p>Shogirdlar esa Xaloskorning rejasiga bunday aralashuvdan xafa
bo‘lishdi. Biroq Iso ularni koyib, bolalarni mehribonlik bilan oldiga
chaqirib: "Xudoning Shohligi mana shundaylarniki," dedi. 16-oyat
chaqaloqlar vafot etganda ularga nima bo‘lishi haqidagi savolga javob
beradi. Javob shunday: ular osmonga ketadi. Rabbimiz aniq aytgan:
"Xudoning Shohligi shunday kishilarniki".</p>
<p>Bolalarni juda yoshligidan qutqarish mumkin. Bu yosh, shubhasiz, har
bir holat uchun turlicha bo‘ladi, ammo haqiqat o‘zgarmas: Isoning oldiga
kelishni istagan har qanday bolaga, u qanchalik yosh bo‘lmasin, bunga
ruxsat berish va uning ishonchini qo‘llab-quvvatlash kerak.</p>
<p>Najot topish uchun bolalar katta bo‘lishlari shart emas, aksincha
Xudoning Shohligiga kirish uchun kattalar bolalardek sodda imon va
kamtarlikka ega bo‘lishlari zarur.</p>
<p><strong>K. Boy yosh boshliq (18:18−30)</strong></p>
<p><strong>18:18−19</strong> Ushbu parchada Xudoning Shohligini yosh
boladek qabul qilmagan odam haqida so‘z boradi. Bir kuni Iso
alayhissalomning huzuriga boshliqlardan biri kelib, Uni ezgu Ustoz deb
atadi va abadiy hayotga ega bo‘lish uchun nima qilish kerakligini
so‘radi. Najotkor avvalo unga "Ezgu ustoz" unvonini ishlatishi haqida
savol berdi. Iso unga faqat Xudo ezgu ekanini eslatdi. Rabbimiz O‘zining
Xudo ekanligini inkor etmadi, lekin boshliq ham bu haqiqatni anglab
yetishini istadi. Agar U ezgu bo‘lsa, U Xudo bo‘lishi kerak, chunki
aslida faqat Xudo ezgudir.</p>
<p><strong>18:20</strong> So‘ng Iso abadiy hayotga ega bo‘lish uchun
nima qilish kerakligi haqidagi savolga javob berdi. Bizga ma’lumki,
abadiy hayot yaxshi ishlar qilish orqali meros qilib olinmaydi yoki
qo‘lga kiritilmaydi.</p>
<p>Abadiy hayot - bu Iso Masihga bo‘lgan imon uchun Xudoning in’omidir.
Iso boshliqqa O‘nta amrni eslatarkan, insonning qonunlarga rioya qilish
orqali najot topishi mumkinligini nazarda tutmagan. Aksincha, U insonni
gunohda fosh etish uchun qonundan foydalangan. Hazrati Iso beshta amrni
keltirdi, bular insonning boshqalar oldidagi majburiyatlariga taalluqli
- qonunning ikkinchi qismiga oid.</p>
<p><strong>18:21−23</strong> Ko‘rinib turibdiki, qonun bu odamning
hayotiga fosh qiluvchi ta’sir ko‘rsatmagan, chunki u takabburlik bilan
bu amrlarga yoshligidan amal qilganini aytdi. Iso unga bir narsa
yetishmayotganini aytdi - u ham bo‘lsa, boshqalarni sevish.</p>
<p>Agar u haqiqatan ham bu amrlarga rioya qilganida, butun mol-mulkini
sotib, kambag‘allarga tarqatib yuborgan bo‘lardi. Ammo gap shundaki, u
o‘z yaqinini o‘zini sevganday sevmasdi. U xudbin hayot kechirar,
yaqinlarini chinakamiga sevmasdi. Iso Masihning so‘zlarini eshitgach, u
juda boy bo‘lgani uchun g‘amgin bo‘lgani buning isbotidir.</p>
<p><strong>18:24</strong> Unga qarab, Iso Masih boylarning Xudoning
Shohligiga kirishi qanchalik qiyin ekanini ta’kidladi. Qiyinchiligi
shundaki, boylikka ega bo‘la turib, uni sevmaslik va unga
suyanmaslikdir.</p>
<p>Ushbu parcha masihiylarni ham, imonsilarni ham tashvishga solayotgan
savollarni ko‘taradi. Agar biz farovon hayot kechirayotgan bo‘lsak,
boshqalar esa Masih haqidagi xabarni eshitmay halok bo‘layotgan bo‘lsa,
yaqinlarimizni chindan ham sevamiz, deb ayta olamizmi?</p>
<p><strong>18:25</strong> Iso aytganidek, boy odamning Xudoning
Shohligiga kirishidan ko‘ra, tuyaning igna teshigidan o‘tishi
osonroq.</p>
<p>Bu bayonotga ko‘plab izohlar berilgan. Ba’zilar taxmin qiladilarki,
igna teshigi shahar devoridagi kichkina ichki eshikcha bo‘lib, unga tuya
faqat tizzalab sig‘ishi mumkin. Biroq shifokor Luqo aynan jarroh
ignasini anglatuvchi so‘zni ishlatadi va Rabbimiz so‘zlarining ma’nosi
aniq ko‘rinib turibdi. Boshqacha aytganda, tuya igna teshigidan o‘ta
olmaganidek, boylar ham Xudoning Shohligiga kira olmaydi. Bu so‘zlarning
ma’nosini boy odam o‘z kuchi bilan Shohlikka kira olmasligi bilan
izohlash yetarli emas, bu boylarga ham, kambag‘allarga ham taalluqli.
Buning ma’nosi shuki, inson boylik bilan Xudoning Shohligiga kira
olmaydi; modomiki u o‘z boyligini ilohiylashtirsa, unga o‘z boyligi va
jonining najoti o‘rtasida turishga imkon bersa, u Masihga ergasha
olmaydi. Aslida, juda oz boylar najot topadi va ularning najot
topganlari avvalo Xudo oldida tavba qilishlari kerak.</p>
<p><strong>18:26−27</strong> Shogirdlar bularning barchasi haqida
o‘ylarkan, ularda kim najot topishi mumkin, degan savol tug‘ildi. Ular
uchun boylik doimo Xudoning marhamati belgisi bo‘lgan (Qonunlar 28:1−8).
Agar badavlat yahudiylar najot topmasa, unda kim najot topishi mumkin?
Rabbimiz Xudo odamlarning qo‘lidan kelmaydigan ishlarni qila olishini
aytib javob berdi. Boshqacha aytganda, U ochko‘z, tamagir, shafqatsiz
mulkdordan pulparastlik ruhini olib tashlab, uning o‘rniga Parvardigorga
bo‘lgan chin sevgini paydo qilishi mumkin. Bu ilohiy inoyatning
mo‘jizasidir.</p>
<p>Xullas, ushbu bo‘lim Xudoning farzandlarini tashvishga solayotgan
savollarni ko‘taradi.</p>
<p>Xizmatkor o‘z xo‘jayinidan ustun emas; Rabbimiz Iso buzuq
jonlarimizni qutqarish uchun samoviy boyliklarini tark etdi. U kambag‘al
bo‘lgan dunyoda bizning boy bo‘lishimiz o‘rinsizdir. Jonlarning qadri,
Masihning kelishi yaqinligi, Masihning muhabbati qudrati bizni barcha
moddiy boyliklarimizni iloji boricha Rabbimiz ishiga sarflashga undashi
lozim.</p>
<p><strong>18:28−30</strong> Butrus shogirdlari o‘z uylari va oilalarini
tashlab, Unga ergashganlarini Rabbimizga eslatganida, Rabbimiz bunday
fidokorona hayot hozirgi zamonda ham, kelgusi abadiy hayotda ham
saxiylik bilan mukofotlanishini aytdi. 30-oyatning so‘nggi qismi (va
kelgusi zamonda abadiy hayot) abadiy hayotga hamma narsadan voz kechish
orqali erishish mumkinligini anglatmaydi; bu yerda, aksincha, samoviy
ulug‘vorlikdan ko‘proq bahramand bo‘lish imkoniyati va Samoviy Shohlikda
yuqoriroq mukofotga ishora qilinmoqda. Bu "imonga kelish paytida qabul
qilingan hayotni to‘liq ro‘yobga chiqarish, ya’ni mo‘l-ko‘l hayot"
demakdir.</p>
<p><strong>L. Iso yana O‘zining o‘limi va tirilishini bashorat qiladi
(18:31−34)</strong></p>
<p><strong>18:31−33</strong> Uchinchi marta Rabbimiz O‘zining o‘n ikki
shogirdini chetga chaqirib, Uni kutayotgan barcha narsalar haqida
batafsil so‘zlab berdi (9:22,44ga qarang). U O‘zining azob-uqubatlarini
Eski Ahd payg‘ambarlari orqali yozilganlarning ijrosi sifatida bashorat
qildi. Ilohiy bilim bilan U, g‘ayridinlarga topshirilishini xotirjamlik
bilan oldindan aytdi. "Uni yashirincha o‘ldirish yoki xalq orasida
toshbo‘ron qilish ehtimoli ko‘proq edi". (Ryle, Injillar, Luqo, II:282.)
Biroq payg‘ambarlar Uni g‘ayridinlarga topshirishlari, masxara
qilishlari, haqoratlashlari va Unga tupurishlarini bashorat qilgan
edilar, va shunday bo‘lishi kerak edi. Uni kaltaklashadi va
o‘ldirishadi, ammo uchinchi kuni U tiriladi.</p>
<p>Qolgan boblarda U shunchalik ajoyib tarzda oldindan bilgan va
bashorat qilgan voqealar yuz beradi: Mana, biz Quddusga ko‘tarilamiz
(18:35 - 19:45). Inson O‘g‘li g‘ayridinlarga topshiriladi (19:47 -
23:1). Uni masxaralaydilar va haqoratlaydilar (23:1-32). Va Uni
o‘ldirishadi (23:33-56). Uchinchi kuni esa tiriladi (24:1−12).</p>
<p><strong>18:34</strong> Shogirdlarning bularning hech birini
tushunmagani juda hayratlanarli. Bu so‘zlarning ma’nosi ular uchun
yashirin edi. Ularning nima uchun bu masalada shunchalik tushunarsiz
bo‘lganini anglash qiyin, lekin buning sababi, ehtimol, quyidagicha:
ularning ongini ularni Rim zulmidan ozod qiladigan va darhol saltanat
o‘rnatadigan qutqaruvchi haqidagi fikrlar shunchalik band qilgan ediki,
ular boshqa hech narsani tushunishni istamasdilar. Biz ko‘pincha o‘zimiz
ishonishni xohlagan narsaga ishonamiz va haqiqat oldindan shakllangan
tushunchalarimizga to‘g‘ri kelmasa, unga qarshilik ko‘rsatamiz.</p>
<p><strong>M. Ko‘zi ojiz tilanchi shifo topishi (18:35−43)</strong></p>
<p><strong>18:35−37</strong> Iordan daryosidan o‘tgach, Rabbimiz Iso
Pereyadan chiqdi. Luqo keyingi voqea U Yerixonga yaqinlashganda sodir
bo‘lganini aytadi. Matto va Mark bu voqea U Yerixonni tark etayotganda
yuz berganini ko‘rsatadilar (Mat. 20:29; Mark 10:46). Matto, shuningdek,
ikkita ko‘r bo‘lganini ta’kidlaydi; Mark va Luqo bitta haqida
gapirishadi.</p>
<p>Ehtimol, Luqo yangi shahar haqida, Matto va Mark esa eski shahar
haqida yozishgandir. Balki bu shaharda ko‘zi ojizlarning ko‘zi
ochilishining bir necha mo‘jizasi sodir bo‘lgandir. Qanday to‘g‘ri izoh
bo‘lishidan qat’i nazar, biz ishonamizki, agar bilimimiz kattaroq
bo‘lganida, ko‘rinishidagi ziddiyatlar yo‘qolgan bo‘lardi.</p>
<p><strong>18:38</strong> Ko‘zi ojiz tilanchi qandaydir tarzda Isoni
Masih deb tan oldi, chunki u Unga murojaat qilib, Uni Dovudning O‘g‘li
deb atadi. U Rabbimizdan unga rahm-shafqat ko‘rsatishini, ya’ni ko‘rish
qobiliyatini tiklashni so‘radi.</p>
<p><strong>18:39</strong> Ba’zilarning uni jim bo‘lishga undashlariga
qaramay, tilanchi qat’iyat bilan Rabbimiz Isoga iltijo qilishda davom
etdi. Odamlar tilanchiga befarq edilar. Ammo Iso unday emas edi.</p>
<p><strong>18:40−41</strong> Shunday qilib, Iso to‘xtadi. Darbi juda
chuqur fikr bildiradi: "Bir paytlar Yoshua quyoshni osmonda to‘xtatishni
so‘ragan edi, bu yerda esa quyosh, oy va osmonlarning Egasi ko‘zi ojiz
tilanchining iltimosiga ko‘ra to‘xtaydi." Iso uni oldiga olib kelishni
buyurdi va nima istayotganini so‘radi. Tilanchi ikkilanmay va
umumlashtirmay, ko‘rmoqchi ekanini aytdi. Uning ibodati qisqa, aniq va
imonli edi.</p>
<p><strong>18:42−43</strong> Iso uning iltimosini bajo keltirdi va u
darhol ko‘ra boshladi. Bundan tashqari, u Xudoni ulug‘lab, Isoga
ergashdi. Bu voqea bizga hatto imkonsiz narsalarga erishishda ham Xudoga
jasorat bilan ishonishimiz kerakligini ko‘rsatadi. Katta ishonch Xudoga
ulkan sharaf keltiradi.</p>
<p>Sen Shoh huzuriga kelasan</p>
<p>Va Unga ko‘plab iltijolar qilasan,</p>
<p>Biroq Uning marhamati va qudrati shundayki,</p>
<p>Hech kim ortiqcha narsa so‘ray olmaydi.</p>
<p>(Jon Nyuton)</p>
