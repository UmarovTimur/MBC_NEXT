<p><strong>IX. INSON O‘G‘LI O‘Z SHOGIRDLARIGA TA’LIM BERMOQDA (17:1 -
19:27)</strong></p>
<p><strong>A. Vasvasalar haqida (17:1−2)</strong></p>
<p>Ushbu bobda fikrlarni bayon qilish ketma-ketligi noaniq ko‘rinadi.
Ba’zida hatto Luka bir nechta alohida mavzularni birlashtirayotgandek
tuyuladi. Biroq Isoning vasvasaga tushish xavfi to‘g‘risidagi dastlabki
so‘zlarini 16-bobning oxiridagi boy haqidagi hikoya bilan bog‘lash
mumkin. Hashamatli, mamnun va qulay hayot tarzi yosh imondagilar uchun
qoqilish toshi bo‘lishi oson. Ayniqsa, agar kishi masihiy sifatida
obro‘ga ega bo‘lsa, u boshqalarga o‘rnak bo‘lishi muqarrar. Rabbimiz Iso
Masihning izdoshlarini moddiyatchilik va boylikka sig‘inish hukmron
bo‘lgan hayotga yetaklash naqadar xavfli.</p>
<p>Albatta, bu tamoyil juda keng qo‘llaniladi. Kichiklardan biri
dunyoviy hayot tarziga undalganda qoqilishi mumkin. Inson jinsiy gunohga
aralashib adashishi mumkin. U Muqaddas Kitobning aniq ma’nosini
buzadigan ta’limotga qoqilishi mumkin. Insonni samimiy imon, fidoyilik
va muqaddaslik yo‘lidan ozdiruvchi har qanday narsa qoqilish toshi
hisoblanadi.</p>
<p>Inson tabiatini va bu dunyoning ahvolini bilgan Rabbimiz vasvasaga
tushmaslik mumkin emasligini aytdi.</p>
<p>Ammo bu hol vasvasa keltiradigan kishining aybini kamaytirmaydi.
Bunday odamning bo‘yniga tegirmon toshi osib, dengiz qa’riga
cho‘ktirilsa, yaxshiroq bo‘lardi. Ko‘rinib turibdiki, bunday kuchli
iboralardan maqsad nafaqat jismoniy o‘limni, balki abadiy jazoni ham
tasvirlashdir.</p>
<p>Hazrati Iso kichkinalarni vasvasaga solish haqida gapirganida, u
faqat bolalarni nazarda tutmagan bo‘lsa kerak. U imonda yosh
bo‘lganlarga ishora qilayotganga o‘xshaydi.</p>
<p><strong>B. Kechirim haqida (17:3−4)</strong></p>
<p>Masihiy hayotda nafaqat boshqalarni vasvasaga solish xavfi bor.
Yashirin adovat, dilozor kechirim so‘raganda kechirmaslikda ham xatar
mavjud. Xudovand bu yerda aynan shu haqda gapiryapti. Yangi Ahd bunday
masalalarga qanday yondashishni o‘rgatadi:</p>
<p>1. Agar bir masihiy boshqa masihiydan zarar ko‘rgan bo‘lsa, u avvalo
qalbida aybdorni kechirishi kerak (Efes. 4:32). Bu uning o‘z qalbini
gina-kudratdan xoli saqlaydi.</p>
<p>2. Keyin u shaxsan aybdorga murojaat qilib, uni ogohlantirishi lozim
(3-oyat; shuningdek, Mat. 18:15). Agar u tavba qilsa, kechirilganini
aytish kerak. Hatto u bir kunda yetti marta gunoh qilib, keyin tavba
qilganini aytsa ham, uni kechirish kerak (4-oyat).</p>
<p>3. Agar shaxsiy ogohlantirish natija bermasa, zarar ko‘rgan odam bir
yoki ikkita guvoh olib borishi kerak (Mat. 18:16). Bordi-yu, aybdor
ularga quloq solmasa, bu ishni jamoat oldiga qo‘yish lozim.</p>
<p>Jamoatning qaroriga bo‘ysunishdan bosh tortish jamoatdan
chetlatilishga olib kelishi kerak (Mat. 18:17).</p>
<p>Ogohlantirishlar va boshqa intizomiy choralarning maqsadi o‘ch olish
yoki aybdorni kamsitish emas, balki uni Rabbimiz va birodarlar bilan
muloqotga qaytarishdir. Barcha ogohlantirishlar muhabbat ruhida bo‘lishi
kerak. Aybdorning tavbasi chin yoki yolg‘onligini aniqlash bizga
berilmagan. Uning tavba qilganiga so‘zsiz ishonishimiz lozim.</p>
<p>Shuning uchun ham Iso: "Agar kuniga yetti marta senga qarshi gunoh
qilib, yetti marta tavba qilsa, uni kechir", deb aytgan. Bu Otamizning
bizga ko‘rsatayotgan marhamatidir. Uning umidlarini qanchalik oqlamasak
ham, "agar gunohlarimizni e’tirof etsak, U sadoqatli va odil bo‘lib,
gunohlarimizni kechiradi va bizni har qanday nohaqlikdan poklaydi",
degan ishonchni saqlab qolamiz (1 Yuh. 1:9).</p>
<p><strong>D. Imon haqida (17:5−6)</strong></p>
<p><strong>17:5</strong> Havoriylarga kuniga yetti marta kechirish
g‘oyasi qiyin va hatto bajarib bo‘lmaydigan bo‘lib tuyulgan. Ular bunday
marhamat ko‘rsatishga kuchlari yetmasligini o‘ylashdi. Shuning uchun
ular Rabbimizdan imonlarini kuchaytirshini so‘rashdi.</p>
<p><strong>17:6</strong> Rabbimizning javobi shuni ko‘rsatdiki, masala
imonning kattaligida emas, balki uning sifatidadir. Muammo ko‘proq
imonga ega bo‘lishda emas, balki mavjud imonni qo‘llashdadir.
Birodarlarimizni kechirishdan bizni o‘z takabburligimiz va manmanligimiz
to‘xtatib turibdi. Bu takabburlikni ildizi bilan sug‘urib tashlash
kerak.</p>
<p>Agar xantal urug‘idek imon anjir daraxtini ildizi bilan qo‘porib,
dengizga ko‘chirib o‘tqazsa, u bizga birodarimizni cheksiz
kechirishimizga xalaqit beradigan bag‘ritoshlik va qaysarlik ustidan
yanada osonroq g‘alaba qozonishimizga yordam beradi.</p>
<p><strong>E. Foydali xizmatkorlar haqida (17:7−10)</strong></p>
<p><strong>17:7−9</strong> Masihning haqiqiy xizmatkorida maqtanish
uchun hech qanday asos yo‘q. O‘zini yuqori tutish hissini ildizi bilan
yo‘q qilish, uning o‘rniga o‘zining noloyiqligini chuqur anglash
kerak.</p>
<p>Bu saboqni biz qul haqidagi hikoyadan olamiz. Bu qul kun bo‘yi yer
haydab, qo‘y boqadi. U og‘ir mehnat kunining oxirida daladan qaytganda,
xo‘jayin uni kechki ovqatga taklif qilmaydi. Aksincha, belini bog‘lab,
kechki ovqatni tayyorlashni buyuradi.</p>
<p>Faqat bu buyruq bajarilgandan keyingina xizmatkorga o‘zi
ovqatlanishiga ruxsat beriladi. Xo‘jayin o‘z quliga qilgan barcha
ishlari uchun minnatdorchilik bildirmaydi. Bu uning burchi. Chunki qul
o‘z xo‘jayiniga tegishli va uning birinchi vazifasi itoat etishdir.</p>
<p><strong>17:10</strong> Xuddi shunday, shogirdlar ham Rabbimiz Iso
Masihning xizmatkorlaridir. Ular ruhi, joni va tanasi bilan Unga
tegishli.</p>
<p>Ular Qutqaruvchi uchun qilgan hamma narsa, U Golgofada bajargan ishga
munosib javob bo‘la olmaydi. Shuning uchun shogird Yangi Ahdda
buyurilgan hamma narsani bajargan bo‘lsa ham, o‘zini arzimas qul deb tan
olishi, faqat bajarishi lozim bo‘lgan ishni qilganini e’tirof etishi
kerak.</p>
<p>Roy Heshen qulning quyidagi beshta xususiyatini sanab o‘tadi:</p>
<p>1. U bir ishdan keyin ikkinchisini bajonidil bajarishi, buning uchun
hech qanday mukofot kutmasligi kerak.</p>
<p>2. Shunday qilar ekan, buning uchun minnatdorchilik kutmasligi
lozim.</p>
<p>3. Barcha topshiriqlarni bajarib bo‘lgach, xo‘jayinini xudbinlikda
ayblamasligi kerak.</p>
<p>4. O‘zini arzimas qul deb tan olishi zarur.</p>
<p>5. U ishni bajarar ekan, o‘z vaziyatini muloyimlik va kamtarlik bilan
qabul qilar ekan, faqat bajarishi kerak bo‘lgan narsani qilganini tan
olishi lozim. (Roy Hession, The Calvary Road, 49-bet.)</p>
<p><strong>F. Iso o‘nta moxovni tozalaydi (17:11−19)</strong></p>
<p><strong>17:11</strong> Noshukurlik gunohi - shogirdning hayotida
poylab turgan yana bir xavf. Bu o‘nta moxov misolida ko‘rsatilgan.
Rabbimiz Iso Quddusga yo‘l olib, Samariya va Jalila oralig‘idan
o‘tganini o‘qiymiz.</p>
<p><strong>17:12−14</strong> U bir qishloqqa kirayotganda, o‘nta moxov
Uni ko‘rdi. Ular kasalliklari tufayli yaqinlasha olmay, uzoqdan turib
baland ovozda Unga yolvorib, shifo so‘rashdi. U ularning ishonchini
qadrladi va ruhoniylarga ko‘rinishga borishlarini aytdi. Bu shuni
anglatardiki, ruhoniyga borganda ular moxovdan xalos bo‘ladilar. Ruhoniy
ularni davolash kuchiga ega emas edi, ammo uning vazifasi ularni pok deb
e’lon qilish edi. Moxovlar Rabbimizning so‘ziga itoat etib, ruhoniyga
yo‘l olishdi va yo‘lda ketayotib, mo‘jizaviy tarzda kasallikdan forig‘
bo‘lishdi.</p>
<p><strong>17:15−18</strong> Ularning hammasi shifo topish uchun
ishonchga ega edi, ammo o‘ntadan faqat bittasi Rabbga shukrona aytish
uchun qaytib keldi. Qiziq tomoni shundaki, u samariyalik edi -
yahudiylar aloqa qilmaydigan, nafratlanadigan qo‘shni xalqning vakili
edi. U Xudoga sajda qilishning haqiqiy o‘rni bo‘lmish Isoning oyoqlari
oldiga yuz tuban yiqildi. Iso, o‘nta odam poklanmadimi, deb so‘radi.
Nega bu chet ellikdan boshqa hech kim minnatdorchilik bildirish uchun
qaytib kelmadi? Qolgan to‘qqiztasi qani? Ularning hech biri Xudoga shukr
aytish uchun qaytmadi.</p>
<p><strong>17:19</strong> Hazrati Iso samariyalikka qarab: "Tur, bor;
imoning seni qutqardi," dedi. Faqat minnatdor bo‘lgan o‘n foizgina
Masihning haqiqiy boyligiga ega bo‘ladi. Iso qaytib kelishimizni
(15-oyat) va shukronamizni (16-oyat) yangi barakalar bilan kutib oladi.
"Imoning seni qutqardi" degan so‘zlar to‘qqiz kishi moxovdan xalos
bo‘lganiga, o‘ninchisi esa gunohdan ham qutulganiga ishora qiladi!</p>
<p><strong>G. Shohlikning kelishi haqida (17:20−37)</strong></p>
<p><strong>17:20−21</strong> Farziylarning Shohlik haqidagi savoli
samimiy bo‘lganmi yoki shunchaki masxara qilishganmi, bilish qiyin.
Biroq, ular ham, yahudiylar singari, buyuk qudrat va shon-shuhrat bilan
o‘rnatiladigan Shohlikka umid bog‘laganini aniq bilamiz. Ular tashqi
belgilarni - buyuk siyosiy o‘zgarishlarni kutishardi.</p>
<p>Qutqaruvchi ularga: "Xudoning Shohligi ko‘zga ko‘rinarli tarzda
kelmaydi", dedi. Ya’ni, Xudoning Shohligi, hech bo‘lmaganda hozirgi
ko‘rinishida, tashqi belgilar bilan kelmaydi. Bu "mana bu yerda" yoki
"ana u yerda" deb aytish mumkin bo‘lgan ko‘rinadigan yerdagi
vaqtinchalik shohlik emas.</p>
<p>Aksincha, Qutqaruvchi Xudoning Shohligi odamlarning ichida yoki,
to‘g‘rirog‘i, ularning orasida ekanligini aytdi. Iso Masih Shohlik
haqiqatan ham farziylarning qalbida ekanini nazarda tutmagan, chunki bu
qotib qolgan diniy munofiqlarning yuragida Shoh Masihga joy yo‘q
edi.</p>
<p>U Xudoning Shohligi ular orasida ekanini nazarda tutgan. U Isroilning
haqiqiy Podshohi edi, U mo‘jizalarini yaratdi va O‘z vakolatlarini
hammaga ko‘rsatdi. Lekin farziylar Uni qabul qilmadilar.</p>
<p>Shunday qilib, Xudoning Shohligi ularga taqdim etilgan edi, ular esa
buni umuman payqashmagan edi.</p>
<p><strong>17:22</strong> Iso farziylar bilan suhbatda Shohlikni
allaqachon kelgan narsa sifatida tasvirlagan. Shogirdlariga murojaat
qilganda esa, Shohlik haqida Uning ikkinchi kelishida o‘rnatiladigan
kelajak voqea sifatida gapirgan. Ammo avval U O‘zining birinchi va
ikkinchi kelishlari orasidagi davrni tasvirlab berdi. Shunday kunlar
keladiki, shogirdlar Inson O‘g‘lining kunlaridan birini ko‘rishni
istaydilar, ammo ko‘ra olmaydilar. Boshqacha aytganda, ular U yer yuzida
ular bilan birga bo‘lgan va U bilan shirin muloqotdan bahramand bo‘lgan
kunlarning hech bo‘lmaganda bittasini qaytarishni orzu qilishadi. Bu
kunlar qaysidir ma’noda U qudrat va buyuk shon-shuhrat bilan qaytadigan
vaqtning muqaddimasi edi.</p>
<p><strong>17:23−24</strong> Ko‘plab soxta masihlar paydo bo‘ladi va
hukmdorlar Masihning kelganini e’lon qiladilar. Ammo Uning izdoshlari
bunday yolg‘on xabarlarga aldanmasliklari kerak. Isoning ikkinchi
kelishi osmonni bir chetidan ikkinchi chetigacha kesib o‘tgan chaqmoq
kabi aniq va shubhasiz bo‘ladi.</p>
<p><strong>17:25</strong> Hazrati Iso shogirdlariga bularning barchasi
sodir bo‘lishidan oldin U ko‘p azob chekishi va bu avlod tomonidan rad
etilishi kerakligini yana bir bor eslatdi.</p>
<p><strong>17:26−27</strong> O‘zining hukmronlik qilish uchun kelishi
mavzusiga qaytib, Rabbimiz bu ulug‘vor voqeadan bevosita oldingi kunlar
Nuh kunlariga o‘xshash bo‘lishini ta’kidladi.</p>
<p>Odamlar yegan, ichgan, uylangan, erga tekkан. Buning hech yomon joyi
yo‘q, bu normal, qonuniy insoniy faoliyatdir. Yomonlik shunda ediki,
odamlar bularning barchasi uchun yashar, Xudo haqida o‘ylamas va Unga
vaqt ajratmas edilar. Nuh va uning oilasi kemaga kirgandan so‘ng, to‘fon
kelib, boshqa barcha odamlarni halok qildi. Shunday qilib, Xudoning
marhamatini rad etganlar uchun Masihning ikkinchi kelishi hukm
bo‘ladi.</p>
<p><strong>17:28−30</strong> Rabbimiz, shuningdek, Uning ikkinchi
kelishidan oldingi kunlar Lut kunlariga o‘xshash bo‘lishini aytdi.
Sivilizatsiya bu vaqtga kelib rivojlangan, odamlar nafaqat yeb-ichgan,
balki sotib olgan, sotgan, ekkan, qurgan. Bu insonning oltin asrni
yaratishga, Xudosiz tinchlik va farovonlikka erishishga urinishi
edi.</p>
<p>Lut, xotini va qizlari Sadumdan chiqqan kuni osmondan olovli va
oltingugurtli yomg‘ir yog‘ib, gunohkor shaharni vayron qildi. Inson
O‘g‘li zohir bo‘ladigan kunda ham shunday bo‘ladi. Rohat-farog‘atga,
o‘zini ovutishga, savdo-sotiqqa berilganlar halok bo‘ladi.</p>
<p><strong>17:31</strong> Bu dunyoviy narsalarga bog‘lanib qolish inson
hayotini xavf ostiga qo‘yadigan kun bo‘ladi. Kim tomda bo‘lsa, uydan
narsalarini qutqarishga urinmasin. Kimki dalada bo‘lsa, uyiga qaytmasin.
Ular hukm bo‘ladigan bu joylardan qochishlari kerak.</p>
<p><strong>17:32</strong> Lutning xotini Sadumdan deyarli majburan olib
chiqilgan bo‘lsa-da, uning qalbi o‘sha shaharga tegishli edi. Orqasiga
qarab qo‘ygani ham shundan dalolat beradi. U Sadumdan chiqdi, lekin
Sadum undan chiqmadi. Natijada Xudo uni tuz ustuniga aylantirib halok
qildi.</p>
<p><strong>17:33</strong> Kimki o‘z hayotini asrab-avaylab, faqat
jismoniy xavfsizligi haqida qayg‘urib, qalbiga e’tibor bermasa, uni
yo‘qotadi. Aksincha, bu buyuk qayg‘u davrida Rabbiga sadoqati tufayli
o‘z hayotini yo‘qotgan har bir kishi, aslida uni abadiyat uchun saqlab
qoladi.</p>
<p><strong>17:34−36</strong> (Ko‘pchilik qo‘lyozmalarda, shuningdek, eng
qadimgilarida ham 36-oyat yo‘q; bu shuni anglatadiki, u, ehtimol, asl
matnda bo‘lmagan.) Rabbimizning kelishi ajralish vaqti bo‘ladi. Ikki
kishi bir to‘shakda yotadi. Biri hukm uchun olinadi. Ikkinchisi esa,
imoni tufayli Masihning Shohligiga kirish uchun qoldiriladi. Ikki ayol
birga un tortadi; biri imonsiz bo‘lib, Xudoning g‘azabiga duchor
bo‘ladi; ikkinchisi esa Xudoning farzandi bo‘lib, Masih bilan birga Ming
yillik Shohlik barakalaridan bahramand bo‘lish uchun qoladi.</p>
<p>Aytgancha, 34 va 35-oyatlar Yerning dumaloq ekanini tasdiqlaydi.
Yerning bir qismida tun, boshqa qismida esa kunduz bo‘lishi, yuqorida
keltirilgan mashg‘ulotlardan ko‘rinib turibdiki, bu ilmiy faktlar faqat
ko‘p yillar o‘tgandan keyin ma’lum bo‘lgan.</p>
<p><strong>17:37</strong> Najotkorning so‘zlaridan shogirdlar Uning
ikkinchi kelishi osmondan murtad dunyo ustiga tushadigan halokatli hukm
bo‘lishini to‘g‘ri tushunishdi. Shuning uchun ular Rabbimizdan hukm
qayerda bo‘lishini so‘rashdi. U murda bor joyda burgutlar ham
to‘planadi, deb javob berdi. Burgutlar yoki kalxatlar kelgusi hukmlarni
bildiradi. Javobda aytilishicha, qayerda bo‘lishidan qat’i nazar, Xudoga
ishonmaslik va Unga qarshilik ko‘rsatishning har qanday shakli ustidan
hukm chiqariladi.</p>
<p>17-bobda Iso Masih shogirdlarini qiyinchiliklar va quvg‘inlar
kutayotganidan ogohlantirgan. Uning ulug‘vor zohir bo‘lishi vaqtigacha
ular og‘ir sinovlardan o‘tishlari kerak bo‘ladi. Ularni tayyorlash uchun
Najotkor ibodatga oid keyingi ko‘rsatmalarni beradi. Keyingi oyatlarda
beva ayolning, farziyning, soliqchining va gadoning ibodatlarini
o‘qiymiz.</p>
