<div class='s'>Süleymanın sarayı </div> <div class='p'> <span class="verse" id="V1">1&#160;</span>Ancaq Süleyman öz sarayını ətrafdakı bütün evlərlə birlikdə on üç ilə tikib qurtardı.   <span class="verse" id="V2">2&#160;</span>Onun tikdiyi «Livan meşəsi» adlı sarayın uzunluğu yüz, eni əlli, hündürlüyü isə otuz qulac idi. O, dörd cərgə sidr sütunlardan və sütunlar üzərində olan sidr dirəklərdən ibarət idi.   <span class="verse" id="V3">3&#160;</span>Sütunlar üzərindəki qırx beş dirəyin üstündə sidrdən olan dam salınmışdı və hər cərgədə on beş dirək var idi.   <span class="verse" id="V4">4&#160;</span>Pəncərə çərçivələri üç cərgə idi və onların içində qarşı-qarşıya üç cərgə pəncərə var idi.   <span class="verse" id="V5">5&#160;</span>Bütün girişlər və onların çərçivələri dördguşəli idi. Girişlər qarşı-qarşıya olmaqla üç cərgə idi.   </div><div class='p'> <span class="verse" id="V6">6&#160;</span>Süleyman uzunluğu əlli, eni otuz qulac olan sütunlu bir eyvan tikdi. Qabağında artırma və sütunlar, onların qabağında isə eşik düzəltdi.   <span class="verse" id="V7">7&#160;</span>O həmçinin hökm verəcəyi taxt eyvanını, yəni məhkəmə otağını tikdi və onu döşəmədən tavana qədər sidr ağacı ilə örtdü.   <span class="verse" id="V8">8&#160;</span> Onun yaşadığı ev eyvanın arxasında, o biri həyətdə idi və eyni quruluşda tikilmişdi. Süleyman arvad aldığı firon qızı üçün də bu eyvan kimi bir ev tikdirdi.   </div><div class='p'> <span class="verse" id="V9">9&#160;</span>Bütün bunlar iç və bayır tərəfdən, bünövrədən dama və bayır tərəfdən böyük həyətə qədər ölçüyə görə yonulmuş, daş mişarı ilə kəsilmiş dəyərli daşlardan düzəldilmişdi.   <span class="verse" id="V10">10&#160;</span>Bünövrə böyük və dəyərli daşlardan – on qulaclıq və səkkiz qulaclıq daşlardan qoyulmuşdu.   <span class="verse" id="V11">11&#160;</span>Onların üstündə ölçüyə görə yonulmuş dəyərli daşlar və sidr dirəklər var idi.   <span class="verse" id="V12">12&#160;</span>Rəbbin məbədinin içəri həyəti və məbədin eyvanı kimi böyük həyət də üç cərgə yonulmuş daş və bir cərgə sidr dirəklərlə əhatə olunmuşdu.   </div><div class='s'>Xiramın məbəd üçün tunc şeylər düzəltməsi </div> <div class='r'>(2Saln. 3:15–5:1)  </div><div class='p'> <span class="verse" id="V13">13&#160;</span>Padşah Süleyman Xiram adlı bir nəfəri Surdan gətirtdi.   <span class="verse" id="V14">14&#160;</span>Onun anası Naftali qəbiləsindən dul bir qadın, atası isə Surlu bir misgər idi. Xiram tuncdan hər cür şey qayırmaq işində hikmətli, dərrakəli və bilikli idi. O, padşah Süleymanın yanına gəldi və onun bütün işlərini gördü.   </div><div class='p'> <span class="verse" id="V15">15&#160;</span>Xiram iki tunc sütun düzəltdi. Hər sütunun hündürlüyü on səkkiz qulac idi və hər birinin ətrafına on iki qulaclıq bir ip dolanmışdı.   <span class="verse" id="V16">16&#160;</span>O, sütunların üstünə qoymaq üçün tökmə tuncdan iki başlıq düzəltdi. Hər iki başlığın hündürlüyü beş qulac idi.   <span class="verse" id="V17">17&#160;</span>Sütunların üstündə olan başlıqlarda hörmə torlar və zəncirvari çələnglər var idi. Hər iki başlıqda yeddi dənə var idi.   <span class="verse" id="V18">18&#160;</span>O, sütunları belə düzəltdi. Sütunların üstündəki başlıqları örtmək üçün hörmə torların ətrafında iki cərgə nar düzəltdi və hər başlıq üçün də belə etdi.   <span class="verse" id="V19">19&#160;</span>Eyvanda olan sütunların üstündəki başlıqlar su zanbağı şəklində düzəldilmişdi və hər birinin hündürlüyü dörd qulac idi.   <span class="verse" id="V20">20&#160;</span>Hər iki sütunun yuxarısında olan başlıqlar hörmə torların yanındakı girdə çıxıntının üst tərəfində idi. Hər başlığın üzərində dairəvi cərgələrdə iki yüz nar var idi.   <span class="verse" id="V21">21&#160;</span>Xiram məbədin eyvanında sütunlar qoydu. Sağ tərəfdə olan sütunu Yakin, sol tərəfdəkini isə Boaz adlandırdı.   <span class="verse" id="V22">22&#160;</span>Sütunların üstündəki başlıqlar su zanbağı şəklində idi. Beləcə sütunların işi qurtardı.   </div><div class='p'> <span class="verse" id="V23">23&#160;</span>Xiram tuncdan tökülmüş dairəvi bir hovuz düzəltdi. Onun hündürlüyü beş qulac idi və bir kənarından digər kənarına qədər on qulac idi, otuz qulaclıq bir ip də onun ətrafına dolanmışdı.   <span class="verse" id="V24">24&#160;</span>Hər tərəfdən kənarının altından onu balqabaq təsvirləri əhatə edirdi. Hər qulacda on balqabaq var idi. Balqabaqlar iki cərgə idi və onlar hovuzla birgə tökülmüşdü.   <span class="verse" id="V25">25&#160;</span>Hovuz on iki tökmə buğanın üstündə dururdu: üçü şimala, üçü qərbə, üçü cənuba, üçü də şərqə baxırdı. Hovuz yuxarıda – onların üzərində idi və buğaların bütün sağrıları içəriyə doğru idi.   <span class="verse" id="V26">26&#160;</span>Hovuzun qalınlığı bir ovuc idi, onun kənarı kasa kənarı kimi düzəldilmişdi və açılan zanbağa bənzəyirdi. O, iki min bat su tuturdu.   </div><div class='p'> <span class="verse" id="V27">27&#160;</span>Xiram tuncdan on dayaq düzəltdi. Hər dayağın uzunluğu dörd, eni dörd və hündürlüyü üç qulac idi.   <span class="verse" id="V28">28&#160;</span>Dayaqlar belə hazırlanmışdı: onların yan lövhələri var idi və yan lövhələr gövdəyə bərkidilmişdi.   <span class="verse" id="V29">29&#160;</span>Gövdənin arasında olan yan lövhələr üzərində şir, buğa və keruv təsvirləri var idi. Həmçinin gövdədə, şir və buğa təsvirlərinin yuxarısında və aşağısında asma çələnglər var idi.   <span class="verse" id="V30">30&#160;</span>Hər dayağın dörd tunc çarxı, tunc oxları və ləyən üçün dörd tökmə çıxıntısı var idi. Çıxıntılar hər tərəfdən çələnglərlə bəzədilmişdi.   <span class="verse" id="V31">31&#160;</span>Dayağın başlığında bir oyuq var idi. Başlığın hündürlüyü bir qulac idi, oyuq isə dəyirmi və bir qulac yarım enində idi, üstündə oymalar var idi. Yan lövhələr dairəvi deyil, dördguşəli idi.   <span class="verse" id="V32">32&#160;</span>Dörd çarx yan lövhələrin altında idi və çarxların oxları dayaqda idi. Bir çarxın hündürlüyü bir qulac yarım idi.   <span class="verse" id="V33">33&#160;</span>Çarxların quruluşu döyüş arabalarının çarxlarının quruluşu kimi idi. Onların oxları, sağanaqları, milləri və topları – hər şeyi tökmə idi.   <span class="verse" id="V34">34&#160;</span>Hər dayağın dörd küncündə çıxıntı var idi. Çıxıntılar dayağa bitişik idi.   <span class="verse" id="V35">35&#160;</span>Dayağın başında yarım qulac hündürlüyündə dəyirmi bir çənbər var idi. Dayağın başında olan dəstəkləri və yan lövhələri özünə bitişik idi.   <span class="verse" id="V36">36&#160;</span>Xiram dəstəklərin və yan lövhələrin üzərində yer çatan qədər keruv, şir, xurma ağacı təsvirləri, ətrafında isə çələnglər oydu.   <span class="verse" id="V37">37&#160;</span>Beləcə on dayaq düzəltdi. Onların hamısı bir tökmədə, bir ölçüdə və bir quruluşda idi.   </div><div class='p'> <span class="verse" id="V38">38&#160;</span> Xiram on dayağın üstünə qoymaq üçün tuncdan on ləyən düzəltdi. Hər ləyən qırx bat tuturdu və dörd qulac enində idi.   <span class="verse" id="V39">39&#160;</span>Dayaqların beşini məbədin sağ tərəfində, beşini də məbədin sol tərəfində qoydu. Hovuzu isə məbədin cənub-şərq küncündə yerləşdirdi.   </div><div class='p'> <span class="verse" id="V40">40&#160;</span>O həmçinin qazanlar, kürəklər, piyalələr düzəltdi. Xiram Rəbbin məbədi üçün padşah Süleymanın əmri ilə bütün bu işləri görüb qurtardı:   </div><div class='li'> <span class="verse" id="V41">41&#160;</span>iki sütun;  </div><div class='li'>sütunların üstündə iki dəyirmi başlıq;  </div><div class='li'>sütunların üstündəki başlıqları örtmək üçün iki hörmə tor;   </div><div class='li'> <span class="verse" id="V42">42&#160;</span>sütunların üstündə olan dəyirmi başlıqları örtən hər hörmə torun üzərində iki cərgədə dörd yüz nar;   </div><div class='li'> <span class="verse" id="V43">43&#160;</span>on dayaq;  </div><div class='li'>dayaqların üzərində on ləyən;   </div><div class='li'> <span class="verse" id="V44">44&#160;</span>bir hovuz;  </div><div class='li'>hovuzun altında on iki tökmə buğa;   </div><div class='li'> <span class="verse" id="V45">45&#160;</span>qazanlar, kürəklər və piyalələr.  </div><div class='p'>Bütün bu əşyaları Xiram Rəbbin məbədi üçün padşah Süleymanın əmri ilə cilalanmış tuncdan düzəltmişdi.   <span class="verse" id="V46">46&#160;</span>Padşah bunları İordan çayının kənarındakı düzənlikdə Sukkot ilə Sartan arasındakı gilli torpaqlarda tökmüşdü.   <span class="verse" id="V47">47&#160;</span>Bütün bu əşyalar həddən artıq çox olduğu üçün Süleyman onlara işlədilən tuncun çəkisini müəyyən etmədi.   </div><div class='p'> <span class="verse" id="V48">48&#160;</span>  Süleyman Rəbbin məbədindəki bütün bu əşyaları düzəltdi:  </div><div class='li'>qızıl qurbangah;  </div><div class='li'>təqdis çörəkləri qoyulan qızıl masa;   </div><div class='li'> <span class="verse" id="V49">49&#160;</span> iç otağın önündə beşi sağ tərəfdə, beşi də sol tərəfdə olan xalis qızıldan çıraqdanlar;  </div><div class='li'>qızıldan olan qönçə, çıraqlar və maşalar;   </div><div class='li'> <span class="verse" id="V50">50&#160;</span>xalis qızıldan kasalar, maqqaşlar, piyalələr, nimçələr və buxurdanlar;  </div><div class='li'>iç otağın, yəni Ən Müqəddəs yerin və böyük otağın qapıları üçün qızıldan ilgəklər.   </div><div class='p'> <span class="verse" id="V51">51&#160;</span> Padşah Süleymanın Rəbbin məbədində gördüyü bütün işlər qurtardı. Atası Davudun təqdis etdiyi qızıl-gümüşü və əşyaları Süleyman içəri gətirib Rəbbin məbədinin xəzinələrinə qoydu.   </div>