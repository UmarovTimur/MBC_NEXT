<div class='s'>İsanın ardınca gedən qadınlar </div> <div class='p'> <span class="verse" id="V1">1&#160;</span>Bu hadisədən sonra İsa şəhərləri və kəndləri gəzməyə başladı. O, Allahın Padşahlığını vəz edərək Müjdəni yayırdı. On İki şagird Onunla birgə idi.   <span class="verse" id="V2">2&#160;</span>Həmçinin şər ruhlardan və xəstəliklərdən şəfa tapmış bəzi qadınlar, daxilindən yeddi cin çıxmış Məcdəlli adlanan Məryəm,   <span class="verse" id="V3">3&#160;</span>Hirodun eşikağası Xuzanın arvadı Yoxanna, Şoşanna və bir çox başqa qadınlar İsa ilə idi. Bu qadınlar əmlakları ilə onlara xidmət edirdilər.   </div><div class='s'>Səpilən toxum məsəli </div> <div class='r'>(Mat. 13:1-23; Mark 4:1-20)  </div><div class='p'> <span class="verse" id="V4">4&#160;</span>Böyük izdiham toplaşanda, insanlar hər şəhərdən İsanın yanına gələndə İsa onlara bir məsəl danışdı:   <span class="verse" id="V5">5&#160;</span>«Bir əkinçi toxumunu səpməyə çıxdı. Səpin zamanı toxumlardan bəzisi yol kənarına düşdü, ayaq altında tapdalandı və göydə uçan quşlar onları dənlədi.   <span class="verse" id="V6">6&#160;</span>Bəzisi daşlığa düşdü və cücərincə susuzluqdan qurudu.   <span class="verse" id="V7">7&#160;</span>Bəzisi tikanlar arasına düşdü. Tikanlar toxumla birgə boy atıb onu boğdu.   <span class="verse" id="V8">8&#160;</span>Başqaları isə münbit torpağa düşdü və böyüyüncə yüz qat artıq səmərə verdi». İsa bunları deyərək nida etdi: «Eşitməyə qulağı olan eşitsin!»   </div><div class='p'> <span class="verse" id="V9">9&#160;</span>Şagirdləri isə Ondan soruşdular: «Bu məsəlin mənası nədir?»   <span class="verse" id="V10">10&#160;</span>O dedi: «Allahın Padşahlığının sirlərini bilmə qabiliyyəti sizə verilmişdir. Başqalarına isə hər şeyi məsəllərlə danışıram ki,  </div><div class='q'>“Gördükləri halda görməsinlər,  </div><div class='q'>Eşitdikləri halda anlamasınlar”.   </div><div class='p'> <span class="verse" id="V11">11&#160;</span>Məsəlin mənası budur: toxum Allahın kəlamıdır.   <span class="verse" id="V12">12&#160;</span>Yol kənarına düşənlərsə kəlamı eşidənlərdir. Sonra iblis gəlir və iman etməyib xilas olmasınlar deyə kəlamı onların ürəyindən götürüb aparır.   <span class="verse" id="V13">13&#160;</span>Daşlığa düşənlərsə kəlamı eşidəndə sevinclə qəbul edənlərdir. Lakin onlarda kök olmadığına görə bir müddət iman edir və sınaq vaxtı gələndə imandan dönürlər.   <span class="verse" id="V14">14&#160;</span>Tikanlar arasına düşənlərsə bunlardır: kəlamı eşidirlər, amma get-gedə bu həyatın qayğılarından, var-dövlətindən, zövqlərindən boğulur və yaxşı bəhrə vermirlər.   <span class="verse" id="V15">15&#160;</span>Münbit torpağa düşənlərsə bunlardır: belə insanlar kəlamı eşidib xeyirxah və sadiq ürəkdə saxlayırlar. Bunlar səbirlə səmərə verir.   </div><div class='s'>Çıraq məsəli </div> <div class='r'>(Mark 4:21-25)  </div><div class='p'> <span class="verse" id="V16">16&#160;</span>Heç kim çırağı yandırıb onu qabla örtməz yaxud yatağın altına qoymaz. Əksinə, çıraqdana qoyar ki, içəri girənlər işığı görsünlər.   <span class="verse" id="V17">17&#160;</span>Çünki elə gizli bir şey yoxdur ki, aşkara çıxmayacaq və elə örtülü bir şey yoxdur ki, bilinib aydın olmayacaq.   <span class="verse" id="V18">18&#160;</span>Buna görə də necə dinlədiyinizə diqqət edin. Çünki kimin varıdırsa, ona daha çox veriləcək. Amma kimin yoxudursa, özününkü zənn etdiyi şey də əlindən alınacaq».   </div><div class='s'>İsanın anası və qardaşları kimdir? </div> <div class='r'>(Mat. 12:46-50; Mark 3:31-35)  </div><div class='p'> <span class="verse" id="V19">19&#160;</span>İsanın anası və qardaşları Onun yanına gəldi. Amma izdihama görə Ona yaxınlaşa bilmədilər.   <span class="verse" id="V20">20&#160;</span>İsaya xəbər verdilər: «Anan və qardaşların bayırda dayanıb Səni görmək istəyirlər».   <span class="verse" id="V21">21&#160;</span>İsa onlara cavab verdi: «Mənim anam və qardaşlarım Allahın kəlamını eşidib ona əməl edənlərdir».   </div><div class='s'>İsa tufanı yatırır </div> <div class='r'>(Mat. 8:23-27; Mark 4:35-41)  </div><div class='p'> <span class="verse" id="V22">22&#160;</span>Bir gün İsa Öz şagirdləri ilə bir qayığa mindi və onlara dedi: «Gəlin gölün o biri sahilinə keçək». Onlar yola düşdülər.   <span class="verse" id="V23">23&#160;</span>Onlar qayıqda gedərkən İsanı yuxu apardı. Göldə tufan qopdu. Qayıq su ilə dolmağa başlayanda onlar təhlükəli vəziyyətə düşdülər.   <span class="verse" id="V24">24&#160;</span>Şagirdlər yaxınlaşıb İsanı oyadaraq dedilər: «Ustad, Ustad, biz həlak oluruq!» İsa durub küləyə və qalxan sulara qadağan etdi. Tufan dayandı və sükut çökdü.   <span class="verse" id="V25">25&#160;</span>Onda O, şagirdlərinə dedi: «Sizin imanınız haradadır?» Onlarsa qorxu və heyrət içində qalıb bir-birlərindən soruşurdular: «Bu Adam kimdir ki, həm küləklərə, həm suya əmr verir, onlar da itaət edir?»   </div><div class='s'>Cinə tutulmuş adam sağaldılır </div> <div class='r'>(Mat. 8:28-34; Mark 5:1-20)  </div><div class='p'> <span class="verse" id="V26">26&#160;</span>Sonra onlar Qalileyanın qarşısında yerləşən Gerasalıların diyarına gəldilər.   <span class="verse" id="V27">27&#160;</span>İsa qayıqdan sahilə düşəndə şəhərdən olan bir nəfər Onunla qarşılaşdı. Cinlərə tutulmuş və xeyli vaxtdır ki, paltar geyməyən bu adam evdə yox, qəbir mağaralarında yaşayırdı.   <span class="verse" id="V28">28&#160;</span>O, İsanı görən kimi bağırıb Onun qarşısında diz çökdü və bərkdən çığıra-çığıra dedi: «Ey İsa, Allah-Taalanın Oğlu, məndən nə istəyirsən? Yalvarıram Sənə, mənə əzab vermə!»   <span class="verse" id="V29">29&#160;</span>Çünki İsa natəmiz ruha əmr etmişdi ki, həmin adamdan çıxsın. Bu ruh o adamı çoxdan tutmuşdu. Buna görə də o adamı qorumaq üçün onu zəncir və buxovlarla bağlamışdılar. O isə zəncirləri qıraraq cin tərəfindən çölə qovulurdu.   <span class="verse" id="V30">30&#160;</span>İsa ondan soruşdu: «Sənin adın nədir?» O cavab verdi: «Adım Qoşundur». Çünki onun daxilinə çox cin girmişdi.   <span class="verse" id="V31">31&#160;</span>Onlar dibsiz dərinliyə düşmələrini əmr etməsin deyə İsaya yalvarırdılar.   </div><div class='p'> <span class="verse" id="V32">32&#160;</span>Orada – dağın yamacında böyük bir donuz sürüsü otlayırdı. Cinlər İsaya yalvardılar ki, donuzların içinə girməyə izin versin. İsa da onlara izin verdi.   <span class="verse" id="V33">33&#160;</span>Cinlər adamdan çıxıb donuzların içinə girdi. Sürü də uçurumdan aşağı, gölə atılıb boğuldu.   </div><div class='p'> <span class="verse" id="V34">34&#160;</span>Donuz otaranlar bunları görüb qaçdılar, bu xəbəri şəhər və kəndlərdə yaydılar.   <span class="verse" id="V35">35&#160;</span>Camaat nə baş verdiyinə tamaşa etməyə çıxdı. Onlar İsanın yanına gəldilər, daxilindən cinlər çıxmış adamın İsanın ayaqları yanında geyinmiş və ağıllanmış oturduğunu görüb qorxuya düşdülər.   <span class="verse" id="V36">36&#160;</span>Hadisəni görənlərsə cinə tutulmuş adamın necə sağaldığını camaata danışdılar.   <span class="verse" id="V37">37&#160;</span>Gerasalıların ətraf diyarındakı bütün xalq İsadan xahiş etdi ki, oranı tərk etsin, çünki onları böyük qorxu bürümüşdü. İsa da qayığa minib geri qayıtdı.   <span class="verse" id="V38">38&#160;</span>Daxilindən cinlər çıxmış kişi İsanın yanında qalmaq üçün Ona yalvardı.   <span class="verse" id="V39">39&#160;</span>Amma İsa ona «qayıt evinə və Allahın sənə etdiyi hər şeyi danış» deyərək onu buraxdı. Bu adam da gedib İsanın ona etdiyi hər şeyi bütün şəhərə yaydı.   </div><div class='s'>Qızın dirilməsi və qadının şəfa tapması </div> <div class='r'>(Mat. 9:18-26; Mark 5:21-43)  </div><div class='p'> <span class="verse" id="V40">40&#160;</span>İsa geri qayıtdıqda xalq Onu qəbul etdi, çünki hamı Onu gözləyirdi.   <span class="verse" id="V41">41&#160;</span>Bu vaxt Yair adlı sinaqoq rəisi olan bir kişi gəlib İsanın ayaqlarına düşdü və Ona yalvardı ki, evinə gəlsin.   <span class="verse" id="V42">42&#160;</span>Çünki onun on iki yaşın içində olan bircə qızı var idi və o, can üstə idi. İsa oraya gedərkən izdiham Onu sıxışdırırdı.   </div><div class='p'> <span class="verse" id="V43">43&#160;</span>Orada on iki il qanaxma xəstəliyinə tutulan bir qadın var idi. O bütün varını həkimlərə xərcləmişdi, lakin onların heç biri ona şəfa verə bilməmişdi.   <span class="verse" id="V44">44&#160;</span>Bu qadın İsanın arxasından gəlib Onun paltarının ətəyinə toxundu və o andaca onun qanaxması dayandı.   <span class="verse" id="V45">45&#160;</span>İsa dedi: «Mənə toxunan kim idi?» Lakin hamı bunu inkar edəndə Peter dedi: «Ustad, izdiham Səni əhatə edib sıxışdırır».   <span class="verse" id="V46">46&#160;</span>Amma İsa dedi: «Mənə kimsə toxundu, çünki Məndən qüvvət çıxdığını bildim».   <span class="verse" id="V47">47&#160;</span>Qadınsa gizlənə bilmədiyini gördükdə titrəyərək gəlib İsanın ayağına düşdü. Bütün xalq qarşısında Ona nə səbəbdən toxunduğunu və o anda necə sağaldığını İsaya nəql etdi.   <span class="verse" id="V48">48&#160;</span>İsa da ona dedi: «Qızım, imanın səni xilas etdi. Arxayın get».   </div><div class='p'> <span class="verse" id="V49">49&#160;</span>İsa hələ danışırdı ki, sinaqoq rəisinin evindən bir nəfər gəlib dedi: «Qızın öldü. Müəllimi daha narahat etmə».   <span class="verse" id="V50">50&#160;</span>Amma İsa bunu eşidəndə sinaqoq rəisinə dedi: «Qorxma, yalnız iman et! Qızın xilas olacaq».   <span class="verse" id="V51">51&#160;</span>İsa onun evinə gələndə Peter, Yəhya, Yaqub və qızın ata-anasından başqa heç kimi Özü ilə evə girməyə qoymadı.   <span class="verse" id="V52">52&#160;</span>Hamı qız üçün ağlayıb nalə çəkirdi. Amma İsa dedi: «Ağlamayın, o ölməyib, sadəcə olaraq yatıb».   <span class="verse" id="V53">53&#160;</span>Onlarsa qızın öldüyünü bildiklərinə görə İsaya güldülər.   <span class="verse" id="V54">54&#160;</span>Amma İsa qızın əlindən tutub səslədi: «Qızcığaz, qalx!»   <span class="verse" id="V55">55&#160;</span>Qızın ruhu bədəninə qayıtdı və o dərhal ayağa qalxdı. İsa dedi ki, qıza yemək versinlər.   <span class="verse" id="V56">56&#160;</span>Qızın ata-anası mat qaldı. Amma İsa onlara tapşırdı ki, bu hadisə barədə heç kəsə danışmasınlar.   </div>