<div class='s'>İtmiş qoyun məsəli </div> <div class='r'>(Mat. 18:12-14)  </div><div class='p'> <span class="verse" id="V1">1&#160;</span>Bütün vergiyığanlar və günahkarlar İsanı dinləmək üçün Ona yaxınlaşırdılar.   <span class="verse" id="V2">2&#160;</span>Fariseylər və ilahiyyatçılar isə «bu adam günahkarları qəbul edir və onlarla yemək yeyir» deyə deyinirdilər.   </div><div class='p'> <span class="verse" id="V3">3&#160;</span>Amma İsa onlara bu məsəli çəkdi:   <span class="verse" id="V4">4&#160;</span>«Sizlərdən birinin yüz qoyunu olsa və onlardan birini itirsə, doxsan doqquzunu çöldə qoyub itmiş qoyunu tapanadək onu axtarmazmı?   <span class="verse" id="V5">5&#160;</span>Tapanda isə onu sevinclə çiyinlərinə qoyar.   <span class="verse" id="V6">6&#160;</span>Evə gələndə öz dostlarını və qonşularını çağırıb belə deyər: “Mənimlə birlikdə sevinin, itmiş qoyunumu tapmışam!”   <span class="verse" id="V7">7&#160;</span>Sizə bunu deyirəm: beləcə də göydə tövbə edən bircə günahkara görə tövbəyə ehtiyacı olmayan doxsan doqquz saleh insan üçün olduğundan daha çox sevinc olacaq.   </div><div class='s'>İtmiş pul məsəli </div> <div class='p'> <span class="verse" id="V8">8&#160;</span>Yaxud on dirhəmi olan hansı bir qadın bir dirhəmini itirsə, çıraq yandırıb evi süpürərək onu tapanadək diqqətlə axtarmaz?   <span class="verse" id="V9">9&#160;</span>Tapanda öz rəfiqələrini və qonşularını çağırıb deyər: “Mənimlə birlikdə sevinin, itirdiyim dirhəmi tapmışam!”   <span class="verse" id="V10">10&#160;</span>Sizə bunu deyirəm: Allahın mələklərinin önündə də tövbə edən bir günahkara görə sevinc olur».   </div><div class='s'>İtmiş oğul məsəli </div> <div class='p'> <span class="verse" id="V11">11&#160;</span>İsa bunu da danışdı: «Bir adamın iki oğlu var idi.   <span class="verse" id="V12">12&#160;</span>Oğlanlardan kiçiyi atasına dedi: “Ata! Var-dövlətindən payıma düşəni mənə ver”. Atası da varını onların arasında bölüşdürdü.   </div><div class='p'> <span class="verse" id="V13">13&#160;</span>Bir neçə gün sonra kiçik oğul nəyi vardısa, yığıb uzaq bir diyara yollandı. Orada pozğun həyat sürüb var-dövlətini heç-puç etdi.   <span class="verse" id="V14">14&#160;</span>Oğlan hər şeyini xərclədikdən sonra o ölkədə böyük bir aclıq oldu. O korluq çəkməyə başladı.   <span class="verse" id="V15">15&#160;</span>Buna görə də oğlan gedib o ölkənin sakinlərindən birinin yanında iş tapdı. Bu adam onu öz otlaqlarına donuz otarmağa göndərdi.   <span class="verse" id="V16">16&#160;</span>Oğlan donuzların yediyi keçibuynuzu qabıqları ilə qarnını doydurmağa şad olardı. Amma heç kim ona bir şey vermirdi.   </div><div class='p'> <span class="verse" id="V17">17&#160;</span>Onda oğlan özünə gəlib dedi: “Atamın nə qədər muzdlu işçisi var, hamısının da doyunca yeməyə çörəyi var. Mənsə burada acından ölürəm!   <span class="verse" id="V18">18&#160;</span>Durub atamın yanına gedəcəyəm və ona deyəcəyəm: ‹Ata, mən göyə və sənə qarşı günah etdim.   <span class="verse" id="V19">19&#160;</span>Mən artıq sənin oğlun adlanmağa layiq deyiləm. Məni öz muzdlu işçilərinin biri kimi qəbul et›”.   <span class="verse" id="V20">20&#160;</span>O durub öz atasının yanına getdi.  </div><div class='p'>Oğul hələ uzaqda ikən atası onu gördü. Ona rəhmi gəldi və qaçıb onun boynuna sarıldı və öpdü.   <span class="verse" id="V21">21&#160;</span>Oğul dedi: “Ata! Mən göyə və sənə qarşı günah etdim. Mən artıq sənin oğlun adlanmağa layiq deyiləm”.   <span class="verse" id="V22">22&#160;</span>Atası isə öz qullarına dedi: “Tez olun, ən gözəl xalat gətirin və onu geyindirin. Barmağına üzük və ayaqlarına çarıq taxın.   <span class="verse" id="V23">23&#160;</span>Kökəldilmiş dananı gətirin, kəsin: gəlin yeyib-şadlanaq!   <span class="verse" id="V24">24&#160;</span>Çünki bu oğlum ölmüşdü, yenə həyata qayıtdı. O itmişdi, tapıldı”. Beləliklə, şadlıq etməyə başladılar.   </div><div class='p'> <span class="verse" id="V25">25&#160;</span>Atanın böyük oğlu isə tarlada idi. Qayıdaraq evə yaxınlaşanda çalğı və rəqs səsləri eşitdi.   <span class="verse" id="V26">26&#160;</span>O, nökərlərdən birini yanına çağırıb soruşdu: “Bu nədir?”   <span class="verse" id="V27">27&#160;</span>Nökər ona dedi: “Qardaşın qayıdıb. Atan da onun sağ-salamat qayıtmasına görə kökəldilmiş dananı kəsib”.   <span class="verse" id="V28">28&#160;</span>Böyük oğul isə hirsləndi və içəri girmək istəmədi. Atası bayıra çıxıb ona yalvardı.   <span class="verse" id="V29">29&#160;</span>Amma o, atasına belə cavab verdi: “Bax neçə ildir ki, sənin üçün qul kimi işləyirəm. Heç zaman sənin əmrindən çıxmamışam. Amma mənə heç vaxt bir oğlağı belə, qıymadın ki, dostlarımla şadlıq edim.   <span class="verse" id="V30">30&#160;</span>Bu oğlunsa sənin bütün varını fahişə qadınlara sərf edib. Amma o qayıdanda sən onun üçün kökəldilmiş dananı kəsdin”.   <span class="verse" id="V31">31&#160;</span>Atası isə ona dedi: “Oğlum, axı sən həmişə mənimləsən və bütün varım sənindir.   <span class="verse" id="V32">32&#160;</span>Lakin sevinmək və şadlanmaq lazımdır. Çünki sənin bu qardaşın ölmüşdü, həyata qayıtdı. O itmişdi, tapıldı!”»   </div>