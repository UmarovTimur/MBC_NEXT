<div class='s'>Yüzbaşının imanı </div> <div class='r'>(Mat. 8:5-13)  </div><div class='p'> <span class="verse" id="V1">1&#160;</span>İsa Ona qulaq asan camaata sözlərini deyib qurtarandan sonra Kefernahuma daxil oldu.   <span class="verse" id="V2">2&#160;</span>Orada bir yüzbaşının çox dəyərli qulu xəstələnib ölüm yatağına düşmüşdü.   <span class="verse" id="V3">3&#160;</span>Bu yüzbaşı İsa haqqında eşidəndə gəlib qulunu sağaltsın deyə Yəhudilərin bəzi ağsaqqallarını Onun yanına göndərdi.   <span class="verse" id="V4">4&#160;</span>Onlar İsanın yanına gəlib Ona ürəkdən yalvardılar və belə dedilər: «Bu adam Sənin köməyinə layiqdir.   <span class="verse" id="V5">5&#160;</span>Çünki o bizim millətimizi sevir və bizim üçün sinaqoq tikdirib».   <span class="verse" id="V6">6&#160;</span>İsa onlarla birlikdə yola düşdü. O, evə yaxınlaşarkən yüzbaşı bəzi dostlarını yollayıb Ona belə xəbər göndərdi: «Ya Rəbb, zəhmət çəkmə. Mən layiq deyiləm ki, Sən mənim evimə girəsən.   <span class="verse" id="V7">7&#160;</span>Bu səbəbə görə yanına gəlməyə də özümü layiq bilmədim. Amma bir söz söylə ki, xidmətçim sağalsın.   <span class="verse" id="V8">8&#160;</span>Çünki mən də tabeçilik altında olan bir adamam, mənim də tabeçiliyimdə əsgərlər var. Birinə “Get!” deyirəm, o gedir, digərinə isə “Gəl!” deyirəm, o da gəlir. Quluma “Bunu et!” deyirəm, o da edir».   <span class="verse" id="V9">9&#160;</span>Bunu eşidən İsa yüzbaşıya heyrət etdi. O dönüb ardınca gələn camaata dedi: «Sizə deyirəm: heç İsraildə də bu qədər böyük iman görmədim».   <span class="verse" id="V10">10&#160;</span>Göndərilən adamlar evə qayıdanda xəstə qulun sağlam olduğunu gördülər.   </div><div class='s'>Dul qadının oğlu dirilir </div> <div class='p'> <span class="verse" id="V11">11&#160;</span>Bundan bir az sonra İsa Nain adlanan bir şəhərə getdi. İsanın şagirdləri və böyük bir izdiham Onu müşayiət edirdi.   <span class="verse" id="V12">12&#160;</span>O, şəhər darvazasına yaxınlaşarkən bir dul ananın yeganə oğlunun cənazəsi çıxarılırdı. Şəhər sakinlərinin çoxu da ana ilə gedirdi.   <span class="verse" id="V13">13&#160;</span>Rəbb onu görəndə ona rəhmi gəldi və qadına dedi: «Ağlama!»   <span class="verse" id="V14">14&#160;</span>Yaxınlaşıb mafəyə toxundu və cənazəni aparanlar dayandılar. İsa dedi: «Ey cavan oğlan, sənə deyirəm: qalx!»   <span class="verse" id="V15">15&#160;</span>Ölü durub oturdu və danışmağa başladı. İsa onu anasına verdi.   <span class="verse" id="V16">16&#160;</span>Hamını qorxu bürüdü. «Aramızda böyük bir peyğəmbər ortaya çıxdı!» və «Allah Öz xalqına nəzər saldı!» – deyərək Allahı izzətləndirdilər.   <span class="verse" id="V17">17&#160;</span>İsa barəsindəki bu xəbər bütün Yəhudeyaya və ətraf bölgəyə yayıldı.   </div><div class='s'>İsa Məsih və Vəftizçi Yəhya </div> <div class='r'>(Mat. 11:2-19)  </div><div class='p'> <span class="verse" id="V18">18&#160;</span>Yəhyanın şagirdləri də ona bütün bu hadisələr barədə xəbər verdilər. Yəhya şagirdlərindən ikisini yanına çağırıb   <span class="verse" id="V19">19&#160;</span>göndərdi ki, Rəbdən soruşsunlar: «Gəlməli Olan Sənsənmi, yoxsa başqasını gözləyək?»   <span class="verse" id="V20">20&#160;</span>Adamlar İsanın yanına gəlib dedilər: «Vəftizçi Yəhya bizi Sənin yanına göndərdi ki, soruşaq: “Gəlməli Olan Sənsənmi, yoxsa başqasını gözləyək?”»   <span class="verse" id="V21">21&#160;</span>Həmin vaxt İsa bir çox xəstəliklərə, azarlara və şər ruhlara tutulmuş insanlara şəfa verdi, həm də bir çox korların gözlərini açdı.   <span class="verse" id="V22">22&#160;</span>İsa onlara belə cavab verdi: «Gedin, görüb eşitdiklərinizi Yəhyaya bildirin: korlar görür, axsaqlar yeriyir, cüzamlılar pak olur, karlar eşidir, ölülər dirilir və yoxsullara Müjdə yayılır.   <span class="verse" id="V23">23&#160;</span>Kim Mənə görə büdrəməsə, nə bəxtiyardır!»   </div><div class='p'> <span class="verse" id="V24">24&#160;</span>Yəhyanın elçiləri getdikdən sonra İsa camaata Yəhya haqqında danışmağa başladı: «Çölə nəyə baxmağa getmişdiniz? Küləyin sarsıtdığı qamışamı?   <span class="verse" id="V25">25&#160;</span>Bəs onda nəyə baxmağa getmişdiniz? Nəfis toxunmuş paltar geymiş bir adamamı? Amma gözəl paltar geyinib cah-calal içində yaşayanlar padşah saraylarında qalırlar.   <span class="verse" id="V26">26&#160;</span>Bəs onda nəyə baxmağa getmişdiniz? Bir peyğəmbərəmi? Bəli, sizə deyirəm, hətta peyğəmbərdən də üstün birinə.   <span class="verse" id="V27">27&#160;</span>Bu o adamdır ki, onun haqqında yazılıb:  </div><div class='q'>“Budur, Sənin önündə Öz elçimi göndərirəm.  </div><div class='q'>O Sənin qabağında yolunu hazırlayacaq”.   </div><div class='m'> <span class="verse" id="V28">28&#160;</span>Sizə deyirəm: qadından doğulanlar arasında Yəhyadan üstün olan yoxdur. Amma Allahın Padşahlığında ən kiçik olan ondan üstündür».   </div><div class='p'> <span class="verse" id="V29">29&#160;</span>Yəhyanın vəftiz etdiyi xalqın hamısı, hətta vergiyığanlar da bunu eşitdikdə Allahın ədalətini təsdiq etdilər.   <span class="verse" id="V30">30&#160;</span>Amma fariseylər və qanunşünaslar Yəhyanın vəftizindən imtina etdilər və bununla Allahın onlar barəsindəki iradəsini rədd etdilər.   </div><div class='p'> <span class="verse" id="V31">31&#160;</span>İsa sözünü davam etdirdi: «Bu nəslin adamlarını nəyə bənzədim? Onlar nəyə bənzəyir?   <span class="verse" id="V32">32&#160;</span>Bazar meydanında oturan və  </div><div class='q'>“Biz sizə tütək çaldıq, sizsə oynamadınız,  </div><div class='q'>Biz mərsiyələr oxuduq, sizsə ağlamadınız”  </div><div class='m'>deyib bir-birini səsləyən uşaqlara bənzəyirlər.   <span class="verse" id="V33">33&#160;</span>Çünki Vəftizçi Yəhya gəldikdə nə çörək yeyir, nə şərab içirdi və siz deyirsiniz: “O, cinə tutulmuşdur”.   <span class="verse" id="V34">34&#160;</span>Bəşər Oğlu gəldikdə yeyib-içdi və siz deyirsiniz: “Bu qarınqulu və əyyaş adama baxın! Vergiyığanlara və günahkarlara dost oldu!”   <span class="verse" id="V35">35&#160;</span>Amma hikmət öz övladlarının hamısı tərəfindən təsdiq olunur».   </div><div class='s'>İsa günahkar qadını bağışlayır </div> <div class='p'> <span class="verse" id="V36">36&#160;</span>Fariseylərdən biri İsanı onunla birgə yeməyə dəvət etdi. O da fariseyin evinə girdi və süfrəyə oturdu.   <span class="verse" id="V37">37&#160;</span>Həmin şəhərdə günahkar bir qadın yaşayırdı. O, fariseyin evində İsanın süfrəyə oturduğundan xəbər tutanda ağ mərmər bir qabda ətirli yağ gətirdi.   <span class="verse" id="V38">38&#160;</span>Qadın arxada, İsanın ayaqlarının yanında durub ağlayaraq göz yaşları ilə Onun ayaqlarını islatmağa başladı. O, İsanın ayaqlarını saçları ilə sildi, öpdü və onlara ətirli yağ çəkdi.   </div><div class='p'> <span class="verse" id="V39">39&#160;</span>İsanı evinə dəvət etmiş farisey bunu görüb öz-özünə belə dedi: «Əgər bu adam peyğəmbər olsaydı, Ona toxunanın kim və nə cür qadın olduğunu bilərdi, çünki bu qadın günahkardır».   <span class="verse" id="V40">40&#160;</span>İsa ona xitab edib belə söylədi: «Şimon, Mənim sənə sözüm var». O da dedi: «Müəllim, buyur».   <span class="verse" id="V41">41&#160;</span>«Bir sələmçiyə iki nəfərin borcu var idi. Biri beş yüz, o birisi isə əlli dinar borclu idi.   <span class="verse" id="V42">42&#160;</span>Onların borcu ödəməyə imkanları yox idi. Ona görə də sələmçi hər ikisinin borcunu bağışladı. De görüm, bu adamlardan hansı onu daha çox sevəcək?»   <span class="verse" id="V43">43&#160;</span>Şimon cavab verdi: «Güman edirəm, o adam ki ona daha çox bağışlandı». İsa ona «düz seçmisən» dedi.   <span class="verse" id="V44">44&#160;</span>Sonra İsa qadına tərəf baxıb Şimona dedi: «Sən bu qadını görürsənmi? Mən sənin evinə gəldim, sən Mənim ayaqlarımı yumaq üçün Mənə su da vermədin. Bu qadınsa ayaqlarımı göz yaşları ilə isladıb saçları ilə sildi.   <span class="verse" id="V45">45&#160;</span>Sən Məni öpmədin, bu qadınsa Mən evə girəndən bəri ayaqlarımı hey öpür.   <span class="verse" id="V46">46&#160;</span>Sən başıma zeytun yağı çəkmədin. O isə ayaqlarıma ətirli yağ çəkdi.   <span class="verse" id="V47">47&#160;</span>Buna görə də sənə deyirəm: bu qadının çox olan günahları bağışlandı. Böyük məhəbbət göstərməsi də bu səbəbdəndir. Kimə az bağışlanıbsa, az sevər».   </div><div class='p'> <span class="verse" id="V48">48&#160;</span>Sonra İsa qadına dedi: «Sənin günahların bağışlandı».   <span class="verse" id="V49">49&#160;</span>Onda İsa ilə birgə süfrədə oturanlar öz aralarında danışmağa başladılar: «Bu adam kimdir ki, günahları da bağışlayır?»   <span class="verse" id="V50">50&#160;</span>Amma İsa qadına dedi: «İmanın səni xilas etdi. Arxayın get».   </div>