<div class='s'>İsa ilə Zakkay </div> <div class='p'> <span class="verse" id="V1">1&#160;</span>İsa Yerixoya daxil olub oradan keçirdi.   <span class="verse" id="V2">2&#160;</span>Orada vergiyığanların rəisi olan Zakkay adlı varlı bir adam var idi.   <span class="verse" id="V3">3&#160;</span>İsanın kim olduğunu görməyə can atırdı. Amma balacaboy olduğuna görə izdihamın arasından Onu görə bilmirdi.   <span class="verse" id="V4">4&#160;</span>İsanı görmək üçün irəliyə qaçıb bir firon ənciri ağacına dırmaşdı. Çünki İsa oradan keçməli idi.   </div><div class='p'> <span class="verse" id="V5">5&#160;</span>İsa o yerə çatdıqda yuxarı baxıb onu gördü və ona dedi: «Ey Zakkay, tez aşağı düş. Bu gün Mən sənin evində qalmalıyam».   <span class="verse" id="V6">6&#160;</span>O tez aşağı düşüb İsanı sevinclə qəbul etdi.   <span class="verse" id="V7">7&#160;</span>Bütün xalq bunu gördükdə deyinməyə başladı: «Gedib günahkar bir kişinin qonağı oldu!»   <span class="verse" id="V8">8&#160;</span>Zakkay isə ayağa qalxıb Rəbbə belə dedi: «Ya Rəbb, əmlakımın yarısını yoxsullara verərəm və kimdən haqsızlıqla bir şey almışamsa, ona dördqat qaytaracağam».   <span class="verse" id="V9">9&#160;</span>İsa ona dedi: «Bu gün bu evə xilas gəldi, çünki bu adam da İbrahimin oğludur.   <span class="verse" id="V10">10&#160;</span>Çünki Bəşər Oğlu itmişləri axtarıb xilas etmək üçün gəlmişdir».   </div><div class='s'>Əmanət pul məsəli </div> <div class='r'>(Mat. 25:14-30)  </div><div class='p'> <span class="verse" id="V11">11&#160;</span>Onlar bu şeyləri dinləyərkən İsa bir məsəl də çəkdi. Çünki O, Yerusəlimə yaxınlaşmışdı və onlar elə düşünürdülər ki, Allahın Padşahlığı dərhal üzə çıxacaq.   <span class="verse" id="V12">12&#160;</span>İsa belə dedi: «Əsilzadələrdən olan bir nəfər padşah təyin olunub geri dönmək üçün uzaq bir ölkəyə yola düşdü.   <span class="verse" id="V13">13&#160;</span>Getməmişdən əvvəl qullarından on nəfəri çağırdı və onlara on mina pul verib dedi: “Mən gələnədək bunlarla ticarət et”.   <span class="verse" id="V14">14&#160;</span>Lakin əhalisi bu adama nifrət etdi və onun ardınca elçilər göndərib dedi: “Bu adamın üzərimizdə padşah olmasını istəmirik”.   </div><div class='p'> <span class="verse" id="V15">15&#160;</span>O, padşah təyin olunub qayıdanda pul verdiyi həmin qulları yanına çağırtdırdı və nə qazandıqlarını öyrənmək istədi.   <span class="verse" id="V16">16&#160;</span>Birincisi gəlib dedi: “Ağa, sənin bir minan on mina da qazandırdı”.   <span class="verse" id="V17">17&#160;</span>Ağası ona dedi: “Afərin, yaxşı qulum! Ən kiçik bir işdə mənə sadiq olduğun üçün on şəhərin idarəsini üzərinə götür”.   <span class="verse" id="V18">18&#160;</span>İkincisi gəlib dedi: “Ağa! Sənin bir minan beş mina da qazandırdı”.   <span class="verse" id="V19">19&#160;</span>Ağası ona da “sən də beş şəhərə hakim ol” dedi.   </div><div class='p'> <span class="verse" id="V20">20&#160;</span>Bir başqası gəlib dedi: “Ağa! Budur sənin minan, onu dəsmala büküb saxlayırdım.   <span class="verse" id="V21">21&#160;</span>Çünki səndən qorxurdum, sən qəddar bir adamsan, özün qoymadığını götürürsən və özün əkmədiyini biçirsən”.   <span class="verse" id="V22">22&#160;</span>Ağası ona dedi: “Ay pis qul, səni öz ağzından çıxan sözlərlə mühakimə edəcəyəm! Mənim qəddar bir adam olduğumu, özüm qoymadığımı götürdüyümü və özüm əkmədiyimi biçdiyimi bilirdinmi?   <span class="verse" id="V23">23&#160;</span>Bəs onda nə üçün mənim pulumu sərraflara vermədin ki, mən qayıdanda onu faizlə geri alım?”   <span class="verse" id="V24">24&#160;</span>Sonra ətrafında olanlara dedi: “Əlindəki minanı ondan alın və on minası olana verin!”   <span class="verse" id="V25">25&#160;</span>Ona dedilər: “Ay ağa, axı artıq onun on minası var!”   <span class="verse" id="V26">26&#160;</span>O, sözünə belə davam etdi: “Sizə deyirəm: kimin varıdırsa, daha çox veriləcək, kimin yoxudursa, əlində olan da alınacaq.   <span class="verse" id="V27">27&#160;</span>Mənim onların padşahı olmağımı istəməyən düşmənlərimi isə buraya gətirin və mənim gözümün qabağında qılıncdan keçirin!”»   </div><div class='s'>İsanın Yerusəlimə girməsi </div> <div class='r'>(Mat. 21:1-11; Mark 11:1-11; Yəh. 12:12-19)  </div><div class='p'> <span class="verse" id="V28">28&#160;</span>İsa bu sözləri deyib qabaqda yeriyərək Yerusəlimə doğru qalxdı.   <span class="verse" id="V29">29&#160;</span>Zeytun dağı adlanan dağın yamacındakı Bet-Faqe ilə Bet-Anyaya yaxınlaşarkən şagirdlərdən ikisini göndərərək   <span class="verse" id="V30">30&#160;</span>dedi: «Qarşınızdakı kəndə gedin. Oraya girəndə hələ heç kəsin minmədiyi, bağlanmış bir sıpa tapacaqsınız. Onu açıb buraya gətirin.   <span class="verse" id="V31">31&#160;</span>Kim sizdən soruşsa: “Nə üçün sıpanı açırsınız?”, ona “bu sıpa Rəbbə lazımdır” deyərsiniz».   </div><div class='p'> <span class="verse" id="V32">32&#160;</span>Göndərilənlər gedib hər şeyin Onun dediyi kimi olduğunu gördülər.   <span class="verse" id="V33">33&#160;</span>Onlar sıpanı açanda onun sahibləri onlara dedi: «Bu sıpanı nə üçün açırsınız?»   <span class="verse" id="V34">34&#160;</span>Onlar cavab verdilər: «Bu sıpa Rəbbə lazımdır».   <span class="verse" id="V35">35&#160;</span>Sıpanı İsanın yanına gətirdilər və öz paltarlarını sıpanın üstünə sərib İsanı onun belinə mindirdilər.   <span class="verse" id="V36">36&#160;</span>O irəli gedərkən insanlar öz paltarlarını yola döşəyirdi.   </div><div class='p'> <span class="verse" id="V37">37&#160;</span>İsa Zeytun dağının aşağı düşən yamacına yaxınlaşanda çoxlu şagird gördükləri bütün möcüzələr üçün sevinib uca səslə Allaha həmd etməyə başladı.   <span class="verse" id="V38">38&#160;</span>Onlar deyirdi:  </div><div class='q'>«Rəbbin ismi ilə gələn Padşaha alqış olsun!  </div><div class='q'>Göydə sülh, ən ucalarda izzət olsun!»   </div><div class='m'> <span class="verse" id="V39">39&#160;</span>İzdihamın arasından bəzi fariseylər Ona dedilər: «Müəllim, şagirdlərinə qadağan et!»   <span class="verse" id="V40">40&#160;</span>Lakin İsa cavabında onlara dedi: «Sizə bunu deyirəm ki, əgər onlar sussa, daşlar dilə gələr!»   </div><div class='s'>İsa Yerusəlim üçün ağlayır </div> <div class='p'> <span class="verse" id="V41">41&#160;</span>İsa Yerusəlimə yaxınlaşanda ona baxıb şəhər üçün ağladı.   <span class="verse" id="V42">42&#160;</span>O dedi: «Ah, kaş sən də bu gün sülhə aparan yolu tanıyaydın! Amma bu yol hələlik sənin nəzərindən gizlənib.   <span class="verse" id="V43">43&#160;</span>Çünki səni elə günlər gözləyir ki, düşmənlərin səni sədlə əhatə edəcək, mühasirəyə alacaq və hər yerdən sıxışdıracaqlar.   <span class="verse" id="V44">44&#160;</span>Səni də, qucağındakı övladlarını da yerlə-yeksan edəcəklər. Daşını daş üstə qoymayacaqlar, çünki Allahın sənə yaxınlaşdığı zamanı anlamadın».   </div><div class='s'>İsa satıcıları məbəddən qovur </div> <div class='r'>(Mat. 21:12-17; Mark 11:15-19; Yəh. 2:13-22)  </div><div class='p'> <span class="verse" id="V45">45&#160;</span>İsa məbədə girib orada satıcılıq edənləri qovmağa başladı.   <span class="verse" id="V46">46&#160;</span>Onlara belə dedi:  </div><div class='q'>«“Mənim evim dua evi olacaq”  </div><div class='m'>deyə yazılıb. Amma siz onu quldur yuvasına çevirmisiniz!»   </div><div class='p'> <span class="verse" id="V47">47&#160;</span>İsa hər gün məbəddə təlim öyrədirdi. Başçı kahinlər, ilahiyyatçılar və xalqın nüfuzlu adamları Onu öldürmək üçün yol axtarırdı,   <span class="verse" id="V48">48&#160;</span>amma bunu necə edəcəklərini bilmirdilər. Çünki bütün xalq Onu böyük diqqətlə dinləyirdi.   </div>