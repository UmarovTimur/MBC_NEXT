<div class='s'>Kitabın Teofilə həsr olunması </div> <div class='p'> <span class="verse" id="V1">1&#160;</span>Hörmətli Teofil, çoxları aramızda baş vermiş hadisələrin tarixçəsini yazmağa cəhd göstərib.   <span class="verse" id="V2">2&#160;</span>Əvvəldən bəri Kəlamı öz gözləri ilə görənlər və Ona xidmət edənlər bu hadisələri bizə nəql etdiyi kimi   <span class="verse" id="V3">3&#160;</span>mən də əvvəlcədən hər şeyi diqqətlə araşdırıb bunları sənə ardıcıllıqla yazmağı münasib bildim.   <span class="verse" id="V4">4&#160;</span>Belə ki sən öyrəndiyin şeylərin doğru olduğunu biləsən.   </div><div class='s'>Vəftizçi Yəhyanın doğulması əvvəlcədən bildirilir </div> <div class='p'> <span class="verse" id="V5">5&#160;</span>Yəhudeya padşahı Hirodun dövründə Aviya bölüyündən olan Zəkəriyyə adlı bir kahin var idi. Arvadı da Harun nəslindən idi, adı Elizavet idi.   <span class="verse" id="V6">6&#160;</span>Onların hər ikisi Allahın gözündə saleh idi və Rəbbin qoyduğu əmr və qaydaların hamısına nöqsansız əməl edirdilər.   <span class="verse" id="V7">7&#160;</span>Amma Elizavet sonsuz olduğuna görə onların övladı yox idi. Hər ikisinin yaşı çox idi.   </div><div class='p'> <span class="verse" id="V8">8&#160;</span>Bir gün Zəkəriyyə öz bölüyünün növbəsində Allahın önündə kahinlik xidmətini icra edirdi.   <span class="verse" id="V9">9&#160;</span>Rəbbin məbədinə daxil olub buxur yandırmaq üçün kahinlik adətinə görə atılan püşk ona düşdü.   <span class="verse" id="V10">10&#160;</span>Buxur yandırma zamanı bütün camaat məbəddən kənarda dua edirdi.   <span class="verse" id="V11">11&#160;</span>Bu vaxt Rəbbin bir mələyi buxur qurbangahının sağında durub Zəkəriyyəyə göründü.   <span class="verse" id="V12">12&#160;</span>Zəkəriyyə bunu görüb təlaşa düşdü və çox qorxdu.   <span class="verse" id="V13">13&#160;</span>Mələk isə ona dedi: «Qorxma, Zəkəriyyə! Sənin duan eşidildi. Arvadın Elizavet sənə bir oğul doğacaq. Sən də onun adını Yəhya qoy.   <span class="verse" id="V14">14&#160;</span>Sən sevinib şadlanacaqsan. Çox adam onun dünyaya gəlməsinə görə sevinəcək.   <span class="verse" id="V15">15&#160;</span>Çünki o, Rəbbin gözündə böyük olacaq. O, şərab və başqa kefləndirici içki içməyəcək; hələ ana bətnində olarkən Müqəddəs Ruhla dolu olacaq.   <span class="verse" id="V16">16&#160;</span>O, İsrail övladlarının çoxunu Allahı Rəbb tərəfə döndərəcək.   <span class="verse" id="V17">17&#160;</span>Ataların ürəklərini övladlarına, itaətsiz adamları salehlərin düşüncə tərzinə yönəltmək və Rəbbə hazırlanmış xalqı yetişdirmək üçün İlyasın ruhu və qüdrəti ilə Rəbbin önündə gedəcək».   <span class="verse" id="V18">18&#160;</span>Zəkəriyyə mələyə dedi: «Mən bunu necə bilərəm? Axı mən çox yaşlıyam, elə arvadımın da yaşı ötüb».   <span class="verse" id="V19">19&#160;</span>Mələk ona cavab verdi: «Mən Allahın önündə dayanan Cəbrayılam və səninlə danışıb bu müjdəni sənə çatdırmaq üçün göndərilmişəm.   <span class="verse" id="V20">20&#160;</span>Budur, vaxtında həyata keçəcək sözlərimə inanmadığına görə bu yerinə yetən günədək sən lal olub danışa bilməyəcəksən».   </div><div class='p'> <span class="verse" id="V21">21&#160;</span>Bu vaxt camaat Zəkəriyyəni gözləyirdi və onun məbəddə ləngiməsinə heyrət edirdi.   <span class="verse" id="V22">22&#160;</span>O isə məbəddən çıxıb xalqla danışa bilmədi. Onlar da Zəkəriyyənin məbəddə görüntü gördüyünü başa düşdülər. Zəkəriyyə xalqa işarə edirdi və lal olaraq qaldı.   </div><div class='p'> <span class="verse" id="V23">23&#160;</span>Zəkəriyyə xidmət vaxtı qurtaranda evinə qayıtdı.   <span class="verse" id="V24">24&#160;</span>Bu vaxtdan sonra arvadı Elizavet uşağa qaldı və beş ay evindən çıxmadı.   <span class="verse" id="V25">25&#160;</span>O deyirdi: «Bunu mənim üçün Rəbb etdi. Bu vaxt O mənə nəzər salıb məni el arasında xəcalətdən qurtardı».   </div><div class='s'>İsanın doğulması əvvəlcədən bildirilir </div> <div class='p'> <span class="verse" id="V26">26&#160;</span>Elizavetin hamiləliyinin altıncı ayında mələk Cəbrayıl Allah tərəfindən Qalileyadakı Nazaret adlanan şəhərə,   <span class="verse" id="V27">27&#160;</span>Davudun nəslindən olan Yusif adlı bir kişiyə nişanlanan bakirə qızın yanına göndərildi. Həmin qızın adı Məryəm idi.   <span class="verse" id="V28">28&#160;</span>Mələk onun yanına gəlib dedi: «Salam, ey lütfə nail olmuş qız! Rəbb səninlədir».   <span class="verse" id="V29">29&#160;</span>Məryəm bu sözlərdən tam lərzəyə gəldi və ürəyində bu salamın nə demək olduğu barədə düşünməyə başladı.   <span class="verse" id="V30">30&#160;</span>Mələk ona dedi: «Qorxma, Məryəm, çünki sən Allahın lütfünə nail oldun.   <span class="verse" id="V31">31&#160;</span>Sən hamilə olub bir Oğul doğacaqsan. Onun adını İsa qoy.   <span class="verse" id="V32">32&#160;</span>O, böyük olacaq və Haqq-Taalanın Oğlu adlanacaq. Rəbb Allah Ona atası Davudun taxtını verəcək.   <span class="verse" id="V33">33&#160;</span>O, Yaqub nəslinin üzərində əbədi olaraq Padşah olacaq və Onun Padşahlığının sonu olmayacaq».   <span class="verse" id="V34">34&#160;</span>Məryəm mələyə dedi: «Bu necə olacaq? Mən heç kişi üzü görməmişəm».   <span class="verse" id="V35">35&#160;</span>Mələk cavabında ona dedi: «Müqəddəs Ruh sənin üzərinə enəcək, Haqq-Taalanın qüdrəti üstünə kölgə salacaq. Buna görə də doğulacaq müqəddəs Övlad Allahın Oğlu adlanacaq.   <span class="verse" id="V36">36&#160;</span>Bax qohumun Elizavetin də yaşlı vaxtında bətninə oğlan uşağı düşüb. Onu sonsuz adlandırırdılar, amma o artıq altı aydır ki, hamilədir.   <span class="verse" id="V37">37&#160;</span>Çünki Allah üçün mümkün olmayan şey yoxdur».   <span class="verse" id="V38">38&#160;</span>Onda Məryəm dedi: «Mən Rəbbin quluyam, qoy mənə sənin dediyin kimi olsun». Mələk onu tərk edib getdi.   </div><div class='s'>Məryəmlə Elizavetin görüşü </div> <div class='p'> <span class="verse" id="V39">39&#160;</span>O vaxt Məryəm tələsik qalxıb Yəhudanın dağlıq bölgəsindəki bir şəhərə yollandı.   <span class="verse" id="V40">40&#160;</span>O, Zəkəriyyənin evinə girib Elizaveti salamladı.   <span class="verse" id="V41">41&#160;</span>Elizavet Məryəmin salamını eşidəndə bətnindəki körpə tərpəndi. Elizavet də Müqəddəs Ruhla dolub   <span class="verse" id="V42">42&#160;</span>uca səslə çığırdı: «Sən qadınlar arasında xeyir-dualısan, sənin bətninin bəhrəsi də xeyir-dualıdır!   <span class="verse" id="V43">43&#160;</span>Bu necə oldu ki, Rəbbimin anası yanıma gəlib?   <span class="verse" id="V44">44&#160;</span>Bax sənin salamının səsi qulağıma çatanda bətnimdəki körpə sevinclə tərpəndi.   <span class="verse" id="V45">45&#160;</span>Rəbbin ona dediyi sözlərin yerinə yetəcəyinə inanan qadın nə bəxtiyardır!»   </div><div class='s'>Məryəmin həmd ilahisi </div> <div class='p'> <span class="verse" id="V46">46&#160;</span>Məryəm isə dedi:   </div><div class='q'> <span class="verse" id="V47">47&#160;</span>«Qəlbim Rəbbi ucaldır,  </div><div class='q'>Ruhum Xilaskarım Allaha görə şadlanır,   </div><div class='q'> <span class="verse" id="V48">48&#160;</span>Çünki O Öz qulunun yazıq halını gördü.  </div><div class='q'>Bundan sonra bütün nəsillər məni bəxtiyar sayacaq,   </div><div class='q'> <span class="verse" id="V49">49&#160;</span>Çünki Qadir Olan mənim üçün böyük işlər etdi,  </div><div class='q'>Onun adı müqəddəsdir!   </div><div class='q'> <span class="verse" id="V50">50&#160;</span>Onun mərhəməti də nəsildən-nəslə  </div><div class='q'>Ondan qorxanlara göstərilər.   </div><div class='q'> <span class="verse" id="V51">51&#160;</span>O, qolu ilə qüdrətli işlər gördü,  </div><div class='q'>Ürəklərində qürurla düşünənləri pərən-pərən saldı.   </div><div class='q'> <span class="verse" id="V52">52&#160;</span>Hökmdarları taxtlarından endirdi,  </div><div class='q'>Məzlumları yüksəltdi.   </div><div class='q'> <span class="verse" id="V53">53&#160;</span>Acları nemətlərlə doydurdu,  </div><div class='q'>Varlıları isə əliboş yola saldı.   </div><div class='q'> <span class="verse" id="V54">54-55&#160;</span>Rəbb qulu İsrailin imdadına çatdı,  </div><div class='q'>Ata-babalarımıza vəd etdiyi kimi  </div><div class='q'>İbrahimə və onun nəslinə əbədilik  </div><div class='q'>Mərhəmət göstərməyi yada saldı».   </div><div class='p'> <span class="verse" id="V56">56&#160;</span>Məryəm Elizavetin yanında üç aya yaxın qalıb evinə qayıtdı.   </div><div class='s'>Vəftizçi Yəhyanın doğulması </div> <div class='p'> <span class="verse" id="V57">57&#160;</span>Elizavetin doğmaq vaxtı çatdı. O, bir oğlan doğdu.   <span class="verse" id="V58">58&#160;</span>Onun qohum-qonşuları Rəbbin ona böyük mərhəmət göstərdiyini eşidəndə onunla birgə sevindilər.   <span class="verse" id="V59">59&#160;</span>Səkkizinci gün körpəni sünnət etməyə gəldilər. Ona atası Zəkəriyyənin adını qoymaq istədilər.   <span class="verse" id="V60">60&#160;</span>Körpənin anası isə dedi: «Yox, onun adı Yəhya olacaq».   <span class="verse" id="V61">61&#160;</span>Ona dedilər: «Axı qohumların arasında belə adı olan bir kəs yoxdur».   <span class="verse" id="V62">62&#160;</span>Körpənin atasından körpəyə nə ad qoyulmasını işarə ilə soruşdular.   <span class="verse" id="V63">63&#160;</span>O, bir yazı lövhəciyi istəyib yazdı: «Onun adı Yəhyadır». Hamı heyrətə gəldi.   <span class="verse" id="V64">64&#160;</span>Həmin o anda Zəkəriyyənin dili açıldı. O, Allaha alqış etməyə başladı.   <span class="verse" id="V65">65&#160;</span>Qonşuların hamısı qorxuya düşdü. Bütün bu hadisələr haqqında Yəhudeyanın dağlıq bölgəsinin hər yerində danışırdılar.   <span class="verse" id="V66">66&#160;</span>Bu barədə eşidən hər bir kəs fikrə gedib deyərdi: «Bu körpə böyüyüb nə olacaq?» Çünki Rəbbin əli onun üzərində idi.   </div><div class='s'>Zəkəriyyənin peyğəmbərliyi </div> <div class='p'> <span class="verse" id="V67">67&#160;</span>Körpənin atası Zəkəriyyə Müqəddəs Ruhla dolub belə peyğəmbərlik etdi:   </div><div class='q'> <span class="verse" id="V68">68&#160;</span>«Alqış olsun İsrailin Allahı Rəbbə!  </div><div class='q'>Çünki Öz xalqına nəzər salıb onları satın aldı.   </div><div class='q'> <span class="verse" id="V69">69&#160;</span>O, qulu Davudun nəslindən  </div><div class='q'>Bizə qüdrətli Xilaskar yetirdi.   </div><div class='q'> <span class="verse" id="V70">70&#160;</span>Qədimdən bəri Öz müqəddəs peyğəmbərlərinin vasitəsilə bildirdiyi kimi   </div><div class='q'> <span class="verse" id="V71">71&#160;</span>Düşmənlərimizdən və bizə nifrət edənlərin əlindən bizi xilas etdi.   </div><div class='q'> <span class="verse" id="V72">72&#160;</span>Beləcə ata-babalarımıza mərhəmət göstərib  </div><div class='q'>Öz müqəddəs Əhdini xatırladı.   </div><div class='q'> <span class="verse" id="V73">73&#160;</span>Atamız İbrahimə and içdiyi kimi  </div><div class='q'>Bizə elə güc verdi ki,   </div><div class='q'> <span class="verse" id="V74">74-75&#160;</span>Düşmənlərimizin əlindən qurtulub  </div><div class='q'>Həyatımız boyu qorxmadan Rəbbin önündə  </div><div class='q'>Müqəddəslik və salehliklə Ona ibadət edək.   </div><div class='q'> <span class="verse" id="V76">76&#160;</span>Ey körpə, sən Haqq-Taalanın peyğəmbəri adlanacaqsan,  </div><div class='q'>Çünki Rəbbin önündə gedəcəksən,  </div><div class='q'>Onun yolunu hazırlayacaqsan.   </div><div class='q'> <span class="verse" id="V77">77&#160;</span>Onun xalqına günahlarının bağışlanması ilə  </div><div class='q'>Xilas olunmaları barədə bildirəcəksən.   </div><div class='q'> <span class="verse" id="V78">78&#160;</span>Axı Allahımızın ürəyi mərhəmətlidir,  </div><div class='q'>Onun bu mərhəmətinə görə  </div><div class='q'>Ucalarda bizim üçün Günəş doğacaq ki,   </div><div class='q'> <span class="verse" id="V79">79&#160;</span>Zülmətdə və ölüm kölgəsində oturanların üzərinə nur saçsın,  </div><div class='q'>Ayaqlarımızı sülh yoluna yönəltsin».   </div><div class='p'> <span class="verse" id="V80">80&#160;</span>Körpə isə böyüyüb ruhən qüvvətlənirdi və İsrail xalqına görünən günədək çöldə qaldı.   </div>