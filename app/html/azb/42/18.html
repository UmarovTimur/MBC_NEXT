<div class='s'>Dul qadın və ədalətsiz hakim məsəli </div> <div class='p'> <span class="verse" id="V1">1&#160;</span>İsa şagirdlərinə daim dua etmək və heç ruhdan düşməmək lazım olduğu barədə bir məsəl çəkdi.   <span class="verse" id="V2">2&#160;</span>O dedi: «Bir şəhərdə Allahdan qorxmayan və adamlara hörmət etməyən bir hakim var idi.   <span class="verse" id="V3">3&#160;</span>Elə həmin şəhərdə bir dul qadın da var idi. Qadın hey onun yanına gələrək deyərdi: “Rəqibimlə olan işimdə mənim haqqımı qoru”.   <span class="verse" id="V4">4&#160;</span>Amma hakim bir müddət bunu etmək istəmədi, sonra isə öz-özünə dedi: “Hərçənd mən nə Allahdan qorxur, nə də adamlara hörmət edirəm,   <span class="verse" id="V5">5&#160;</span>bu qadın mənim zəhləmi tökdüyü üçün onun haqqını qoruyum ki, bir də gəlib baş-qulağımı aparmasın”».   <span class="verse" id="V6">6&#160;</span>Rəbb sözünə belə davam etdi: «Ədalətsiz hakimin nə dediyini dinləyin.   <span class="verse" id="V7">7&#160;</span>Məgər Allah Öz seçdiklərini, gecə-gündüz Ondan imdad istəyənlərin haqqını qorumayacaqmı? Onları çox gözlədəcəkmi?   <span class="verse" id="V8">8&#160;</span>Sizə bunu deyirəm: tezliklə onların haqqını qoruyacaq. Bəs Bəşər Oğlu gələndə yer üzündə iman tapacaqmı?»   </div><div class='s'>Farisey və vergiyığan məsəli </div> <div class='p'> <span class="verse" id="V9">9&#160;</span>Özlərinin saleh olduğuna güvənib başqalarına xor baxan bəziləri üçün də İsa belə bir məsəl çəkdi:   <span class="verse" id="V10">10&#160;</span>«Biri farisey, digəri isə vergiyığan olan iki nəfər dua etmək üçün məbədə girdi.   <span class="verse" id="V11">11&#160;</span>Farisey ayaq üstə durub öz-özünə belə dua edirdi: “Ya Allah, Sənə şükürlər olsun ki, mən başqaları kimi soyğunçu, haqsız, zinakar ya da bu vergiyığan kimi deyiləm.   <span class="verse" id="V12">12&#160;</span>Həftədə iki dəfə oruc tuturam, bütün qazandığımın onda birini verirəm”.   <span class="verse" id="V13">13&#160;</span>Vergiyığan isə uzaqda durub gözlərini göyə qaldırmağa belə, cəsarət etmirdi, amma sinəsinə vurub hey deyirdi: “Ya Allah! Mən günahkara rəhm et!”   <span class="verse" id="V14">14&#160;</span>Sizə deyirəm ki, o farisey yox, vergiyığan evinə saleh sayılaraq getdi. Çünki özünü yüksəldən hər kəs aşağı tutulacaq, özünü aşağı tutansa yüksəldiləcək».   </div><div class='s'>İsa uşaqlara xeyir-dua verir </div> <div class='r'>(Mat. 19:13-15; Mark 10:13-16)  </div><div class='p'> <span class="verse" id="V15">15&#160;</span>Adamlar körpələri də İsanın yanına gətirirdilər ki, İsa onlara toxunsun. Bunu görən şagirdlərsə onlara qadağan etdilər.   <span class="verse" id="V16">16&#160;</span>Amma İsa uşaqları yanına çağırıb dedi: «Uşaqları buraxın, qoy Mənim yanıma gəlsinlər! Onlara mane olmayın! Çünki Allahın Padşahlığı belələrinə məxsusdur.   <span class="verse" id="V17">17&#160;</span>Sizə doğrusunu deyirəm: kim Allahın Padşahlığını bir uşaq kimi qəbul etməsə, oraya əsla daxil ola bilməz».   </div><div class='s'>Var-dövlət və Allahın Padşahlığı </div> <div class='r'>(Mat. 19:16-30; Mark 10:17-31)  </div><div class='p'> <span class="verse" id="V18">18&#160;</span>Rəhbərlərdən biri İsadan soruşdu: «Ey yaxşı Müəllim, mən nə etməliyəm ki, əbədi həyatı irs olaraq alım?»   <span class="verse" id="V19">19&#160;</span>İsa ona dedi: «Mənə niyə yaxşı deyirsən? Tək Allahdan başqa yaxşısı yoxdur.   <span class="verse" id="V20">20&#160;</span>Onun əmrlərini bilirsən: “Zina etmə. Qətl etmə. Oğurluq etmə. Yalandan şahidlik etmə. Ata-anana hörmət et”».   <span class="verse" id="V21">21&#160;</span>Bu adamsa dedi: «Bunların hamısına gəncliyimdən bəri riayət edirəm».   <span class="verse" id="V22">22&#160;</span>İsa bunu eşidib ona dedi: «Sənin bir şeyin çatışmır: nəyin varsa, satıb yoxsullara payla. Onda göylərdə xəzinən olacaq. Sonra qayıt, Mənim ardımca gəl».   <span class="verse" id="V23">23&#160;</span>Amma bu sözləri eşitdikdə həmin adamı dərin kədər bürüdü, çünki çox varlı idi.   </div><div class='p'> <span class="verse" id="V24">24&#160;</span>İsa onun dərindən kədərləndiyini görəndə dedi: «Var-dövləti olanların Allahın Padşahlığına daxil olması nə qədər çətindir!   <span class="verse" id="V25">25&#160;</span>Doğrudan da, dəvənin iynə gözündən keçməsi varlı adamın Allahın Padşahlığına daxil olmasından asandır».   <span class="verse" id="V26">26&#160;</span>Bunları eşidənlər dedilər: «Elə isə, kim xilas ola bilər?»   <span class="verse" id="V27">27&#160;</span>O isə dedi: «İnsan üçün qeyri-mümkün olan, Allah üçün mümkündür».   </div><div class='p'> <span class="verse" id="V28">28&#160;</span>Peter isə dedi: «Bax biz hər şeyi qoyub Sənin ardınca gəlmişik».   <span class="verse" id="V29">29&#160;</span>İsa onlara dedi: «Sizə doğrusunu deyirəm: Allahın Padşahlığı uğrunda ya evini ya arvadını ya bacı-qardaşlarını ya ata-anasını və yaxud uşaqlarını atan elə bir kəs yoxdur ki,   <span class="verse" id="V30">30&#160;</span>bu dövrdə bundan neçə qat artıq, gələcək dövrdə isə əbədi həyat almasın».   </div><div class='s'>İsa ölüb-diriləcəyi barədə üçüncü dəfə xəbər verir </div> <div class='r'>(Mat. 20:17-19; Mark 10:32-34)  </div><div class='p'> <span class="verse" id="V31">31&#160;</span>İsa On İki şagirdi kənara çəkib onlara dedi: «Bax Yerusəlimə qalxırıq, Bəşər Oğlu üçün peyğəmbərlər vasitəsilə yazılanların hamısı tam yerinə yetəcək.   <span class="verse" id="V32">32&#160;</span>Çünki O, başqa millətlərə təslim ediləcək. Onlar Onu ələ salıb təhqir edəcək, Ona tüpürəcək   <span class="verse" id="V33">33&#160;</span>və qamçılayıb öldürəcəklər. O, üçüncü gün diriləcək».   <span class="verse" id="V34">34&#160;</span>Amma şagirdlər bu sözlərdən heç bir şey başa düşmədilər. Bu sözlər onlar üçün gizli saxlandı və onlar deyilənləri anlamırdılar.   </div><div class='s'>Kor adamın gözləri açılır </div> <div class='r'>(Mat. 20:29-34; Mark 10:46-52)  </div><div class='p'> <span class="verse" id="V35">35&#160;</span>İsa Yerixoya yaxınlaşanda bir kor adam yol kənarında oturub dilənirdi.   <span class="verse" id="V36">36&#160;</span>Yanından çoxlu adamın keçdiyini eşitdikdə soruşdu: «Nə olub?»   <span class="verse" id="V37">37&#160;</span>Ona xəbər verdilər: «Nazaretli İsa buradan keçir».   <span class="verse" id="V38">38&#160;</span>Onda o qışqırdı: «Ey Davud Oğlu İsa! Mənə rəhm elə!»   <span class="verse" id="V39">39&#160;</span>Qabaqda gedənlər ona qadağan edib susdurmaq istəsələr də, o «Ey Davud Oğlu! Mənə rəhm elə!» deyə daha ucadan bağırdı.   <span class="verse" id="V40">40&#160;</span>İsa dayanıb əmr etdi ki, onu yanına gətirsinlər. Adam yaxınlaşarkən İsa ondan soruşdu:   <span class="verse" id="V41">41&#160;</span>«Nə istəyirsən, sənin üçün edim?» O dedi: «Ya Rəbb, gözlərim açılsın».   <span class="verse" id="V42">42&#160;</span>İsa ona dedi: «Qoy gözlərin açılsın, imanın səni xilas etdi».   <span class="verse" id="V43">43&#160;</span>Həmin an bu adamın gözləri açıldı və o, Allahı izzətləndirərək İsanın ardınca getdi. Bunu görən bütün xalq Allaha həmdlər etdi.   </div>