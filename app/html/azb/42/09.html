<div class='s'>On İki şagirdə verilən vəzifə </div> <div class='r'>(Mat. 10:1-15; Mark 6:7-13)  </div><div class='p'> <span class="verse" id="V1">1&#160;</span>İsa On İki şagirdi yanına çağırıb bütün cinlər üzərində və xəstəliklərə şəfa vermək üçün onlara qüdrət və səlahiyyət verdi.   <span class="verse" id="V2">2&#160;</span>Onları göndərdi ki, Allahın Padşahlığını vəz edib xəstələri sağaltsınlar.   <span class="verse" id="V3">3&#160;</span>İsa onlara dedi: «Yol üçün heç nə – nə əsa, nə torba, nə çörək, nə pul, nə də iki köynək götürün.   <span class="verse" id="V4">4&#160;</span>Hansı evə girsəniz, orada qalın və oradan da yola çıxın.   <span class="verse" id="V5">5&#160;</span>Harada sizi qəbul etməzlərsə, o şəhərdən çıxarkən onlara qarşı şəhadət olsun deyə ayaqlarınızın tozunu çırpın».   <span class="verse" id="V6">6&#160;</span>Onlar da yola düşüb hər yerdə Müjdəni yayaraq və şəfa verərək kənd-kənd dolaşdılar.   </div><div class='s'>Yəhyanın edamı </div> <div class='r'>(Mat. 14:1-2; Mark 6:14-16)  </div><div class='p'> <span class="verse" id="V7">7&#160;</span>Hökmdar Hirod baş verən bütün hadisələr barədə eşitdi və çaşıb-qaldı. Çünki bəziləri «Yəhya ölülər arasından dirilib»,   <span class="verse" id="V8">8&#160;</span>digərləri «İlyas zühur edib», başqaları da «qədim peyğəmbərlərdən biri dirilib» deyirdi.   <span class="verse" id="V9">9&#160;</span>Hirod isə dedi: «Yəhyanın boynunu mən vurdurdum, bəs haqqında bu xəbərləri eşitdiyim Adam kimdir?» Hirod Onu görməyə can atırdı.   </div><div class='s'>İsa beş min nəfəri doydurur </div> <div class='r'>(Mat. 14:13-21; Mark 6:30-44; Yəh. 6:1-14)  </div><div class='p'> <span class="verse" id="V10">10&#160;</span>Həvarilər İsanın yanına qayıdıb gördükləri işlər haqqında Ona danışdılar. Sonra İsa yalnız onları Özü ilə götürüb Bet-Sayda adlanan bir şəhərə apardı.   <span class="verse" id="V11">11&#160;</span>Amma camaat bu barədə xəbər tutub Onun ardınca düşdü. İsa onları xoş qarşıladı, onlara Allahın Padşahlığından danışdı və şəfaya möhtac olanları sağaltdı.   </div><div class='p'> <span class="verse" id="V12">12&#160;</span>Artıq gün batırdı. On İki şagird İsanın yanına gəlib Ona dedi: «Camaatı burax, qoy ətrafdakı oba və kəndlərə gedib gecələsinlər və bir şey alıb yesinlər. Axı biz burada çöllük yerdəyik».   <span class="verse" id="V13">13&#160;</span>Amma İsa onlara dedi: «Onlara yeməyi siz verin». Şagirdlər Ona cavab verdilər: «Beş çörək və iki balıqdan başqa bir şeyimiz yoxdur. Bəlkə biz gedib bütün bu camaat üçün bir şey alaq?»   <span class="verse" id="V14">14&#160;</span>Orada beş minə yaxın kişi var idi. İsa şagirdlərinə dedi: «Onları dəstə-dəstə, əlli-əlli oturdun».   <span class="verse" id="V15">15&#160;</span>Şagirdlər də eləcə edib hamını oturtdular.   <span class="verse" id="V16">16&#160;</span>İsa beş çörəyi və iki balığı götürüb göyə baxaraq şükür duası etdi. Sonra onları bölüb şagirdlərə verdi ki, camaata paylasınlar.   <span class="verse" id="V17">17&#160;</span>Hamı yeyib-doydu. Artıq qalan hissələr on iki zənbilə yığıldı.   </div><div class='s'>Peterin Məsihi tanıması </div> <div class='r'>(Mat. 16:13-20; Mark 8:27-30)  </div><div class='p'> <span class="verse" id="V18">18&#160;</span>Bir gün İsa tək dua edirdi. Şagirdlər də yanında idi. İsa onlardan soruşdu: «Camaatın dediyinə görə Mən kiməm?»   <span class="verse" id="V19">19&#160;</span>Onlar belə cavab verdilər: «Bəziləri Vəftizçi Yəhya, başqaları İlyas, digərləri isə deyirlər ki, qədim peyğəmbərlərdən biri dirilib».   <span class="verse" id="V20">20&#160;</span>İsa onlara dedi: «Bəs siz nə deyirsiniz? Sizcə Mən kiməm?» Peter cavab verdi: «Sən Allahın Məsihisən».   <span class="verse" id="V21">21&#160;</span>İsa şagirdlərinə qadağan edib əmr etdi ki, bunu heç kəsə danışmasınlar.   </div><div class='s'>İsa ölüb-diriləcəyi barədə əvvəlcədən xəbər verir </div> <div class='r'>(Mat. 16:21-28; Mark 8:31–9:1)  </div><div class='p'> <span class="verse" id="V22">22&#160;</span>O dedi: «Bəşər Oğlu çox əzab çəkməli, ağsaqqallar, başçı kahinlər və ilahiyyatçılar tərəfindən rədd olunmalı, öldürülməli və üçüncü gün dirilməlidir».   </div><div class='p'> <span class="verse" id="V23">23&#160;</span>Sonra hamısına söylədi: «Əgər bir kəs Mənim ardımca gəlmək istəyirsə, özündən imtina etsin və hər gün çarmıxını götürüb ardımca gəlsin.   <span class="verse" id="V24">24&#160;</span>Kim canını xilas etmək istəyirsə, onu itirəcək, amma kim Mənim uğrumda canını itirirsə, onu xilas edəcək.   <span class="verse" id="V25">25&#160;</span>İnsan bütün dünyanı qazanıb canını məhv edər yaxud itirərsə, ona nə xeyri var?   <span class="verse" id="V26">26&#160;</span>Kim Məndən və Mənim sözlərimdən utanarsa, Bəşər Oğlu da Özünün, Atasının və müqəddəs mələklərin izzəti içində gələndə o adamdan utanacaq.   <span class="verse" id="V27">27&#160;</span>Amma sizə həqiqəti deyirəm: burada duranlardan bəzisi Allahın Padşahlığını görmədən ölməyəcək».   </div><div class='s'>İsanın görünüşü dəyişir </div> <div class='r'>(Mat. 17:1-8; Mark 9:2-8)  </div><div class='p'> <span class="verse" id="V28">28&#160;</span>Bu sözləri söyləyəndən təxminən səkkiz gün keçmişdi. İsa Özü ilə Peter, Yəhya və Yaqubu götürüb dua etmək üçün dağa çıxdı.   <span class="verse" id="V29">29&#160;</span>İsa dua edərkən üzünün görünüşü dəyişdi və libası gözqamaşdırıcı ağ rəng aldı.   <span class="verse" id="V30">30&#160;</span>O anda iki nəfər İsa ilə söhbət etməyə başladı. Onlar Musa və İlyas idi.   <span class="verse" id="V31">31&#160;</span>Onlar ehtişam içində göründülər və İsanın Yerusəlimdə yerinə yetirəcəyi bu dünyadan ayrılması barədə danışırdılar.   <span class="verse" id="V32">32&#160;</span>Peter və onun yoldaşları dərin yuxuya dalmışdılar. Yuxudan ayılanda isə İsanın ehtişamını və yanında duran iki kişini gördülər.   <span class="verse" id="V33">33&#160;</span>Onlar İsanın yanından gedəndə Peter İsaya dedi: «Ustad! Nə yaxşı ki biz buradayıq. Gəl üç çardaq quraq, biri Sənin, biri Musa, biri də İlyas üçün». Əslində o nə dediyini bilmirdi.   <span class="verse" id="V34">34&#160;</span>Peter bunu deyən zaman bir bulud gəldi və onların üzərinə kölgə saldı. Buluda daxil olarkən onları dəhşət bürüdü.   <span class="verse" id="V35">35&#160;</span>Buluddan bir səs gəldi: «Bu Mənim Oğlumdur, seçilmişimdir, Ona qulaq asın!»   <span class="verse" id="V36">36&#160;</span>Səs kəsiləndə onlar İsanı tək gördülər. Şagirdlər bunu sirr olaraq saxlayıb o günlərdə gördüklərini heç kimə danışmadılar.   </div><div class='s'>Oğlandan cin çıxarılır </div> <div class='r'>(Mat. 17:14-21; Mark 9:14-29)  </div><div class='p'> <span class="verse" id="V37">37&#160;</span>Ertəsi gün onlar dağdan enəndə İsanı böyük bir izdiham qarşıladı.   <span class="verse" id="V38">38&#160;</span>Camaat arasından bir kişi çığırdı: «Müəllim, yalvarıram, oğluma nəzər sal, o mənim yeganə balamdır.   <span class="verse" id="V39">39&#160;</span>Bir ruh onu tutur, o birdən bağırır. Ruh onu ağzından köpük gələnəcən sarsıdır. Ona əziyyət verib güc-bəla ilə onu tərk edir.   <span class="verse" id="V40">40&#160;</span>Mən şagirdlərindən xahiş etdim ki, bu ruhu qovsunlar, amma bacarmadılar».   <span class="verse" id="V41">41&#160;</span>İsa da ona cavab verdi: «Ey imansız və yolunu azmış nəsil! Nə vaxta qədər Mən sizinlə qalıb sizə dözəcəyəm? Oğlunu yanıma gətir».   <span class="verse" id="V42">42&#160;</span>Oğlan İsaya yaxınlaşarkən cin onu yerə atıb sarsıtdı. Amma İsa natəmiz ruha qadağan etdi, oğlanı sağaldıb atasına qaytardı.   <span class="verse" id="V43">43&#160;</span>Hamı Allahın əzəmətinə təəccüblənirdi.  </div><div class='s'>İsa öləcəyi barədə yenə xəbər verir </div> <div class='r'>(Mat. 17:22-23; Mark 9:30-32)  </div><div class='p'>Onlar hamısı İsanın etdiyi işlərə heyrət edərkən O, şagirdlərinə dedi:   <span class="verse" id="V44">44&#160;</span>«Bu sözlərə qulaq asın: Bəşər Oğlu insan əllərinə təslim edilmək üzrədir».   <span class="verse" id="V45">45&#160;</span>Lakin şagirdlər bu sözü başa düşmədilər. Bu sözün mənası onlar üçün gizli qaldı və Ondan bu söz barədə soruşmaqdan da qorxurdular.   </div><div class='s'>Ən böyük kimdir? </div> <div class='r'>(Mat. 18:1-5; Mark 9:33-40)  </div><div class='p'> <span class="verse" id="V46">46&#160;</span>Şagirdlər aralarında kimin ən böyük olduğu barədə mübahisə etməyə başladılar.   <span class="verse" id="V47">47&#160;</span>Amma İsa onların ürəklərindən keçəni bilib bir balaca uşağı götürüb yanına qoydu.   <span class="verse" id="V48">48&#160;</span>Sonra onlara dedi: «Kim Mənim adımla bu uşağı qəbul edərsə, Məni qəbul edər. Kim Məni qəbul edərsə, Məni Göndərəni qəbul edər. Sizin aranızda hamıdan kiçik olan ən böyükdür».   </div><div class='p'> <span class="verse" id="V49">49&#160;</span>Yəhya cavabında dedi: «Ustad, biz Sənin adınla cinləri qovan bir nəfəri gördük, amma bizimlə birgə getmədiyinə görə ona mane olduq».   <span class="verse" id="V50">50&#160;</span>Amma İsa ona dedi: «Ona mane olmayın! Əleyhinizə olmayan sizin tərəfinizdədir».   </div><div class='s'>Samariyalılar İsanı qəbul etmirlər </div> <div class='p'> <span class="verse" id="V51">51&#160;</span>Dünyadan ayrılacağı günlər yaxınlaşdıqca İsa Yerusəlimə getmək qərarına gəldi.   <span class="verse" id="V52">52&#160;</span>İsa qabağınca elçilər göndərdi. Onlar İsanın gəlişi münasibəti ilə hazırlıq işləri görmək üçün gedib Samariyalıların bir kəndinə girdilər.   <span class="verse" id="V53">53&#160;</span>Lakin Samariyalılar İsanı qəbul etmədilər, çünki O, Yerusəlimə doğru gedirdi.   <span class="verse" id="V54">54&#160;</span>Şagirdlərdən Yaqubla Yəhya bunu görüb dedilər: «Rəbb, bunları məhv etmək üçün bir əmrlə göydən alov yağdırmağımızı istəyirsənmi?»   <span class="verse" id="V55">55&#160;</span>Amma İsa dönüb onlara qadağan etdi.   <span class="verse" id="V56">56&#160;</span>Sonra onlar başqa bir kəndə yollandılar.   </div><div class='s'>İsanın şagirdi olmaq nə deməkdir </div> <div class='r'>(Mat. 8:19-22)  </div><div class='p'> <span class="verse" id="V57">57&#160;</span>Onlar yol boyu gedərkən bir nəfər İsaya dedi: «Sən hara getsən, Sənin ardınca gedəcəyəm».   <span class="verse" id="V58">58&#160;</span>İsa ona dedi: «Tülkülərin də yuvası, göydə uçan quşların da yuvası var. Amma Bəşər Oğlunun başını qoymağa belə, yeri yoxdur».   </div><div class='p'> <span class="verse" id="V59">59&#160;</span>Bir başqasına İsa dedi: «Ardımca gəl». O isə dedi: «Ya Rəbb, mənə icazə ver, əvvəlcə gedim, atamı dəfn edim».   <span class="verse" id="V60">60&#160;</span>İsa ona dedi: «Qoy ölülər öz ölülərini dəfn etsin. Sənsə get, Allahın Padşahlığını bəyan et».   </div><div class='p'> <span class="verse" id="V61">61&#160;</span>Yenə başqa bir adam dedi: «Ya Rəbb, Sənin ardınca gələrəm, amma əvvəl icazə ver evimdəkilərlə vidalaşım».   <span class="verse" id="V62">62&#160;</span>Lakin İsa ona dedi: «Kotanı tutub geriyə baxan Allahın Padşahlığına layiq deyil».   </div>