<div class='s'>Əməllər üçün cavabdehlik </div> <div class='p'> <span class="verse" id="V1">1&#160;</span>Mənə Rəbbin bu sözü nazil oldu:   <span class="verse" id="V2">2&#160;</span> «Siz İsrail torpağı üçün  </div><div class='q'>“Atalar kal üzüm yedi,  </div><div class='q'>Oğulların dişi qamaşır”  </div><div class='m'>məsəlini söyləyərək nə demək istəyirsiniz?   <span class="verse" id="V3">3&#160;</span>Xudavənd Rəbb bəyan edir: “Varlığıma and olsun ki, daha siz İsraildə bu məsəli söyləməyəcəksiniz.   <span class="verse" id="V4">4&#160;</span>Axı bütün adamlar Mənimdir: atanın canı Mənim olduğu kimi oğulun da canı Mənimdir. Yalnız günah işlədən adam öləcək.   </div><div class='q'> <span class="verse" id="V5">5&#160;</span>Əgər bir adam salehdirsə,  </div><div class='q'>Ədalətli və saleh işlər görürsə,   </div><div class='q'> <span class="verse" id="V6">6&#160;</span>Dağlarda gətirilən qurbandan yemirsə,  </div><div class='q'>Gözlərini İsrail nəslinin bütlərinə dikmirsə,  </div><div class='q'>Qonşusunun arvadını ləkələmirsə,  </div><div class='q'>Aybaşı olan qadınla yaxınlıq etmirsə,   </div><div class='q'> <span class="verse" id="V7">7&#160;</span>Kimsəyə haqsızlıq etmirsə,  </div><div class='q'>Borclunun girovunu qaytarırsa,  </div><div class='q'>Soyğunçuluq etmirsə,  </div><div class='q'>Ac olana çörək verirsə,  </div><div class='q'>Çılpaq olanı geyindirirsə,   </div><div class='q'> <span class="verse" id="V8">8&#160;</span>Sələmlə borc pul vermirsə,  </div><div class='q'>Müamilə götürmürsə,  </div><div class='q'>Pis əməldən çəkinirsə,  </div><div class='q'>İki adam arasında ədalətlə mühakimə edirsə,   </div><div class='q'> <span class="verse" id="V9">9&#160;</span> Mənim qaydalarıma görə rəftar edirsə,  </div><div class='q'>Hökmlərimə sədaqətlə əməl edirsə,  </div><div class='q'>Bu adam salehdir və  </div><div class='q'>Əlbəttə, yaşayacaq”  </div><div class='q'>Xudavənd Rəbb belə bəyan edir.   </div><div class='b'> &#160; </div> <div class='q'> <span class="verse" id="V10">10&#160;</span>“Deyək ki bu adamın bir oğlu olur.  </div><div class='q'>Əgər bu oğul zorakılıq edib qan tökürsə,  </div><div class='q'>Soydaşına qarşı bu işlərdən birini görürsə,   </div><div class='q'> <span class="verse" id="V11">11&#160;</span>Atası bunlardan heç birini etmədiyi halda,  </div><div class='q'>Oğul dağlarda gətirilən qurbandan yeyirsə,  </div><div class='q'>Qonşusunun arvadını ləkələyirsə,   </div><div class='q'> <span class="verse" id="V12">12&#160;</span>Fəqirə və yoxsula haqsızlıq edirsə,  </div><div class='q'>Soyğunçuluq edirsə,  </div><div class='q'>Girovu qaytarmırsa,  </div><div class='q'>Gözlərini bütlərə dikirsə,  </div><div class='q'>İyrənc işlər görürsə,   </div><div class='q'> <span class="verse" id="V13">13&#160;</span>Sələmlə borc pul verib müamilə götürürsə,  </div><div class='q'>Belə oğul yaşayacaqmı?  </div><div class='q'>Xeyr, o yaşamayacaq.  </div><div class='q'>Bütün bu iyrənc işləri gördüyü üçün öldürülməlidir.  </div><div class='q'>Ölümü üçün də özü məsuliyyət daşıyacaq.   </div><div class='b'> &#160; </div> <div class='q'> <span class="verse" id="V14">14&#160;</span>Deyək ki bu oğulun da bir oğlu olur.  </div><div class='q'>Bu oğul atasının etdiyi bütün günahları görüb,  </div><div class='q'>Diqqət edərək belə işlər etmirsə,   </div><div class='q'> <span class="verse" id="V15">15&#160;</span>Dağlarda gətirilən qurbandan yemirsə,  </div><div class='q'>Gözlərini İsrail nəslinin bütlərinə dikmirsə,  </div><div class='q'>Qonşusunun arvadını ləkələmirsə,   </div><div class='q'> <span class="verse" id="V16">16&#160;</span>Kimsəyə haqsızlıq etmirsə,  </div><div class='q'>Girov almırsa,  </div><div class='q'>Soyğunçuluq etmirsə,  </div><div class='q'>Ac olana çörək verirsə,  </div><div class='q'>Çılpaq olanı geyindirirsə,   </div><div class='q'> <span class="verse" id="V17">17&#160;</span>Məzlumdan əl çəkirsə,  </div><div class='q'>Sələm almırsa,  </div><div class='q'>Müamilə götürmürsə,  </div><div class='q'>Hökmlərimə əməl edib  </div><div class='q'>Qaydalarıma görə rəftar edirsə,  </div><div class='q'>Atasının günahına görə ölməyəcək,  </div><div class='q'>Əlbəttə, yaşayacaq.   </div><div class='q'> <span class="verse" id="V18">18&#160;</span>Bu oğulun atası isə  </div><div class='q'>İnsafsızlıqla qəddarlıq etdiyi üçün,  </div><div class='q'>Soydaşını qarət etdiyinə görə,  </div><div class='q'>Xalqı içində pis işlər gördüyü üçün  </div><div class='q'>Öz təqsirindən ötrü, əlbəttə, öləcək.   </div><div class='m'> <span class="verse" id="V19">19&#160;</span>Ancaq siz ‹atanın etdiyi təqsirin məsuliyyətini nə üçün oğul daşımasın?› deyirsiniz. Oğul ədalətli və saleh işlər gördü, bütün qaydalarıma riayət edib onlara əməl etdi. Əlbəttə, bu adam yaşayacaq.   <span class="verse" id="V20">20&#160;</span> Yalnız günah işlədən adam öləcək. Oğul atanın təqsirinin məsuliyyətini daşımaz, ata da oğulun təqsirinin məsuliyyətini daşımaz. Saleh adam salehliyinin, pis adam isə pisliyinin əvəzini alacaq.   </div><div class='p'> <span class="verse" id="V21">21&#160;</span>Pis adam etdiyi bütün günahlardan dönərsə, bütün qaydalarıma riayət edib ədalətli və saleh işlər görərsə, əlbəttə, ölməyib yaşayacaq.   <span class="verse" id="V22">22&#160;</span>Etdiyi günahlardan heç biri onun ayağına yazılmayacaq, gördüyü saleh işlərlə yaşayacaq”.   <span class="verse" id="V23">23&#160;</span>Xudavənd Rəbb bəyan edir: “Elə bilirsiniz ki, Mən pis adamın ölümündən zövq alıram? İstəyirəm ki, o öz yolundan dönsün və yaşasın.   </div><div class='p'> <span class="verse" id="V24">24&#160;</span>Ancaq saleh adam öz salehliyindən dönüb pislik edərsə, pis adamın etdiyi bütün iyrənc işləri görərsə, yaşayacaqmı? Etdiyi saleh işlərindən heç biri onun ayağına yazılmayacaq. Etdiyi xainlik və işlədiyi günahından ötrü öləcək.   </div><div class='p'> <span class="verse" id="V25">25&#160;</span>Ancaq siz ‹Xudavəndin yolu düz deyil› deyirsiniz. Ey İsrail nəsli, indi qulaq asın: Mənimmi yolum düz deyil? Düz olmayan sizin yollarınız deyilmi?   <span class="verse" id="V26">26&#160;</span>Saleh adam öz salehliyindən dönüb pislik edərsə, buna görə öləcək. Bəli, etdiyi pisliyə görə öləcək.   <span class="verse" id="V27">27&#160;</span>Pis adam da etdiyi pislikdən dönüb ədalətli və saleh işlər görərsə, öz həyatını qoruyar.   <span class="verse" id="V28">28&#160;</span>Bir halda ki diqqət edib elədiyi bütün günahlardan dönürsə, əlbəttə, ölməyib yaşayacaq.   <span class="verse" id="V29">29&#160;</span>Ancaq İsrail nəsli ‹Xudavəndin yolu düz deyil› deyir. Ey İsrail nəsli, Mənimmi yollarım düz deyil? Düz olmayan sizin yollarınız deyilmi?   <span class="verse" id="V30">30&#160;</span>Buna görə, ey İsrail nəsli, sizin hər birinizi əməllərinizə görə mühakimə edəcəyəm” Xudavənd Rəbb belə bəyan edir. “Tövbə edib bütün günahlarınızdan dönün ki, təqsir sizi məhvə sürükləməsin.   <span class="verse" id="V31">31&#160;</span>Etdiyiniz günahların hamısını üstünüzdən götürün, özünüzdə yeni ürək və yeni ruh yaradın. Nə üçün öləsiniz, ey İsrail nəsli?”   <span class="verse" id="V32">32&#160;</span>Xudavənd Rəbb bəyan edir: “Mən məhv olacaq adamın ölümündən zövq almıram. Buna görə də günahlardan dönün və yaşayın”.   </div>