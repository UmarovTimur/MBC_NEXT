<div class='s'>Bir-birinizin yüklərini daşıyın </div> <div class='p'> <span class="verse" id="V1">1&#160;</span>Qardaşlar, əgər bir adam bir təqsir üstündə tutulsa, siz ruhanilər onu həlimlik ruhu ilə bərpa edin. Sən də sınağa düşməmək üçün özünə fikir ver.   <span class="verse" id="V2">2&#160;</span>Bir-birinizin yüklərini daşıyın və bu yolla Məsihin qanununu icra edin.   <span class="verse" id="V3">3&#160;</span>Çünki əgər kimsə heç olduğu halda özünü əhəmiyyətli sanırsa, öz-özünü aldadır.   <span class="verse" id="V4">4&#160;</span>Qoy hər kəs öz əməlini yoxlasın və onda başqasının etdikləri ilə deyil, yalnız öz etdikləri ilə fəxr edəcək.   <span class="verse" id="V5">5&#160;</span>Çünki hər kəs öz üzərinə düşən yükü daşımalıdır.   </div><div class='p'> <span class="verse" id="V6">6&#160;</span>Kəlam haqqında təlim alan, təlim verənlə hər cür neməti bölüşdürsün.   </div><div class='p'> <span class="verse" id="V7">7&#160;</span>Aldanmayın: Allaha istehza edilməz. Çünki insan nəyi əkərsə, onu da biçəcək.   <span class="verse" id="V8">8&#160;</span>Öz cismani təbiəti üçün əkən, bu təbiətdən məhv biçəcək. Ruh üçün əkənsə Ruhdan əbədi həyat biçəcək.   <span class="verse" id="V9">9&#160;</span>Yaxşılıq edərkən ruhdan düşməyək. Çünki əgər həvəsdən düşməsək, vaxtında biçərik.   <span class="verse" id="V10">10&#160;</span>Buna görə də nə qədər fürsətimiz varsa, hamı üçün, xüsusən imanlılar ailəsi üçün yaxşı işlər görək.   </div><div class='s'>Son öyüdlər və salamlar </div> <div class='p'> <span class="verse" id="V11">11&#160;</span>Baxın, sizə öz əlimlə necə böyük hərflərlə yazdım!   <span class="verse" id="V12">12&#160;</span>Zahirən və cismən yaxşı təsir buraxmaq istəyənlər yalnız Məsihin çarmıxı üzündən təqib olunmamaq üçün sizi sünnət olunmağa məcbur edirlər.   <span class="verse" id="V13">13&#160;</span>Axı sünnət olunanların özləri də Qanuna riayət etmirlər. Lakin sizin sünnət olunmanızı istəyirlər ki, sizin cisminizlə öyünsünlər.   <span class="verse" id="V14">14&#160;</span>Mənsə Rəbbimiz İsa Məsihin çarmıxından başqa şeylə əsla öyünmərəm. Bunun vasitəsilə dünya mənim üçün çarmıxa çəkildi, mən də dünya üçün çarmıxa çəkildim.   <span class="verse" id="V15">15&#160;</span>Çünki əhəmiyyət kəsb edən sünnətlilik yaxud sünnətsizlik deyil, yeni yaradılışdır.   <span class="verse" id="V16">16&#160;</span>Nə qədər bu qaydaya riayət edənlər varsa, onların üzərinə, Allahın İsraili üzərinə sülh və mərhəmət gəlsin.   </div><div class='p'> <span class="verse" id="V17">17&#160;</span>Bundan sonra qoy heç kim mənə əziyyət verməsin. Çünki mən İsanın yara izlərini bədənimdə daşıyıram.   </div><div class='p'> <span class="verse" id="V18">18&#160;</span>Qardaşlar, Rəbbimiz İsa Məsihin lütfü ruhunuza yar olsun! Amin.   </div>