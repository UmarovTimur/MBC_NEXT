<div class='p'> <span class="verse" id="V1">1&#160;</span>Mən bunu deyirəm: varis hər şeyin sahibi olsa da, uşaqlıq vaxtında kölədən fərqlənmir.   <span class="verse" id="V2">2&#160;</span>O, atasının təyin etdiyi vaxta qədər qəyyumların və idarəçilərin nəzarəti altındadır.   <span class="verse" id="V3">3&#160;</span>Bunun kimi biz də ruhani tərəfdən uşaq ikən dünyanın ibtidai təlimlərinə kölə idik.   <span class="verse" id="V4">4&#160;</span>Lakin vaxt tamam olanda Allah qadından, Qanun altında doğulan Öz Oğlunu göndərdi ki,   <span class="verse" id="V5">5&#160;</span>Qanun altında olanları satın alsın və biz övladlığa götürülək.   <span class="verse" id="V6">6&#160;</span>Övladlar olduğunuz üçün Allah Öz Oğlunun «Abba, Ata!» deyərək nida edən Ruhunu ürəklərimizə göndərdi.   <span class="verse" id="V7">7&#160;</span>Buna görə də sən artıq kölə deyil, övladsan. Əgər övladsansa, həmçinin Allahın təyin etdiyi varissən.   </div><div class='s'>Paulun Qalatiyalılar üçün qayğıları </div> <div class='p'> <span class="verse" id="V8">8&#160;</span>Əvvəllər Allahı tanımadığınız vaxt təbiətcə allah olmayanların kölələri idiniz.   <span class="verse" id="V9">9&#160;</span>İndi isə siz Allahı tanıdınız, daha doğrusu, Allah tərəfindən tanındınız. Necə olur ki, təkrarən zəif və dəyərsiz olan ibtidai təlimlərə qayıdırsınız? Yenidən onların köləsimi olmaq istəyirsiniz?   <span class="verse" id="V10">10&#160;</span>Xüsusi günlərə, aylara, mövsümlərə və illərə riayət edirsiniz!   <span class="verse" id="V11">11&#160;</span>Sizin üçün qorxuram, bəlkə sizə görə boş yerə zəhmət çəkmişəm.   </div><div class='p'> <span class="verse" id="V12">12&#160;</span>Qardaşlar, sizə yalvarıram, mənim kimi olun, çünki mən də sizin kimi oldum. Siz mənə heç bir haqsızlıq etməmisiniz.   <span class="verse" id="V13">13&#160;</span>Bildiyiniz kimi, mən Müjdəni ilk dəfə sizə cismən zəif olaraq vəz etmişdim.   <span class="verse" id="V14">14&#160;</span>Cismani vəziyyətim sizin üçün çətin bir sınaq oldusa da, nə mənə xor baxdınız, nə də məni rədd etdiniz. Hətta məni, Allahın bir mələyini, Məsih İsanı qəbul edər kimi qəbul etdiniz.   <span class="verse" id="V15">15&#160;</span>İndi o xoşbəxtliyiniz necə oldu? Sizin haqqınızda şəhadət edirəm ki, əgər mümkün olsaydı, gözlərinizi çıxardıb mənə verərdiniz.   <span class="verse" id="V16">16&#160;</span>Məgər sizə həqiqəti söylədiyim üçün sizin düşməniniz oldum?   <span class="verse" id="V17">17&#160;</span>Onlar sizin qeyrətinizi çəkirlər, amma yaxşı niyyətlə deyil. Siz onların qeyrətini çəkəsiniz deyə sizi məndən ayırmaq istəyirlər.   <span class="verse" id="V18">18&#160;</span>Yaxşı niyyətlə olarsa, qeyrətimi çəkməniz yaxşıdır, amma bu, yalnız yanınızda olduğum vaxt deyil, daimi olsun.   <span class="verse" id="V19">19&#160;</span>Övladlarım! Məsihin surəti sizdə yaradılana qədər, sizlər üçün yenə doğuş ağrısı çəkirəm.   <span class="verse" id="V20">20&#160;</span>İndi yanınızda olmaq və səsimi dəyişdirmək istəyirdim. Bu halınıza çaşıb-qalmışam.   </div><div class='s'>Sara ilə Həcərin məsəli </div> <div class='p'> <span class="verse" id="V21">21&#160;</span>Ey Qanun altında yaşamaq istəyənlər, mənə deyin görüm, Qanunun nə dediyini eşitməmisinizmi?   <span class="verse" id="V22">22&#160;</span>İbrahimin iki oğlu olduğu yazılmışdır. Bir oğlu cariyədən, o biri oğlu isə azad qadından doğulmuşdu.   <span class="verse" id="V23">23&#160;</span>Cariyədən doğulan bəşəri arzusundan, azad qadından doğulan isə vədə görə doğulmuşdu.   <span class="verse" id="V24">24&#160;</span>Burada bir məcaz var. Çünki bu qadınlar iki Əhdi təmsil edir. Biri Sina dağındandır, köləlik üçün uşaq doğur. Bu, Həcərdir.   <span class="verse" id="V25">25&#160;</span>Həcər Ərəbistandakı Sina dağını təmsil edir və indiki Yerusəlimə bənzəyir. Çünki indiki Yerusəlim övladları ilə birlikdə köləlikdədir.   <span class="verse" id="V26">26&#160;</span>Səmavi Yerusəlim isə azaddır, o bizim anamızdır.   <span class="verse" id="V27">27&#160;</span>Çünki yazılıb:  </div><div class='q'>«Şənlən, ey sonsuz, qısır qadın!  </div><div class='q'>Sevinclə mahnı oxu, qışqır,  </div><div class='q'>Ey doğuş ağrısı çəkməyən qadın!  </div><div class='q'>Çünki atılmış qadının övladları  </div><div class='q'>Ərli qadının övladlarından çoxdur».   </div><div class='m'> <span class="verse" id="V28">28&#160;</span>Sizsə, qardaşlar, İshaq kimi vədə görə doğulan övladlarsınız.   <span class="verse" id="V29">29&#160;</span>Amma o zaman bəşər arzusundan doğulan şəxs Ruhun gücü ilə doğulan şəxsi necə təqib etdisə, indi də belədir.   <span class="verse" id="V30">30&#160;</span>Bəs Müqəddəs Yazı nə deyir? «Cariyəni və onun oğlunu qov. Çünki cariyənin oğlu azad qadının oğlu ilə birgə varis olmayacaq».   <span class="verse" id="V31">31&#160;</span>Buna görə, qardaşlar, biz cariyənin deyil, azad qadının övladlarıyıq.   </div>