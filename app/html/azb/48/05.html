<div class='s'>Məsihin verdiyi azadlıq </div> <div class='p'> <span class="verse" id="V1">1&#160;</span>Məsih azad olmağımız üçün bizi azad etdi. Ona görə də möhkəm durun və yenidən köləlik boyunduruğuna tabe olmayın.   </div><div class='p'> <span class="verse" id="V2">2&#160;</span>Budur, mən Paul sizə deyirəm: əgər siz sünnət olunsanız, Məsih sizə heç bir fayda verməz.   <span class="verse" id="V3">3&#160;</span>Sünnət olunan hər adama yenə şəhadət edirəm ki, elə bir adam bütün Qanuna əməl etməyə borcludur.   <span class="verse" id="V4">4&#160;</span>Ey Qanun vasitəsilə saleh sayılmaq istəyənlər, siz Məsihdən ayrıldınız, Allahın lütfündən uzaq düşdünüz.   <span class="verse" id="V5">5&#160;</span>Amma biz Ruh vasitəsilə imanla saleh sayılacağımıza ümid bağlayıb onu həvəslə gözləyirik.   <span class="verse" id="V6">6&#160;</span>Məsih İsada sünnətlilik də, sünnətsizlik də əhəmiyyət kəsb etmir, əhəmiyyət kəsb edən isə məhəbbətlə fəal olan imandır.   </div><div class='p'> <span class="verse" id="V7">7&#160;</span>Yaxşı irəliləyirdiniz. Axı həqiqətə itaət etmə yolunuzu kim kəsdi?   <span class="verse" id="V8">8&#160;</span>Belə inandırılmağınız sizi Çağıranın istəyi deyil.   <span class="verse" id="V9">9&#160;</span>Azacıq maya bütün xəmiri acıdır.   <span class="verse" id="V10">10&#160;</span>Mən Rəbdə sizə etimad edirəm ki, başqa cür düşünməyəsiniz. Sizi lərzəyə salansa, kim olursa olsun, öz cəzasını çəkəcək.   <span class="verse" id="V11">11&#160;</span>Amma, qardaşlar, əgər mən hələ də sünnəti vəz edirəmsə, nə üçün hələ də təqibə məruz qalıram? Elə olsaydı, onlara büdrəmə daşı olan çarmıx ləğv olunardı.   <span class="verse" id="V12">12&#160;</span>Ah, kaş sizi çaşdıranlar özlərini axtalayaydılar!   </div><div class='s'>Cismani təbiət və Müqəddəs Ruh </div> <div class='p'> <span class="verse" id="V13">13&#160;</span>Qardaşlar, siz azadlığa dəvət olunmusunuz. Amma bu azadlığı cismani təbiət üçün fürsətə çevirməyin, lakin bir-birinizə məhəbbətlə qulluq edin.   <span class="verse" id="V14">14&#160;</span>Bütün Qanun tək bir sözdə tamamlanır: «Qonşunu özün kimi sev».   <span class="verse" id="V15">15&#160;</span>Əgər siz bir-birinizi didib-yeyirsinizsə, ehtiyatlı olun ki, bir-birinizi tələf etməyəsiniz.   </div><div class='p'> <span class="verse" id="V16">16&#160;</span>Mən bunu deyirəm: Müqəddəs Ruha görə həyat sürün, o zaman siz cismani təbiətin ehtirasını əsla icra etməzsiniz.   <span class="verse" id="V17">17&#160;</span>Çünki cismani təbiət Ruha zidd və Ruh cismani təbiətə zidd olanı arzulayır. Onlar bir-birinə qarşı durur ki, siz istədiyinizi etməyəsiniz.   <span class="verse" id="V18">18&#160;</span>Amma Müqəddəs Ruhun rəhbərliyi altında olsanız, siz Qanun altında deyilsiniz.   </div><div class='p'> <span class="verse" id="V19">19&#160;</span>Cismani təbiətin əməlləri isə bəllidir. Bunlar cinsi əxlaqsızlıq, murdarlıq, pozğunluq,   <span class="verse" id="V20">20&#160;</span>bütpərəstlik, sehrbazlıq, düşmənçilik, münaqişə, qısqanclıq, hiddət, özünü göstərmə, nifaq, təfriqələr,   <span class="verse" id="V21">21&#160;</span>paxıllıq, sərxoşluq, eyş-işrət və buna bənzər şeylərdir. Sizə əvvəllər xəbərdarlıq etdiyim kimi indi də xəbərdarlıq edirəm ki, bunları edənlər Allahın Padşahlığını irs almayacaqlar.   </div><div class='p'> <span class="verse" id="V22">22&#160;</span>Müqəddəs Ruhun səmərəsi isə budur: məhəbbət, sevinc, sülh, səbir, xeyirxahlıq, yaxşılıq, sədaqət,   <span class="verse" id="V23">23&#160;</span>həlimlik, nəfsə hakim olmaq. Bu kimi şeylərə qarşı qanun yoxdur.   <span class="verse" id="V24">24&#160;</span>Məsih İsaya məxsus olanlar isə öz həvəs və ehtirasları ilə birlikdə cismani təbiəti çarmıxa çəkdilər.   <span class="verse" id="V25">25&#160;</span>Madam ki, biz Ruha görə yaşayırıq, Ruha görə də rəftar edək.   <span class="verse" id="V26">26&#160;</span>Şöhrətpərəst olmayaq, bir-birimizi hirsləndirməyək, bir-birimizə paxıllıq etməyək.   </div>