<div class='p'> <span class="verse" id="V1">1&#160;</span>Aviya ataları ilə uyudu və onu Davudun şəhərində basdırdılar. Yerinə oğlu Asa padşah oldu. Onun dövründə ölkə on il rahat yaşadı.   </div><div class='s'>Yəhuda padşahı Asa </div> <div class='p'> <span class="verse" id="V2">2&#160;</span>Asa Allahı Rəbbin gözündə yaxşı və doğru olan işlər etdi.   <span class="verse" id="V3">3&#160;</span>Özgə allahların qurbangahlarını və səcdəgahları aradan qaldırdı və sütunları qırdı, Aşera bütlərini kəsdi.   </div><div class='p'> <span class="verse" id="V4">4&#160;</span>Asa atalarının Allahı Rəbbi axtarmağı və qanunla əmrlərinə əməl etməyi Yəhudaya söylədi.   <span class="verse" id="V5">5&#160;</span>Yəhudanın bütün şəhərlərindən səcdəgahları və buxur qurbangahlarını aradan qaldırdı. Onun dövründə ölkə rahat yaşadı.   <span class="verse" id="V6">6&#160;</span>O, Yəhudada qalalı şəhərlər tikdi, çünki o illərdə ölkədə əmin-amanlıq idi və orada müharibə yox idi. Rəbb ona dinclik vermişdi.   <span class="verse" id="V7">7&#160;</span>Asa Yəhudalılara dedi: «Bu şəhərləri tikək, ətrafında divarlar və qüllələr, qapılar və sürgülər düzəldək. Ölkə hələ bizimdir, çünki biz Allahımız Rəbbi axtardıq, Onu axtardığımıza görə Allah bizə hər tərəfdən dinclik verdi». Onlar beləcə uğurla tikdilər.   </div><div class='s'>Asanın Zerah üzərində qələbəsi </div> <div class='p'> <span class="verse" id="V8">8&#160;</span>Asanın ordusu Yəhudadan sipər və nizə daşıyan üç yüz min nəfər, Binyamin nəslindən qalxan daşıyan və kaman çəkən iki yüz səksən min nəfərdən ibarət idi. Onların hamısı igid döyüşçülər idi.   </div><div class='p'> <span class="verse" id="V9">9&#160;</span>Bunlara qarşı Kuşlu Zerah milyon əsgərlə və üç yüz döyüş arabası ilə Mareşaya hücum etdi.   <span class="verse" id="V10">10&#160;</span>Asa onun üzərinə getdi və Mareşada Sefata dərəsində döyüş üçün düzüldü.   <span class="verse" id="V11">11&#160;</span>Asa Allahı Rəbbi çağırıb dedi: «Ya Rəbb, güclülər arasında gücsüzəm, yardım edəcək Səndən başqası yoxdur. Ya Rəbb Allahımız, bizə yardım et, çünki Sən bizim dayağımızsan və Sənin isminlə bu qoşunun üstünə gəlmişik. Ya Rəbb, Allahımız Sənsən, qoy insan Sənə üstün gəlməsin».   <span class="verse" id="V12">12&#160;</span>Asanın və Yəhudalıların önündə Rəbb Kuşluları qırdı və Kuşlular qaçdı.   <span class="verse" id="V13">13&#160;</span>Asa və onunla birgə olan xalq onları Gerara qədər təqib etdi. Kuşlulardan o qədər ölən oldu ki, heç kəs salamat qalmadı, çünki Rəbbin və onun ordusunun önündə məhv olmuşdular. Yəhudalılar çoxlu qənimət ələ keçirdilər.   <span class="verse" id="V14">14&#160;</span>Gerar ətrafındakı bütün şəhərləri dağıtdılar, çünki onların canına Rəbbin qorxusu düşmüşdü. Bütün şəhərləri qarət etdilər, orada çoxlu qənimət vardı.   <span class="verse" id="V15">15&#160;</span>Çoban çadırlarını da dağıtdılar, çoxlu qoyun-keçi və dəvə apardılar. Sonra Yerusəlimə qayıtdılar.   </div>