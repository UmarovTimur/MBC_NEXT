<div class='s'>Ədalətin ibadətdən üstünlüyü </div> <div class='p'> <span class="verse" id="V1">1&#160;</span>Padşah Daranın hakimiyyətinin dördüncü ilində, doqquzuncu ay olan Kislev ayının dördüncü günü Zəkəriyyəyə Rəbbin sözü nazil oldu.   <span class="verse" id="V2">2&#160;</span>O vaxt Bet-El əhalisi Sar-Eseri, Reqem-Meleki və onun adamlarını Rəbbin hüzuruna yalvarmağa göndərdi ki,   <span class="verse" id="V3">3&#160;</span>Ordular Rəbbinin evində olan kahinlərlə peyğəmbərlərdən «İllərlə etdiyimiz kimi beşinci ayda yenə də oruc tutub ağlayaqmı?» deyə soruşsunlar.   </div><div class='p'> <span class="verse" id="V4">4&#160;</span>Onda mənə Ordular Rəbbinin bu sözü nazil oldu:   </div><div class='q'> <span class="verse" id="V5">5&#160;</span>«Bütün ölkə xalqına və kahinlərə söylə:  </div><div class='q'>“Yetmiş il ərzində beşinci və yeddinci aylarda  </div><div class='q'>Oruc tutub yas saxladığınız zaman  </div><div class='q'>Mənim üçünmü oruc tuturdunuz?   </div><div class='q'> <span class="verse" id="V6">6&#160;</span>Yeyib-içdiyiniz zaman  </div><div class='q'>Özünüz üçün yeyib-içmirdinizmi?”   </div><div class='m'> <span class="verse" id="V7">7&#160;</span>Yerusəlim əmin-amanlıq içində yaşayarkən, ətrafındakı şəhərlər, Negev və yamaclı-düzənlikli bölgədə insanlar sakin olarkən Rəbb indi dediyi bu sözləri əvvəlki peyğəmbərlər vasitəsilə söyləməmişdimi?»   </div><div class='p'> <span class="verse" id="V8">8&#160;</span>Zəkəriyyəyə Rəbbin bu sözü nazil oldu:   </div><div class='q'> <span class="verse" id="V9">9&#160;</span>«Ordular Rəbbi belə deyir:  </div><div class='q'>“Düzgün və ədalətlə mühakimə edin.  </div><div class='q'>Hər kəs bir-birinə məhəbbət və mərhəmət göstərsin.   </div><div class='q'> <span class="verse" id="V10">10&#160;</span>Dul qadına, yetimə, qəribə və yoxsula zülm etməyin.  </div><div class='q'>Ürəyinizdə bir-birinizə qarşı pis niyyətlər tutmayın”.   </div><div class='m'> <span class="verse" id="V11">11&#160;</span>Ancaq onlar eşitməkdən boyun qaçırdı, inadkarlıqla arxa çevirdi, eşitməmək üçün qulaqlarını bağladı.   <span class="verse" id="V12">12&#160;</span>Ordular Rəbbinin Öz Ruhu ilə əvvəlki peyğəmbərlər vasitəsilə göndərdiyi qanunu və nəsihətləri eşitməmək üçün ürəklərini almaz kimi sərtləşdirdilər. Buna görə də Ordular Rəbbi onlara çox qəzəbləndi.   <span class="verse" id="V13">13&#160;</span>Ordular Rəbbi deyir: “İndi ki Mən onları çağıranda qulaq asmadılar, onlar da çağıranda Mən qulaq asmayacağam.   <span class="verse" id="V14">14&#160;</span>Onları qasırğa kimi tanımadıqları millətlərin arasına səpələdim. Arxada qoyduqları torpaq elə viran qaldı ki, oraya gedib-gələn olmadı. Gözəl torpaq xaraba qaldı”».   </div>