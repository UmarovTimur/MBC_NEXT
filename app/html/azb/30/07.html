<div class='s'>Çəyirtkə sürüsü barədə görüntü </div> <div class='p'> <span class="verse" id="V1">1&#160;</span>Xudavənd Rəbb mənə bu görüntünü göstərdi: budur, padşahın payı biçiləndən sonra əmələ gələn ot bitməyə başlayanda O, çəyirtkə sürüsü düzəldirdi.   <span class="verse" id="V2">2&#160;</span>Çəyirtkələr ölkədə bütün bitkiləri yeyib-qurtarmaq üzrə olanda mən dedim: “Ya Xudavənd Rəbb, yalvarıram, bağışla. Buna Yaqub nəsli necə dözər? Axı o kiçikdir”.   <span class="verse" id="V3">3&#160;</span>Buna görə Rəbb bu niyyətdən döndü. Rəbb dedi: “Bu olmayacaq”.   </div><div class='s'>Alov barədə görüntü </div> <div class='p'> <span class="verse" id="V4">4&#160;</span>Sonra Xudavənd Rəbb mənə bu görüntünü göstərdi: budur, Xudavənd Rəbb cəza vermək üçün alov çağırdı. Alov dənizləri dibindən udaraq torpağı da yandırıb-yaxmaq üzrə olanda   <span class="verse" id="V5">5&#160;</span>mən dedim: “Ya Xudavənd Rəbb, yalvarıram, əl saxla. Buna Yaqub nəsli necə dözər? Axı o kiçikdir”.   <span class="verse" id="V6">6&#160;</span>Buna görə Rəbb bu niyyətdən də döndü. Xudavənd Rəbb dedi: “Bu olmayacaq”.   </div><div class='s'>Şaqul barədə görüntü </div> <div class='p'> <span class="verse" id="V7">7&#160;</span>Sonra mənə bu görüntünü göstərdi: budur, Xudavənd şaqulla düz tikilmiş bir divarın yanında dayanıb. Onun əlində bir şaqul var idi.   <span class="verse" id="V8">8&#160;</span>Rəbb məndən soruşdu: “Amos, sən nə görürsən?” Mən cavab verdim: “Bir şaqul”. Xudavənd dedi: “Budur, Mən xalqım İsraili yoxlamaq üçün aralarına bir şaqul qoyuram. Artıq onlardan əl çəkməyəcəyəm.   </div><div class='q'> <span class="verse" id="V9">9&#160;</span>İshaqın nəslinin səcdəgahları xaraba qalacaq,  </div><div class='q'>İsrailin Müqəddəs məkanları viran olacaq.  </div><div class='q'>Yarovamın nəslinə qarşı qılıncla çıxacağam”».   </div><div class='s'>Amos və Bet-El kahini Amasya </div> <div class='p'> <span class="verse" id="V10">10&#160;</span>Bet-El kahini Amasya İsrail padşahı Yarovama belə xəbər göndərdi: «Amos İsrail nəsli arasında sənə qarşı qəsd hazırlayır. Onun sözlərinin öhdəsindən bu ölkə gələ bilməz.   <span class="verse" id="V11">11&#160;</span>Çünki Amos belə deyir:  </div><div class='q'>“Yarovam qılıncdan keçirilib öləcək.  </div><div class='q'>İsrail xalqı öz torpağından hökmən sürgünə aparılacaq”».   </div><div class='p'> <span class="verse" id="V12">12&#160;</span>Sonra Amasya Amosa dedi: «Ey görücü, buradan get, Yəhuda torpağına qaç. Peyğəmbərliyini orada et, onların çörəyini ye.   <span class="verse" id="V13">13&#160;</span>Bir də Bet-Eldə peyğəmbərlik etmə, çünki bura padşahın müqəddəs məkanı və padşahlıq məbədidir».   </div><div class='p'> <span class="verse" id="V14">14&#160;</span>Amos Amasyaya cavab verib dedi: «Mən nə peyğəmbərəm, nə də peyğəmbərin şagirdi. Mən yalnız bir çobanam, firon ənciri ağaclarını yetişdirirəm.   <span class="verse" id="V15">15&#160;</span>Mən sürü otaran idim, Rəbb məni götürüb belə dedi: “Get, xalqım İsrailə peyğəmbərlik et”.   <span class="verse" id="V16">16&#160;</span>İndi isə Rəbbin sözünü dinlə. Sən “İsrailə qarşı peyğəmbərlik etmə və İshaq nəslinin əleyhinə vəz etmə” deyirsən.   <span class="verse" id="V17">17&#160;</span>Buna görə də Rəbb belə deyir:  </div><div class='q'>“Sənin arvadın şəhərdə fahişəlik edəcək,  </div><div class='q'>Oğulların və qızların qılıncdan keçiriləcək,  </div><div class='q'>Torpağın ölçülüb paylanacaq.  </div><div class='q'>Sən isə yad eldə – murdar bir ölkədə öləcəksən.  </div><div class='q'>İsrail xalqı öz torpağından hökmən sürgünə aparılacaq”.   </div>