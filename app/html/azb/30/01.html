<div class='p'> <span class="verse" id="V1">1&#160;</span>  Bu, Teqoada sürü sahiblərindən biri olan Amosun sözləridir. O, Yəhuda padşahı Uzziyanın və İsrail padşahı Yoaş oğlu Yarovamın dövründə – böyük zəlzələdən iki il qabaq İsrail barədə belə görüntü görmüşdü.   <span class="verse" id="V2">2&#160;</span> Amos belə dedi:  </div><div class='q'>«Rəbb Siondan nərə çəkir,  </div><div class='q'>Yerusəlimdən guruldayır.  </div><div class='q'>Bundan otlaqlar solur,  </div><div class='q'>Karmel dağının başı quruyur.   </div><div class='s'>Rəbbin Aramlılara verəcəyi cəza </div> <div class='q'> <span class="verse" id="V3">3&#160;</span> Rəbb belə deyir:  </div><div class='q'>“Dəməşqlilərin üç-dörd qat günahına görə  </div><div class='q'>Onları cəzasız buraxmayacağam,  </div><div class='q'>Çünki onlar Gileadı dəmirdişli vəllərlə döydü.   </div><div class='q'> <span class="verse" id="V4">4&#160;</span>Buna görə də Xazaelin sarayına od yağdıracağam ki,  </div><div class='q'>Ben-Hadadın qalalarını yandırıb-yaxsın.   </div><div class='q'> <span class="verse" id="V5">5&#160;</span>Dəməşqin darvazalarının sürgülərini qıracağam,  </div><div class='q'>Aven dərəsindən əhalini silib-atacağam,  </div><div class='q'>Bet-Edendən əsa gəzdirəni kəsəcəyəm,  </div><div class='q'>Aram xalqı Qirə sürgünə aparılacaq” Rəbb belə deyir.   </div><div class='s'>Rəbbin Filiştlilərə verəcəyi cəza </div> <div class='q'> <span class="verse" id="V6">6&#160;</span> Rəbb belə deyir:  </div><div class='q'>“Qəzzəlilərin üç-dörd qat günahına görə  </div><div class='q'>Onları cəzasız buraxmayacağam.  </div><div class='q'>Çünki onlar bütün camaatı əsir edib Edoma təslim etdi.   </div><div class='q'> <span class="verse" id="V7">7&#160;</span>Buna görə də Qəzzənin divarlarına od yağdıracağam ki,  </div><div class='q'>Oranın qalalarını yandırıb-yaxsın.   </div><div class='q'> <span class="verse" id="V8">8&#160;</span>Aşdoddan əhalini silib-atacağam,  </div><div class='q'>Aşqelondan əsa gəzdirəni kəsəcəyəm.  </div><div class='q'>Eqrona qarşı əlimi qaldıracağam,  </div><div class='q'>Qalan Filiştlilər də yox olacaqlar” Xudavənd Rəbb belə deyir.   </div><div class='s'>Rəbbin Surlulara verəcəyi cəza </div> <div class='q'> <span class="verse" id="V9">9&#160;</span> Rəbb belə deyir:  </div><div class='q'>“Surluların üç-dörd qat günahına görə  </div><div class='q'>Onları cəzasız buraxmayacağam,  </div><div class='q'>Çünki onlar bütün camaatı Edoma əsir edib qardaşlıq əhdini pozdu.   </div><div class='q'> <span class="verse" id="V10">10&#160;</span>Buna görə də Surun divarlarına od yağdıracağam ki,  </div><div class='q'>Oranın qalalarını yandırıb-yaxsın”.   </div><div class='s'>Rəbbin Edomlulara verəcəyi cəza </div> <div class='q'> <span class="verse" id="V11">11&#160;</span> Rəbb belə deyir:  </div><div class='q'>“Edomluların üç-dörd qat günahına görə  </div><div class='q'>Onları cəzasız buraxmayacağam,  </div><div class='q'>Çünki onlar mərhəmət hissini qılıncla boğub qardaş xalqı qovdular,  </div><div class='q'>Heç vaxt azğınlıqlarının qarşısını almadılar və yırtıcılıq etdilər.   </div><div class='q'> <span class="verse" id="V12">12&#160;</span>Buna görə də Temana od yağdıracağam ki,  </div><div class='q'>Bosranın qalalarını yandırıb-yaxsın”.   </div><div class='s'>Rəbbin Ammonlulara verəcəyi cəza </div> <div class='q'> <span class="verse" id="V13">13&#160;</span> Rəbb belə deyir:  </div><div class='q'>“Ammonluların üç-dörd qat günahına görə  </div><div class='q'>Onları cəzasız buraxmayacağam,  </div><div class='q'>Çünki onlar ərazilərini genişləndirmək üçün  </div><div class='q'>Gileadda hamilə qadınların qarınlarını yırtdılar.   </div><div class='q'> <span class="verse" id="V14">14&#160;</span>Buna görə də Rabbanın divarına od vuracağam ki,  </div><div class='q'>Oranın qalalarını yandırıb-yaxsın.  </div><div class='q'>Bu yer döyüş zamanı qışqırtı ilə,  </div><div class='q'>Qasırğa günü fırtına ilə dağılacaq.   </div><div class='q'> <span class="verse" id="V15">15&#160;</span>Onların padşahları ilə başçıları  </div><div class='q'>Birgə sürgünə aparılacaq” Rəbb belə deyir.   </div>