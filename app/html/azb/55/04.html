<div class='p'> <span class="verse" id="V1">1&#160;</span>Allahın və dirilərlə ölüləri mühakimə edəcək Məsih İsanın önündə Onun zühuru və Padşahlığının haqqı üçün sənə buyururam ki,   <span class="verse" id="V2">2&#160;</span>Allahın kəlamını vəz edəsən, hansı vaxt olursa-olsun hazır olasan, insanlara tam səbirlə təlim öyrədərək məzəmmət, xəbərdarlıq və nəsihət verəsən.   <span class="verse" id="V3">3&#160;</span>Çünki elə bir zaman gələcək ki, sağlam təlimə dözməyəcəklər. Qulaq oxşayan sözlər eşitmək üçün ətraflarına öz ehtiraslarına uyğun müəllimlər toplayacaqlar.   <span class="verse" id="V4">4&#160;</span>Qulaqlarını həqiqətdən döndərəcək, əfsanələrə meyl göstərəcəklər.   <span class="verse" id="V5">5&#160;</span>Amma sən hər vəziyyətdə ayıq ol. Əzaba qatlaş, müjdəçilik işini yerinə yetir, öz xidmətinə tam əməl et.   </div><div class='p'> <span class="verse" id="V6">6&#160;</span>Çünki qanım artıq içmə təqdimi kimi tökülmək üzrədir. Artıq ayrılma zamanım gəldi.   <span class="verse" id="V7">7&#160;</span>Mən yaxşı mübarizə aparmışam, yolumu sona çatdırdım, imanı saxladım.   <span class="verse" id="V8">8&#160;</span>İndi salehlik tacı mənim üçün hazır durur. Ədalətli Hakim olan Rəbb qiyamət günü onu mənə – yalnız mənə deyil, Onun zühuruna can atanların hamısına verəcək.   </div><div class='s'>Şəxsi ricalar və salamlar </div> <div class='p'> <span class="verse" id="V9">9&#160;</span>Yanıma tez gəlməyə çalış.   <span class="verse" id="V10">10&#160;</span>Çünki Dima indiki dövrü sevdiyi üçün məni tərk edib Salonikə getdi. Kreskent Qalatiyaya, Tit isə Dalmatiyaya getdi.   <span class="verse" id="V11">11&#160;</span>Yalnız Luka yanımdadır. Markı da götür özünlə gətir, çünki o etdiyim xidmətdə mənə yardım edir.   <span class="verse" id="V12">12&#160;</span>Tixiki isə Efesə göndərdim.   <span class="verse" id="V13">13&#160;</span>Troasda Karpın yanında qoyduğum yapıncını, kitabları, xüsusən, yazılı dəriləri də gələndə gətir.   </div><div class='p'> <span class="verse" id="V14">14&#160;</span>Misgər İsgəndər mənə çox pislik etdi. Rəbb ona əməllərinin əvəzini verəcək.   <span class="verse" id="V15">15&#160;</span>Sən də ondan özünü gözlə. Çünki söylədiklərimizə ciddi-cəhdlə zidd getdi.   </div><div class='p'> <span class="verse" id="V16">16&#160;</span>Mən ilk dəfə müdafiə olunanda heç kim mənə tərəfdar çıxmadı, hamı məni tərk etdi. Qoy onlara günah sayılmasın.   <span class="verse" id="V17">17&#160;</span>Lakin Rəbb köməyimə gəlib mənə güc verdi ki, vəz mənim vasitəmlə tam elan edilsin və onu bütün millətlər eşitsin. Mən aslanın ağzından xilas oldum.   <span class="verse" id="V18">18&#160;</span>Rəbb məni hər cür pis əməldən qurtaracaq və Öz Səmavi Padşahlığı üçün xilas edəcək. Ona əbədi olaraq izzət olsun! Amin.   </div><div class='p'> <span class="verse" id="V19">19&#160;</span>Priskila ilə Akilaya və Onisiforun ev əhlinə salam söylə.   </div><div class='p'> <span class="verse" id="V20">20&#160;</span>Erast Korinfdə qaldı. Trofimi isə xəstə halda Miletdə qoydum.   <span class="verse" id="V21">21&#160;</span>Çalış ki, qışdan əvvəl gələsən. Evvul, Pudent, Lin, Klavdiya və bütün bacı-qardaşlar sənə salam göndərir.   </div><div class='p'> <span class="verse" id="V22">22&#160;</span>Rəbb sənin ruhuna yar olsun! Sizə lütf olsun!   </div>