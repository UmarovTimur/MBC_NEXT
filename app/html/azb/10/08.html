<div class='s'>Davudun qələbələri </div> <div class='r'>(1Saln. 18:1-17)  </div><div class='p'> <span class="verse" id="V1">1&#160;</span>Bundan sonra Davud Filiştliləri məğlub edib özünə tabe etdi və Meteq-Ammahı Filiştlilərdən aldı.   <span class="verse" id="V2">2&#160;</span>Moavlıları da məğlub etdi və yerə uzadaraq ölçü ipi ilə ölçdü, ölçdüyü iki cərgəni öldürdü, bir cərgəni isə sağ buraxdı. Moavlılar Davuda tabe olub xərac verdilər.   </div><div class='p'> <span class="verse" id="V3">3&#160;</span>Sova padşahı Rexov oğlu Hadadezer Fərat çayının ətrafında öz hakimiyyətini bərpa etmək üçün gedəndə Davud onu məğlub etdi.   <span class="verse" id="V4">4&#160;</span>O, Hadadezerin min yeddi yüz süvarisini və iyirmi min piyada əsgərini əsir etdi və atlardan yüzə qədərini döyüş arabası üçün saxlayaraq qalan atların ayaq vətərini kəsdi.   <span class="verse" id="V5">5&#160;</span>Dəməşqdə yaşayan Aramlılar Sova padşahı Hadadezerə kömək etməyə gələndə Davud onlardan iyirmi iki min nəfəri qırdı.   <span class="verse" id="V6">6&#160;</span>Davud Dəməşq Aramına hərbi dəstələr yerləşdirdi və Aramlılar ona tabe olub xərac verdilər. Rəbb Davuda getdiyi hər yerdə zəfər qazandırdı.   <span class="verse" id="V7">7&#160;</span>O, Hadadezerin zabitlərinin gəzdirdiyi qızıl qalxanları götürüb Yerusəlimə gətirdi.   <span class="verse" id="V8">8&#160;</span>Padşah Davud Hadadezerin Betah və Berotay şəhərlərindən çoxlu tunc aldı.   </div><div class='p'> <span class="verse" id="V9">9&#160;</span>Xamat padşahı Toi eşitdi ki, Davud Hadadezerin bütün ordusunu məğlub edib.   <span class="verse" id="V10">10&#160;</span>Toi padşah Davudu salamlamaq və Hadadezeri döyüşdə məğlub etdiyinə görə təbrik etmək üçün oğlu Yoramı onun yanına göndərdi, çünki Hadadezer Toi ilə həmişə müharibə etmişdi. Yoram Davuda qızıl-gümüş və tunc əşyalar bəxş etdi.   <span class="verse" id="V11">11&#160;</span>Padşah Davud bu bəxşişləri də, özünə tabe etdirdiyi bütün millətlərdən –   <span class="verse" id="V12">12&#160;</span>Aramlılardan, Moavlılardan, Ammonlulardan, Filiştlilərdən, Amaleqlilərdən əldə etdiyi qızıl-gümüşü də Sova padşahı Rexov oğlu Hadadezerdən əldə edilən talan malı ilə birlikdə Rəbbə həsr etdi.   </div><div class='p'> <span class="verse" id="V13">13&#160;</span> Duz vadisində Davud Edomlulardan on səkkiz min nəfəri qırandan sonra geri qayıdan zaman ad qazandı.   <span class="verse" id="V14">14&#160;</span>Edoma hərbi dəstələr yerləşdirdi. Edomun hər tərəfinə hərbi dəstələri yerləşdirəndən sonra Edomluların hamısı Davuda tabe oldu. Rəbb Davuda getdiyi hər yerdə zəfər qazandırdı.   </div><div class='p'> <span class="verse" id="V15">15&#160;</span>Davud bütün İsrailin padşahı oldu. O bütün xalqına ədalət və salehliklə hökmranlıq edirdi.   <span class="verse" id="V16">16&#160;</span>Seruya oğlu Yoav ordu başçısı idi; Axilud oğlu Yehoşafat salnaməçi idi;   <span class="verse" id="V17">17&#160;</span>Axituv oğlu Sadoq və Evyatar oğlu Aximelek kahin idi; Seraya mirzə idi;   <span class="verse" id="V18">18&#160;</span>Yehoyada oğlu Benaya Keretlilər və Peletlilərin başçısı idi; Davudun oğulları isə vəzir idi.   </div>