<div class='s'>Ammonluların və Aramlıların məğlubiyyəti </div> <div class='r'>(1Saln. 19:1-19)  </div><div class='p'> <span class="verse" id="V1">1&#160;</span>Bir müddət sonra Ammonluların padşahı öldü və onun yerinə oğlu Xanun padşah oldu.   <span class="verse" id="V2">2&#160;</span>Davud dedi: «Atası mənə yaxşılıq etdiyinə görə mən də Naxaşın oğlu Xanuna yaxşılıq edəcəyəm». Davud əyanlarından bir neçəsini Xanunun atası üçün başsağlığı verməyə göndərdi. Lakin Davudun adamları Ammon ölkəsinə çatanda   <span class="verse" id="V3">3&#160;</span>Ammonluların başçıları öz ağaları Xanuna dedilər: «Sən elə bilirsən ki, Davud bu başsağlığı verən adamları sənin atana hörməti olduğu üçün göndərib? Davudun sənin yanına adamlarını göndərməsi şəhəri gözdən keçirib araşdırmaq və buranı yıxmaq üçün deyilmi?»   <span class="verse" id="V4">4&#160;</span>Xanun Davudun adamlarını tutaraq saqqallarını yarıyacan qırxdırıb paltarlarını oturacaq yerinə qədər aşağıdan kəsdirdi və onları geri göndərdi.   <span class="verse" id="V5">5&#160;</span>Bunu Davuda xəbər verdilər, Davud da onları qarşılamaq üçün qasidlər göndərdi, çünki bu adamlar çox utanırdı. Padşah dedi: «Saqqalınız çıxana qədər Yerixoda qalın, sonra qayıdarsınız».   </div><div class='p'> <span class="verse" id="V6">6&#160;</span>Ammonlular özlərinə qarşı Davudda nifrət oyatdıqlarını görəndə adam göndərib Bet-Rexov Aramlılarından və Sova Aramlılarından iyirmi min piyada əsgəri, Maaka padşahı ilə min adamı və Tov əhalisindən on iki min nəfəri muzdla tutdular.   <span class="verse" id="V7">7&#160;</span>Davud bunu eşidib Yoavla bütün igidlər ordusunu onların üstünə göndərdi.   <span class="verse" id="V8">8&#160;</span>Ammonlular çıxıb darvazanın girişində döyüşə düzüldülər. Sova və Rexov Aramlıları ilə Tov və Maaka adamları çöldə ayrıca durmuşdular.   </div><div class='p'> <span class="verse" id="V9">9&#160;</span>Yoav öndən və arxadan düşmənlərin ona qarşı düzüldüklərini görəndə bütün İsrailin seçmə döyüşçülərindən bəzilərini ayırıb Aramlılara qarşı düzdü.   <span class="verse" id="V10">10&#160;</span>Xalqın qalan hissəsinə isə qardaşı Avişayı başçı qoydu və onları Ammonlulara qarşı düzdü.   <span class="verse" id="V11">11&#160;</span>Yoav dedi: «Əgər Aramlılar məndən güclü çıxarsa, sən mənə kömək edərsən, əgər Ammonlular səndən güclü çıxarsa, mən gəlib sənə kömək edərəm.   <span class="verse" id="V12">12&#160;</span>Cəsarətli ol. Gəl xalqımız naminə, Allahımızın şəhərləri naminə igidlik göstərək. Qoy Rəbb gözündə xoş olanı etsin».   <span class="verse" id="V13">13&#160;</span>Yoav və yanındakı qoşun Aramlılara qarşı döyüşə yaxınlaşarkən düşmənlər Yoavın qabağından qaçdılar.   <span class="verse" id="V14">14&#160;</span>Ammonlular Aramlıların qaçdığını görəndə Avişayın qabağından qaçıb şəhərə girdilər. Ammonlular ilə döyüş qurtarandan sonra Yoav Yerusəlimə qayıtdı.   </div><div class='p'> <span class="verse" id="V15">15&#160;</span>Aramlılar İsraillilərin önündə məğlub olduqlarını görəndə bir yerə yığıldılar.   <span class="verse" id="V16">16&#160;</span>Hadadezer adam göndərib Fərat çayının o tayındakı Aramlıları döyüşə çıxartdı. Hadadezerin ordu başçısı Şovakla birgə Xelama gəldi.   <span class="verse" id="V17">17&#160;</span>Bunu Davuda xəbər verdilər. O bütün İsrailliləri toplayıb İordan çayını keçərək Xelama gəldi. Aramlılar Davuda qarşı düzülüb onunla vuruşdular.   <span class="verse" id="V18">18&#160;</span>Aramlılar İsraillilərin qarşısından qaçdılar. Davud Aramlılardan yeddi yüz döyüş arabaçısı ilə qırx min süvarini qırdı və orada ordu başçısı Şovakı vurub öldürdü.   <span class="verse" id="V19">19&#160;</span>Hadadezerə tabe olan padşahların hamısı İsrail qarşısında məğlub olduqlarını görəndə İsraillilərlə sülh bağlayıb onlara tabe oldular. Artıq Aramlılar Ammonlulara kömək etməyə qorxdular.   </div>