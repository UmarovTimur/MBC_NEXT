<div class='s'>Allahın ədalətli hökmü </div> <div class='p'> <span class="verse" id="V1">1&#160;</span>Beləliklə, sən ey başqasını mühakimə edən adam, kim olursansa-ol, sən də üzrsüzsən. Çünki başqasını mühakimə edərkən özünü də məhkum edirsən. Ona görə ki başqasını mühakimə etdiyin halda özün də həmin işləri görürsən.   <span class="verse" id="V2">2&#160;</span>Bizsə bilirik ki, belə işlərlə məşğul olanlara Allah həqiqətə əsasən hökm çıxarır.   <span class="verse" id="V3">3&#160;</span>Ey belə işlərlə məşğul olanları mühakimə edərək özü də həmin işləri görən insan! Məgər elə güman edirsən ki, Allahın hökmündən qaça biləcəksən?   <span class="verse" id="V4">4&#160;</span>Yaxud sən Allahın zəngin xeyirxahlığına, həlimliyinə və səbirli olmağına xor baxırsan? Bəs anlamırsan ki, Onun xeyirxahlığı səni tövbəyə yönəldir?   <span class="verse" id="V5">5&#160;</span>Amma sən Allahın qəzəbinin və ədalətli hökmünün zahir olacağı gün inadkarlığına və tövbə etməyən ürəyinə görə özün üçün qəzəb toplayırsan;   <span class="verse" id="V6">6&#160;</span>Allah hər kəsə əməlinə görə əvəzini verəcək:   <span class="verse" id="V7">7&#160;</span>dözümlə yaxşı əməl sahibi olaraq izzət, hörmət və ölməzlik axtaranlara əbədi həyat,   <span class="verse" id="V8">8&#160;</span>özlərini göstərərək həqiqətə tabe olmayıb haqsızlığa baş əyənlərə isə qəzəb və hiddət göndərəcək.   <span class="verse" id="V9">9&#160;</span>Pislik edən hər kəsə – əvvəlcə Yəhudiyə, sonra da Yunana əziyyət və sıxıntı,   <span class="verse" id="V10">10&#160;</span>yaxşı əməl sahibi olan hər kəsə isə – əvvəlcə Yəhudiyə, sonra da başqa millətdən olana izzət, hörmət və sülh verəcək.   <span class="verse" id="V11">11&#160;</span>Çünki Allah insanlar arasında tərəfkeşlik etməz.   </div><div class='p'> <span class="verse" id="V12">12&#160;</span>Qanunu bilmədən günah edənlərin hamısı Qanunu bilməsələr də, həlak olacaqlar. Qanunu bilərək günah edənlərin də hamısı Qanunla mühakimə olunacaq.   <span class="verse" id="V13">13&#160;</span>Çünki Allahın nəzərində Qanunu eşidənlər deyil, ona əməl edənlər saleh sayılır.   <span class="verse" id="V14">14&#160;</span>Beləcə Qanuna malik olmayan başqa millətlər təbiətlərinə görə Qanuna əməl edəndə Qanuna malik olmadıqları halda onlar özləri üçün qanun olur.   <span class="verse" id="V15">15&#160;</span>Onlar bununla göstərirlər ki, Qanunun tələbləri ürəklərində yazılıb. Onların vicdanı buna şahiddir, düşüncələri də onları gah ittiham, gah da müdafiə edir.   <span class="verse" id="V16">16&#160;</span>Mənim elan etdiyim Müjdəyə görə, Allahın Məsih İsa vasitəsilə insanların gizli işlərini mühakimə edəcəyi gün belə olacaq.   </div><div class='s'>Yəhudilər və Qanun </div> <div class='p'> <span class="verse" id="V17">17&#160;</span>Ey özünü Yəhudi adlandıran! Qanuna güvənərək Allahla öyünürsən;   <span class="verse" id="V18">18&#160;</span>Onun iradəsini bilirsən, Qanundan təlim aldığın üçün ən üstün dəyərləri ayırd edirsən;   <span class="verse" id="V19">19-20&#160;</span>əminsən ki, Qanunda bilik və həqiqətin əsasını tapdığın üçün korlara bələdçi, zülmətdə olanlara işıq, ağılsızlara tərbiyəçi, uşaqlara müəllimsən.   <span class="verse" id="V21">21&#160;</span>Bəs nə üçün başqalarını öyrətdiyin halda özün öyrənmirsən? Oğurlamamağı bəyan edərkən özün oğurlayırsan?   <span class="verse" id="V22">22&#160;</span>«Zina etmə» dediyin halda özün zina edirsən? Bütlərdən iyrənərkən məbədləri soyursan?   <span class="verse" id="V23">23&#160;</span>Qanunla öyünməyinə baxmayaraq, onu pozub Allahı hörmətdən salırsan.   <span class="verse" id="V24">24&#160;</span>Axı belə yazılıb: «Sizin üzünüzdən millətlər arasında Allahın adına küfr edilir».   </div><div class='p'> <span class="verse" id="V25">25&#160;</span>Sünnətin yalnız o zaman faydası var ki, sən Qanuna əməl edəsən. Əgər sən Qanunu pozursansa, sünnətli olduğun halda sünnətsiz adam kimi olursan.   <span class="verse" id="V26">26&#160;</span>Eləcə də əgər sünnət olunmamış adam Qanunun ədalətli tələblərinə riayət edirsə, sünnət olunmamasına baxmayaraq, sünnətli sayılır.   <span class="verse" id="V27">27&#160;</span>Onda cismən sünnət olunmadığı halda Qanuna əməl edən adam səni mühakimə edəcək; sən ki yazılı Qanuna və sünnətə malik olduğun halda Qanunu pozursan.   <span class="verse" id="V28">28&#160;</span>Çünki zahirən Yəhudi olan Yəhudi deyil, zahirən və cismən sünnət olunan da sünnətli deyil.   <span class="verse" id="V29">29&#160;</span>Yalnız daxilən Yəhudi olan Yəhudidir. Sünnət də ürəyə aid olub, yazılı Qanuna görə deyil, Ruhun işidir. Belə adamın tərifi də insandan yox, Allahdan gələr.   </div>