<div class='s'>Həyat verən Ruh </div> <div class='p'> <span class="verse" id="V1">1&#160;</span>Deməli, indi Məsih İsada olanlara heç bir məhkumluq yoxdur.   <span class="verse" id="V2">2&#160;</span>Çünki həyat verən Ruhun qanunu səni günah və ölüm qanunundan Məsih İsa vasitəsilə azad etdi.   <span class="verse" id="V3">3&#160;</span>Beləcə cismani təbiət üzündən gücsüz olan Qanunun edə bilmədiyini Allah etdi: Öz Oğlunu günahlı cismin bənzərində günah qurbanı olaraq göndərib günahı Onun cismi ilə məhkum etdi ki,   <span class="verse" id="V4">4&#160;</span>Qanunun ədalətli tələbləri artıq cismani təbiətə görə yox, Ruha görə həyat sürən bizlərdə yerinə yetsin.   <span class="verse" id="V5">5&#160;</span>Cismani təbiətə görə yaşayanlar cismani şeylər barədə düşünür, Ruha görə yaşayanlar isə Ruhla bağlı şeylər barədə düşünür.   <span class="verse" id="V6">6&#160;</span>Cismani təbiətə uyan fikirlər ölüm, Ruha uyan fikirlərsə həyat və sülh gətirir.   <span class="verse" id="V7">7&#160;</span>Çünki cismani təbiətə uyan fikirlər Allaha qarşı düşmənçilik edir; belə ki bunlar Allahın qanununa tabe deyil və ola da bilməz.   <span class="verse" id="V8">8&#160;</span>Həmçinin cismani təbiətdə olanlar Allahı razı sala bilməz.   </div><div class='p'> <span class="verse" id="V9">9&#160;</span>Lakin Allahın Ruhu sizdə yaşayırsa, siz cismani təbiətdə deyil, Ruhdasınız. Kimdə Məsihin Ruhu yoxdursa, o adam Məsihə məxsus deyil.   <span class="verse" id="V10">10&#160;</span>Əgər Məsih sizdədirsə, bədəniniz günah səbəbindən ölü, ruhunuzsa salehlik səbəbindən diridir.   <span class="verse" id="V11">11&#160;</span>Əgər İsanı ölülər arasından Dirildənin Ruhu sizdə yaşayırsa, Məsihi ölülər arasından Dirildən, sizdə yaşayan Ruhu ilə sizin də fani bədənlərinizə həyat verəcək.   </div><div class='p'> <span class="verse" id="V12">12&#160;</span>Beləliklə, ey qardaşlar, biz cismani təbiətimizə borclu deyilik ki, ona görə yaşayaq.   <span class="verse" id="V13">13&#160;</span>Çünki cismani təbiətə görə yaşayırsınızsa, öləcəksiniz, amma bədənin pis əməllərini Ruhun vasitəsilə öldürürsünüzsə, yaşayacaqsınız.   <span class="verse" id="V14">14&#160;</span>Allahın Ruhu ilə yönəldilənlərin hamısı Allahın oğullarıdır.   <span class="verse" id="V15">15&#160;</span>Axı siz köləlik ruhunu almadınız ki, yenə də qorxu içində yaşayasınız; övladlıq Ruhunu aldınız. Elə o Ruhun vasitəsilə Allaha «Abba, Ata» deyə nida edirik.   <span class="verse" id="V16">16&#160;</span>Elə Ruh Özü bizim ruhumuzla birgə şəhadət edir ki, biz Allahın övladlarıyıq.   <span class="verse" id="V17">17&#160;</span>Əgər Onun övladlarıyıqsa, deməli, həm də varisləriyik. Əgər Məsihin izzətinə şərik olmaq üçün Onun çəkdiyi əzablara şərik oluruqsa, Allahın varisləri və Məsihin irs şəriki oluruq.   </div><div class='s'>İzzətli gələcəyimiz </div> <div class='p'> <span class="verse" id="V18">18&#160;</span>Belə düşünürəm ki, çəkdiyimiz indiki əzablar bizə zahir olacaq izzətlə heç müqayisəyə gəlməz.   <span class="verse" id="V19">19&#160;</span>Yaradılış Allahın oğullarının zahir olmasını böyük həsrətlə gözləyir.   <span class="verse" id="V20">20&#160;</span>Çünki yaradılış öz iradəsi ilə deyil, onu Təslim Edənin iradəsi ilə puçluğa təslim edildi. Amma ümidvardır ki,   <span class="verse" id="V21">21&#160;</span>yaradılış özü də çürüməyə əsir olmaqdan xilas olub, Allah övladlarının izzətli azadlığına qovuşacaq.   <span class="verse" id="V22">22&#160;</span>Çünki bilirik ki, bütün yaradılış indiyəcən birlikdə inildəyib doğuş ağrısı çəkir.   <span class="verse" id="V23">23&#160;</span>Ancaq təkcə yaradılış yox, Ruhun nübarını alan biz özümüz də övladlığa qəbul olunmağımızı, yəni bədənimizin satın alınmasını gözləyərək içimizdə inildəyirik.   <span class="verse" id="V24">24&#160;</span>Çünki biz ümidlə xilas olduq. Amma gözə görünən ümid ümid deyil. Axı kim gördüyü şeyə ümid edər?   <span class="verse" id="V25">25&#160;</span>Amma görmədiyimiz şeyə ümid edəndə onu səbirlə gözləyirik.   <span class="verse" id="V26">26&#160;</span>Beləcə Ruh da bizə zəif olarkən kömək edir. Biz nə üçün və necə dua etmək lazım olduğunu bilmirik, lakin Ruh Özü dillə deyilməyən ahlarla vəsatətçilik edir.   <span class="verse" id="V27">27&#160;</span>Ürəkləri sınayan Allah da Ruhun nə düşündüyünü bilir, çünki Ruh Allahın iradəsinə görə müqəddəslər üçün vəsatətçilik edir.   </div><div class='p'> <span class="verse" id="V28">28&#160;</span>Biz bilirik ki, hər şey birlikdə Allahı sevənlərin, Onun məqsədinə görə çağırılanların xeyrinə işləyir.   <span class="verse" id="V29">29&#160;</span>Çünki Allah qabaqcadan tanıdığı adamları Öz Oğlunun surətinə uyğunlaşmaq üçün əvvəlcədən təyin etdi ki, O, çoxlu qardaş arasında ilk doğulan olsun;   <span class="verse" id="V30">30&#160;</span>əvvəlcədən təyin etdiyi adamları da çağırdı; çağırdığı adamları da saleh saydı; saleh saydığı adamları da izzətləndirdi.   </div><div class='s'>Məsihin məhəbbətindən bizi kim ayıra bilər? </div> <div class='p'> <span class="verse" id="V31">31&#160;</span>Bəs bunlar barədə nə deyə bilərik? Əgər Allah bizimlədirsə, kim bizə qarşı dura bilər?   <span class="verse" id="V32">32&#160;</span>O Öz Oğlunu belə, əsirgəməyib Onu hamımızın uğrunda ölümə təslim etdisə, Onunla birgə bütün şeyləri də bizə lütf etməyəcəkmi?   <span class="verse" id="V33">33&#160;</span>Allahın seçdiyi adamları kim ittiham edə bilər? Onları saleh sayan Allahdır!   <span class="verse" id="V34">34&#160;</span>Məhkum edən kimdir? Ölmüş, üstəlik dirilmiş Məsih İsa həm Allahın sağındadır, həm də bizim üçün vəsatətçilik edir.   <span class="verse" id="V35">35&#160;</span>Məsihin məhəbbətindən bizi kim ayıra bilər? Əziyyətmi, sıxıntımı, təqibmi, aclıqmı, çılpaqlıqmı, təhlükəmi, qılıncmı?   <span class="verse" id="V36">36&#160;</span>Necə ki yazılıb:  </div><div class='q'>«Biz gün boyu Sənin uğrunda öldürülürük,  </div><div class='q'>Qurbanlıq qoyunlar sayılırıq».   </div><div class='m'> <span class="verse" id="V37">37&#160;</span>Lakin bizi Sevənin vasitəsilə bütün bunlarda tam qələbə qazanırıq.   <span class="verse" id="V38">38&#160;</span>Çünki əminəm ki, nə ölüm, nə həyat, nə mələklər, nə başçılar, nə indiki, nə də gələcək şeylər, nə qüvvələr,   <span class="verse" id="V39">39&#160;</span>nə ucalıq, nə dərinlik, nə də başqa bir məxluq bizi Rəbbimiz Məsih İsada olan Allah məhəbbətindən ayırmağa qadir olmayacaq.   </div>