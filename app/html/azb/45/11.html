<div class='s'>Allahın seçdiyi xalq </div> <div class='p'> <span class="verse" id="V1">1&#160;</span>Beləliklə, soruşuram: məgər Allah Öz xalqını rədd etdi? Əsla! Çünki mən özüm də İbrahim nəslindən, Binyamin qəbiləsindən olan bir İsrailliyəm.   <span class="verse" id="V2">2&#160;</span>Allah qabaqcadan tanıdığı Öz xalqını rədd etmədi. Məgər siz bilmirsiniz ki, Müqəddəs Yazıda İlyas barədə nə deyilir? İlyas İsraildən Allaha şikayət edib deyir:   <span class="verse" id="V3">3&#160;</span>«Ya Rəbb! Sənin peyğəmbərlərini öldürdülər, qurbangahlarını dağıtdılar. Təkcə mən qaldım, onlar canımı almaq üçün məni də axtarırlar».   <span class="verse" id="V4">4&#160;</span>Bəs Allahdan ona hansı cavab gəldi? «Mən Özüm üçün Baal qarşısında diz çökməmiş yeddi min adamı saxlamışam».   </div><div class='p'> <span class="verse" id="V5">5&#160;</span>Beləcə indi də Allahın lütfü ilə seçilmiş sağ qalanlar var.   <span class="verse" id="V6">6&#160;</span>Əgər bu, lütflə oldusa, daha əməllərlə deyil; yoxsa lütf daha lütf olmaz.   </div><div class='p'> <span class="verse" id="V7">7&#160;</span>Onda nə deyə bilərik? İsrail axtardığını əldə etmədi, seçilmişlər əldə etdilər; digərləri isə inadkar oldu.   <span class="verse" id="V8">8&#160;</span>Necə ki yazılıb:  </div><div class='q'>«Allah onları dərin yuxuya saldı,  </div><div class='q'>Onlara bu günədək görməyən gözlər,  </div><div class='q'>Eşitməyən qulaqlar verdi».   </div><div class='p'> <span class="verse" id="V9">9&#160;</span>Davud da belə deyir:  </div><div class='q'>«Süfrələri onlara tələ, tor,  </div><div class='q'>Büdrəmə daşı və cəza olsun.   </div><div class='q'> <span class="verse" id="V10">10&#160;</span>Gözlərinə qara gəlsin, görməsinlər,  </div><div class='q'>Belləri həmişə bükülü qalsın!»   </div><div class='s'>Başqa millətlərin xilası </div> <div class='p'> <span class="verse" id="V11">11&#160;</span>Beləliklə, soruşuram: məgər İsraillilər bir daha ayağa qalxmamaq üçün büdrəyib-yıxıldılar? Əsla! Amma onların təqsiri başqa millətlərin xilasına səbəb oldu ki, İsraillilərdə qibtə hissi oyandırsın.   <span class="verse" id="V12">12&#160;</span>Əgər onların təqsiri dünyaya zənginlik, onların qüsuru da başqa millətlərə zənginlik gətirdisə, gör onların bütövlüyü necə böyük zənginlik gətirəcək.   </div><div class='p'> <span class="verse" id="V13">13&#160;</span>Lakin, ey başqa millətlər, sizə bildirirəm: mən başqa millətlərə göndərilən həvari olduğuma görə öz xidmətimi izzətli sayıram ki,   <span class="verse" id="V14">14&#160;</span>bəlkə soydaşlarımda qibtə hissi oyandırıb bəzilərini xilas edə bilim.   <span class="verse" id="V15">15&#160;</span>Çünki onların rədd edilməsi dünyanın Allahla barışması deməkdirsə, onların qəbul edilməsi ölülər arasından həyata dönmək deyilmi?   <span class="verse" id="V16">16&#160;</span>Əgər xəmirin ilk hissəsi müqəddəsdirsə, demək, xəmirin hamısı müqəddəsdir; əgər kök müqəddəsdirsə, budaqlar da müqəddəsdir.   </div><div class='p'> <span class="verse" id="V17">17&#160;</span>Amma bəzi budaqlar qoparılıbsa və sən, ey yabanı zeytun ağacı, onların arasında peyvənd olunub zeytun ağacının barlı kökünə şərik olmusansa,   <span class="verse" id="V18">18&#160;</span>o budaqların qabağında öyünmə; öyünsən, bil ki, sən kökü deyil, kök səni daşıyır.   <span class="verse" id="V19">19&#160;</span>O zaman deyəcəksən: budaqlar qoparıldı ki, mən onların yerinə peyvənd olunum.   <span class="verse" id="V20">20&#160;</span>Doğrudur; onlar imansızlıqlarına görə qoparıldı, amma sən imanına görə yerində durursan. Buna görə təkəbbürlü olma, əksinə, qorx!   <span class="verse" id="V21">21&#160;</span>Çünki Allah təbii budaqlara rəhm etmədisə, bəlkə sənə də rəhm etməyəcək.   <span class="verse" id="V22">22&#160;</span>Sən gör ki, Allah eyni zamanda həm xeyirxahdır, həm də sərt: yıxılanlara sərtlik, sənə isə, əgər Onun xeyirxahlığına bağlı qalarsansa, xeyirxahlıq göstərər. Əks təqdirdə sən də kəsilib atılacaqsan.   <span class="verse" id="V23">23&#160;</span>Əgər imansızlıqda qalmasalar, onlar da peyvənd olunacaqlar, çünki Allah onları yenə də peyvənd etməyə qadirdir.   <span class="verse" id="V24">24&#160;</span>Əgər sən təbiətən yabanı olan zeytun ağacından kəsilib, təbiətinə uyğun olmadan yetişdirilən zeytun ağacına peyvənd edildinsə, bu təbii budaqlar öz zeytun ağacına necə də asanlıqla peyvənd olunacaq!   </div><div class='s'>Bütün İsrail xilas olacaq </div> <div class='p'> <span class="verse" id="V25">25&#160;</span>Ey qardaşlar, özünüzü ağıllı saymayasınız deyə bu sirdən bixəbər olmağınızı istəmirəm: İsrailin bəzisi o vaxta qədər inadkar qalacaq ki, başqa millətlərdən xilas olanların sayı tamamlansın.   <span class="verse" id="V26">26&#160;</span>Beləcə bütün İsrail xilas olacaq. Necə ki yazılıb:  </div><div class='q'>«Qurtarıcı Siondan gələcək,  </div><div class='q'>Yaqub nəslindən allahsızlığı uzaqlaşdıracaq».   </div><div class='q'> <span class="verse" id="V27">27&#160;</span>«Günahlarını aradan qaldırdığım zaman  </div><div class='q'>Mənim onlarla bağladığım Əhd budur».   </div><div class='p'> <span class="verse" id="V28">28&#160;</span>Müjdə məsələsində İsraillilər sizin üçün Allaha düşməndir, amma Allah onları seçdiyinə görə əcdadlarının xatirinə Onun üçün sevimlidir.   <span class="verse" id="V29">29&#160;</span>Çünki Allahın ənamları və dəvəti geri alınmaz.   <span class="verse" id="V30">30&#160;</span>Siz bir zamanlar Allaha itaətsiz idiniz və indi onların itaətsizliyi üzündən mərhəmət tapdınız;   <span class="verse" id="V31">31&#160;</span>eləcə də sizin tapdığınız mərhəmətdən ötrü onlar indi itaətsiz oldular ki, özləri də indi mərhəmət tapsınlar.   <span class="verse" id="V32">32&#160;</span>Çünki Allah hamını itaətsizliyə əsir edib ki, hamıya mərhəmət göstərsin.   </div><div class='s'>Allaha həmd </div> <div class='q'> <span class="verse" id="V33">33&#160;</span>Allahın zənginliyi nə böyük,  </div><div class='q'>Hikməti və biliyi nə dərindir!  </div><div class='q'>Onun hökmləri necə də ağlasığmaz,  </div><div class='q'>Yolları necə də anlaşılmazdır!   </div><div class='q'> <span class="verse" id="V34">34&#160;</span>«Rəbbin ağlını kim dərk etdi?  </div><div class='q'>Ona kim məsləhətçi oldu?»   </div><div class='q'> <span class="verse" id="V35">35&#160;</span>«Kim Ona bir şey verdi ki,  </div><div class='q'>Əvəzini Ondan istəyə bilsin?»   </div><div class='m'> <span class="verse" id="V36">36&#160;</span>Çünki hər şeyin mənbəyi Odur, hər şey Onun vasitəsilə və Onun üçün var oldu. Ona əbədi olaraq izzət olsun! Amin.   </div>