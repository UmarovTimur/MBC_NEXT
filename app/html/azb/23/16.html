<div class='q'> <span class="verse" id="V1">1&#160;</span>Seladan səhra yolu ilə Sion dağına,  </div><div class='q'>Ölkənin hökmdarına quzular göndərin.   </div><div class='q'> <span class="verse" id="V2">2&#160;</span>Moav qızları yuvalarından atılmış,  </div><div class='q'>Ora-bura uçan quşlara bənzəyir,  </div><div class='q'>Onlar Arnon çayının bərələrində dolaşır.   </div><div class='b'> &#160; </div> <div class='q'> <span class="verse" id="V3">3&#160;</span>«Bizə öyüd ver, ədalət göstər,  </div><div class='q'>Gündüzün istisində gecə kimi üstümüzə kölgə sal,  </div><div class='q'>Sürgünləri saxla, qaçqınları təslim etmə.   </div><div class='q'> <span class="verse" id="V4">4&#160;</span>Qoy Moavdan sürgün olanlar  </div><div class='q'>Səninlə birlikdə yaşasın,  </div><div class='q'>Məhv edənlərə qarşı biz Moavlıların pənahı ol».  </div><div class='q'>Qarət və qırğın qurtaranda,  </div><div class='q'>Ölkəni ayaqları altına salanlar yox olanda,   </div><div class='q'> <span class="verse" id="V5">5&#160;</span>Məhəbbət üzərində taxt qurulacaq,  </div><div class='q'>Davud nəslindən bir nəfər  </div><div class='q'>Sədaqətlə padşahlıq edəcək,  </div><div class='q'>Hökm edərkən ədaləti axtaracaq,  </div><div class='q'>Tezliklə salehliyi yerinə yetirəcək.   </div><div class='b'> &#160; </div> <div class='q'> <span class="verse" id="V6">6&#160;</span> Moavlıların nə dərəcədə  </div><div class='q'>Qürurlanıb lovğalandıqlarını,  </div><div class='q'>Nə cür təkəbbürlü olduqlarını eşitdik,  </div><div class='q'>Boş yerə öyünürlər.   </div><div class='q'> <span class="verse" id="V7">7&#160;</span>Buna görə Moavlılar Moav üçün fəryad edəcək;  </div><div class='q'>Hamısı fəryad edəcək,  </div><div class='q'>Qir-Xaresetin kişmiş kökələrini  </div><div class='q'>Yada salaraq inləyib kədərlənəcək.   </div><div class='q'> <span class="verse" id="V8">8&#160;</span>Çünki Xeşbon tarlaları,  </div><div class='q'>Sivma tənəkləri qurudu.  </div><div class='q'>Başqa millətlərin başçıları seçmə budaqlarını qırdı,  </div><div class='q'>O budaqları ki Yazerə qədər uzanardı,  </div><div class='q'>Səhraya çatırdı, şaxələnib dənizi aşırdı.   </div><div class='q'> <span class="verse" id="V9">9&#160;</span>Buna görə Yazer ağlaşması ilə  </div><div class='q'>Sivma tənəkləri üçün acı-acı ağlayıram.  </div><div class='q'>Ey Xeşbon və Elale,  </div><div class='q'>Çünki yay meyvələrinizin və biçininizin üzərinə  </div><div class='q'>Döyüş nərəsi düşdü.   </div><div class='q'> <span class="verse" id="V10">10&#160;</span>Meyvə bağlarından sevinc və fərəh götürüldü,  </div><div class='q'>Üzümlüklərdə nə nəğmələr, nə də sevinc nidaları səslənir.  </div><div class='q'>Üzümsıxanlardan şərab götürülməyəcək,  </div><div class='q'>Onların sevinc səslərini kəsdim.   </div><div class='q'> <span class="verse" id="V11">11&#160;</span>Buna görə ürəyim Moav üçün lira kimi inləyir,  </div><div class='q'>Qəlbim Qir-Xareset üçün sızlayır.   </div><div class='q'> <span class="verse" id="V12">12&#160;</span>Moav xalqı səcdəgahlarına çıxaraq  </div><div class='q'>Boş yerə özünü yorur,  </div><div class='q'>Dua etmək üçün Müqəddəs məkanına gedəcək,  </div><div class='q'>Amma hər şey boş-boşunadır!   </div><div class='p'> <span class="verse" id="V13">13&#160;</span>Rəbbin Moav haqqında keçmişdə dediyi sözü budur.   <span class="verse" id="V14">14&#160;</span>İndi isə Rəbb belə deyir: «Tam üç ilin ərzində Moavın şan-şöhrəti çoxsaylı xalqı ilə birgə alçaldılacaq, sağ qalanları azalıb zəifləyəcək».   </div>