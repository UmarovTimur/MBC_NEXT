<div class='s'>Rəbbin qulu çağırışını izah edir </div> <div class='q'> <span class="verse" id="V1">1&#160;</span> Ey uzaq diyarlar, Məni dinləyin!  </div><div class='q'>Ey uzaqda yaşayan ümmətlər, yaxşı qulaq asın!  </div><div class='q'>Rəbb məni anadan olandan bəri çağırmışdı,  </div><div class='q'>Ana bətnindən adımı yadına saldı.   </div><div class='q'> <span class="verse" id="V2">2&#160;</span> Ağzımı iti qılınc kimi etdi,  </div><div class='q'>O məni əlinin kölgəsində gizlətdi.  </div><div class='q'>O məni iti ox edib  </div><div class='q'>Öz oxdanında saxladı.   </div><div class='q'> <span class="verse" id="V3">3&#160;</span>Mənə dedi: «Qulumsan, ey İsrail,  </div><div class='q'>Mən səninlə izzətlənəcəyəm».   </div><div class='q'> <span class="verse" id="V4">4&#160;</span>Amma mən dedim:  </div><div class='q'>«Mən boş yerə çalışdım,  </div><div class='q'>Gücümü hədər yerə tükətdim.  </div><div class='q'>Rəbb mənə yenə haqq qazandırır,  </div><div class='q'>Mükafatım Allahımdadır».   </div><div class='b'> &#160; </div> <div class='q'> <span class="verse" id="V5">5&#160;</span>Rəbb məni qulu etmək üçün  </div><div class='q'>Ana bətnində mənə quruluş verdi ki,  </div><div class='q'>Yaqub nəslini Ona tərəf döndərim,  </div><div class='q'>İsraili Onun önünə toplayım.  </div><div class='q'>Onun gözündə hörmət qazandım,  </div><div class='q'>Qüdrətim Allahım oldu.  </div><div class='q'>Rəbb indi belə deyir.   </div><div class='q'> <span class="verse" id="V6">6&#160;</span>  O deyir:  </div><div class='q'>«Yaqub qəbilələrinin bərpası,  </div><div class='q'>İsrailin sağ qalanlarının geri qayıtması üçün  </div><div class='q'>Qulum olmağın kifayət deyil.  </div><div class='q'>Səni millətlərə nur edəcəyəm ki,  </div><div class='q'>Xilasım dünyanın ən uzaq yerlərinə yayılsın».   </div><div class='s'>Allah Öz qulunu ruhlandırır </div> <div class='q'> <span class="verse" id="V7">7&#160;</span>Adamların nifrət etdiyi,  </div><div class='q'>Millətin həqarətlə baxdığı,  </div><div class='q'>Hökmdarların qulu olan şəxsə,  </div><div class='q'>İsrailin Satınalanı, Müqəddəsi,  </div><div class='q'>Rəbb belə deyir:  </div><div class='q'>«İsrailin Müqəddəsi,  </div><div class='q'>Sadiq Rəbb səni seçdiyinə görə  </div><div class='q'>Padşahlar səni görüb ayağa qalxacaq,  </div><div class='q'>Əmirlər qarşında yerə səriləcək».   </div><div class='b'> &#160; </div> <div class='q'> <span class="verse" id="V8">8&#160;</span> Rəbb belə deyir:  </div><div class='q'>«Münasib vaxtda sənə cavab verdim,  </div><div class='q'>Xilas günü sənə kömək etdim.  </div><div class='q'>Səni hifz edəcəyəm.  </div><div class='q'>Səni xalqım üçün əhd edəcəyəm ki,  </div><div class='q'>Dağılmış ölkəni bərpa edəsən,  </div><div class='q'>İrs olaraq yenə sahiblərinə verəsən.   </div><div class='q'> <span class="verse" id="V9">9&#160;</span>Dustaqlara “çıxın”,  </div><div class='q'>Zülmətdə oturanlara  </div><div class='q'>“Özünüzü göstərin!” deyəsən.  </div><div class='q'>Onlar yol boyunca quzu kimi bəslənəcək,  </div><div class='q'>Hər çılpaq təpədə otlaq tapacaq.   </div><div class='q'> <span class="verse" id="V10">10&#160;</span> Onlar nə ac, nə də susuz qalacaq,  </div><div class='q'>Qızmar isti və günəş onları vurmayacaq.  </div><div class='q'>Çünki onlara mərhəmət edən yol göstərəcək,  </div><div class='q'>Onları bulaqlara doğru yönəldəcək.   </div><div class='q'> <span class="verse" id="V11">11&#160;</span>Mən bütün dağlarımı yola döndərəcəyəm,  </div><div class='q'>Yollarımı hamar edəcəyəm.   </div><div class='q'> <span class="verse" id="V12">12&#160;</span>Budur, xalqım uzaq yerlərdən,  </div><div class='q'>Kimisi şimaldan, kimisi qərbdən,  </div><div class='q'>Kimisi isə Sinim  ölkəsindən gələcək».   </div><div class='b'> &#160; </div> <div class='q'> <span class="verse" id="V13">13&#160;</span>Tərənnüm edin, ey göylər,  </div><div class='q'>Ey yer üzü, fərəhlən!  </div><div class='q'>Ey dağlar, sevinc nidalarına qoşulun!  </div><div class='q'>Çünki Rəbb xalqına təsəlli verəcək,  </div><div class='q'>İztirab çəkənlərinə rəhm edəcək.   </div><div class='s'>Sionun bərpası </div> <div class='q'> <span class="verse" id="V14">14&#160;</span>Amma Sion dedi: «Rəbb məni tərk etdi,  </div><div class='q'>Xudavəndim məni unutdu».   </div><div class='q'> <span class="verse" id="V15">15&#160;</span>Rəbb isə deyir: «Ana südəmər körpəsini heç unudarmı?  </div><div class='q'>Bətnindən çıxan oğluna rəhm etməzmi?  </div><div class='q'>Ana öz körpəsini unutsa belə,  </div><div class='q'>Mən səni əsla unutmaram.   </div><div class='q'> <span class="verse" id="V16">16&#160;</span>Mən sənin adını ovuclarımda həkk etmişəm,  </div><div class='q'>Ey Sion, divarların daima önümdədir.   </div><div class='q'> <span class="verse" id="V17">17&#160;</span>Oğulların tələsib yanına gələcək,  </div><div class='q'>Səni qarət edənlər, soyğunçular çıxıb-gedəcək.   </div><div class='q'> <span class="verse" id="V18">18&#160;</span>Qaldır başını, bax ətrafına:  </div><div class='q'>Hamı yığılıb yanına gəlir.  </div><div class='q'>Mən Rəbb Varlığıma and içib bəyan edirəm ki,  </div><div class='q'>Onların hamısı sənin üçün bər-bəzək olacaq,  </div><div class='q'>Gəlin kimi onları taxıb fəxr edəcəksən!   </div><div class='s'>Allah İsrail xalqını bərpa edib artıracaq </div> <div class='q'> <span class="verse" id="V19">19&#160;</span>Xarabalığa, viranəliyə dönmüşdün,  </div><div class='q'>Ölkən yerlə yeksan olmuşdu.  </div><div class='q'>Amma indi bu torpaq sakinlərin üçün dar olacaq,  </div><div class='q'>Səni xaraba qoyanlar səndən uzaqda duracaq.   </div><div class='q'> <span class="verse" id="V20">20&#160;</span>Sənin sürgündə doğulmuş övladların  </div><div class='q'>Səsini ucaldıb belə deyəcək:  </div><div class='q'>“Bu yer bizim üçün dar gəlir,  </div><div class='q'>Yaşamaq üçün bizə yer ver”.   </div><div class='q'> <span class="verse" id="V21">21&#160;</span>Sən qəlbində deyəcəksən:  </div><div class='q'>“Axı bunları mənim üçün kim doğdu?  </div><div class='q'>Övladlarım itkin düşmüşdü, sonsuz oldum,  </div><div class='q'>Sürgün edilmişdim, qovulmuşdum.  </div><div class='q'>Belə isə bunları kim böyütdü?  </div><div class='q'>Mən tək-tənha qalmışdım,  </div><div class='q'>Bəs bunlar haradan gəlib-çıxdı?”»   </div><div class='b'> &#160; </div> <div class='q'> <span class="verse" id="V22">22&#160;</span>Xudavənd Rəbb belə deyir:  </div><div class='q'>«Budur, Mən əlimi millətlərə  </div><div class='q'>Bir işarə kimi uzadacağam,  </div><div class='q'>Bayrağımı xalqlar arasında qaldıracağam.  </div><div class='q'>Onlar sənin oğullarını qucağında,  </div><div class='q'>Qızlarını çiyinlərində gətirəcək.   </div><div class='q'> <span class="verse" id="V23">23&#160;</span>Padşahlar sənə atalıq,  </div><div class='q'>Mələkələr sənə analıq edəcək.  </div><div class='q'>Üzüstə yerə sərilib sənə səcdə edəcəklər,  </div><div class='q'>Ayaqlarının tozunu yalayacaqlar.  </div><div class='q'>Onda biləcəksən ki, Mən Rəbbəm,  </div><div class='q'>Mənə güvənənlər utanmayacaq».   </div><div class='b'> &#160; </div> <div class='q'> <span class="verse" id="V24">24&#160;</span>Məgər güclünün əlindən qənimət alına bilərmi?  </div><div class='q'>Zorakının əlindən əsirlər qurtula bilərmi?   </div><div class='q'> <span class="verse" id="V25">25&#160;</span>Amma Rəbb belə deyir:  </div><div class='q'>«Bəli, güclünün əlindən əsirlər də alına bilər,  </div><div class='q'>Zorakının əlindən qənimət də götürülə bilər,  </div><div class='q'>Səninlə çəkişənlərlə Mən çəkişəcəyəm,  </div><div class='q'>Övladlarını Mən qurtaracağam.   </div><div class='q'> <span class="verse" id="V26">26&#160;</span>Sənə zülm edənlərə öz ətlərini yedirəcəyəm,  </div><div class='q'>Öz qanları ilə sərxoş olub  </div><div class='q'>Şirin şərab içənlərin halına düşəcəklər.  </div><div class='q'>Beləcə bütün bəşər biləcək ki,  </div><div class='q'>Səni qurtaran Rəbb Mənəm.  </div><div class='q'>Səni Satınalan, Yaqubun qüdrətli Allahı Mənəm».   </div>