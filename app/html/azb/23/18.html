<div class='s'>Allahın Kuşa cəza verməsi </div> <div class='q'> <span class="verse" id="V1">1&#160;</span>Kuş çaylarının o tərəfində yerləşən,  </div><div class='q'>Qanad vızıltıları eşidilən ölkənin vay halına!   </div><div class='q'> <span class="verse" id="V2">2&#160;</span>Dəniz yolu ilə, qamış qayıqları ilə  </div><div class='q'>Bu ölkə elçilər göndərir!  </div><div class='q'>Ey sürətli qasidlər, yola düşün!  </div><div class='q'>Çaylarla bölünmüş ölkəyə,  </div><div class='q'>Ucaboylu, parlaq dərili millətin,  </div><div class='q'>Hər yanda qorxu doğuran xalqın,  </div><div class='q'>Güclü və işğalçı millətin yanına gedin!   </div><div class='b'> &#160; </div> <div class='q'> <span class="verse" id="V3">3&#160;</span>Ey bütün yer üzündə yaşayanlar!  </div><div class='q'>Ey dünya sakinləri!  </div><div class='q'>Dağların zirvəsinə bayraq dikələndə baxın!  </div><div class='q'>Şeypur çalınanda eşidin!   </div><div class='q'> <span class="verse" id="V4">4&#160;</span>Çünki Rəbb mənə belə deyir:  </div><div class='q'>«Günəş şüalarından yaranan qızmarlıq kimi,  </div><div class='q'>Biçin vaxtının istisində şeh buludu kimi  </div><div class='q'>Sakitcə məskənimdən baxacağam».   </div><div class='q'> <span class="verse" id="V5">5&#160;</span>Çiçəklənmə qurtarıb məhsul yığımından əvvəl  </div><div class='q'>Üzümlər qora bağlayanda  </div><div class='q'>O, bağ qayçıları ilə pöhrələri kəsəcək,  </div><div class='q'>Şaxələnmiş budaqları qırıb atacaq.   </div><div class='q'> <span class="verse" id="V6">6&#160;</span>Hamısı dağın yırtıcı quşlarına,  </div><div class='q'>Yerin vəhşi heyvanlarının qarşısına atılacaq.  </div><div class='q'>Yayda yırtıcı quşlara,  </div><div class='q'>Qışda bütün vəhşi heyvanlara yem olacaq.   </div><div class='b'> &#160; </div> <div class='q'> <span class="verse" id="V7">7&#160;</span>O vaxt çaylarla bölünmüş ölkə  </div><div class='q'>Ucaboylu, parlaq dərili xalq,  </div><div class='q'>Hər yanda qorxu doğuran xalq  </div><div class='q'>Güclü və işğalçı millət  </div><div class='q'>Ordular Rəbbinə,  </div><div class='q'>Ordular Rəbbinin adını qoyduğu yerə –  </div><div class='q'>Sion dağına xərac gətirəcək.   </div>