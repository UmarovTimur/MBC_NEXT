<div class='s'>Yeşayanın görüntüsü </div> <div class='p'> <span class="verse" id="V1">1&#160;</span> Padşah Uzziya ölən il mən Xudavəndi gördüm. O, uca və əzəmətli taxtda oturmuş və geyimlərinin ətəyi məbədin döşəməsini örtmüşdü.   <span class="verse" id="V2">2&#160;</span>Onun ətrafında seraflar  dayanmışdı. Hər birinin altı qanadı var idi. Qanadının ikisi ilə üzlərini, ikisi ilə ayaqlarını örtmüş, ikisi ilə uçurdular.   <span class="verse" id="V3">3&#160;</span> Biri o birini səsləyib deyirdi:  </div><div class='q'>«Ordular Rəbbi müqəddəsdir, müqəddəsdir, müqəddəsdir!  </div><div class='q'>Bütün yer üzü Onun əzəməti ilə doludur».   </div><div class='p'> <span class="verse" id="V4">4&#160;</span> Serafların səsindən qapı çərçivələri ilə kandarları sarsıldı, məbəd tüstü ilə doldu.   <span class="verse" id="V5">5&#160;</span>Mən dedim:  </div><div class='q'>«Vay halıma, həlak oldum!  </div><div class='q'>Çünki ağzı murdar bir adamam,  </div><div class='q'>Həm də murdar ağızlı adamlar arasında yaşayıram.  </div><div class='q'>Buna baxmayaraq, qarşımda Padşahı –  </div><div class='q'>Ordular Rəbbini gözlərimlə gördüm».   </div><div class='p'> <span class="verse" id="V6">6&#160;</span>Seraflardan biri mənə tərəf uçdu, əlində də maşa ilə qurbangahdan götürdüyü yanar kömür var idi.   <span class="verse" id="V7">7&#160;</span>O, kömürlə dodaqlarıma toxunaraq dedi:  </div><div class='q'>«Budur, bu kömür dodaqlarına dəydi,  </div><div class='q'>Pisliyin silindi, günahın bağışlandı».   </div><div class='p'> <span class="verse" id="V8">8&#160;</span>Sonra Xudavəndin səsini eşitdim: «Kimi göndərim? Bizim üçün kim gedəcək?» Mən dedim: «Mən buradayam. Məni göndər».   <span class="verse" id="V9">9&#160;</span> O dedi: «Get bu xalqa bunu çatdır:  </div><div class='q'>“Eşitdikcə eşidəcəksiniz, amma anlamayacaqsınız,  </div><div class='q'>Gördükcə görəcəksiniz, amma qanmayacaqsınız.   </div><div class='m'> <span class="verse" id="V10">10&#160;</span>Bu xalqın ürəyini kütləşdir, qulaqlarını ağır eşidən elə, gözlərini yum ki,  </div><div class='q'>Gözləri ilə görməsinlər, qulaqları ilə eşitməsinlər,  </div><div class='q'>Ürəkləri ilə anlamasınlar  </div><div class='q'>Və Mənə sarı dönüb şəfa tapmasınlar”».   </div><div class='p'> <span class="verse" id="V11">11&#160;</span>«Nə vaxtadək, ya Xudavənd?» deyə soruşdum. Rəbb cavab verdi:  </div><div class='q'>«Şəhərlər xarabalıqlara dönüb kimsəsiz,  </div><div class='q'>Evlər adamsız, bu torpaq büsbütün viranə qalanadək.   </div><div class='q'> <span class="verse" id="V12">12&#160;</span>Rəbb adamları çox uzaqlara sürgün edəcək,  </div><div class='q'>Ölkənin çox yerləri viran qalacaq.   </div><div class='q'> <span class="verse" id="V13">13&#160;</span>Xalqın onda biri qalsa belə,  </div><div class='q'>Ölkə yenə dağılacaq;  </div><div class='q'>Lakin kəsiləndə kötüyü qalan  </div><div class='q'>Yabanı püstə və palıd ağacı kimi  </div><div class='q'>Müqəddəs nəsil onun kötüyüdür».   </div>