<div class='s'>Dikbaşlar cəza çəkəcək </div> <div class='q'> <span class="verse" id="V1">1&#160;</span> «Məni soruşmayanlara Mən zühur etdim,  </div><div class='q'>Məni axtarmayanlar tərəfindən tapıldım.  </div><div class='q'>Adımı çağırmayan millətə dedim:  </div><div class='q'>“Buradayam! Buradayam!”   </div><div class='q'> <span class="verse" id="V2">2&#160;</span>Pis yolla gedən,  </div><div class='q'>Öz düşüncələri ilə hərəkət edən  </div><div class='q'>Dikbaş xalqa gün boyu əllərimi uzadıb durdum.   </div><div class='q'> <span class="verse" id="V3">3&#160;</span>O xalq ki bağlarda qurban kəsərək,  </div><div class='q'>Kərpiclərin üstündə buxur yandırıb  </div><div class='q'>Gözüm önündə daima Məni təhqir edir,   </div><div class='q'> <span class="verse" id="V4">4&#160;</span>Qəbiristanlıqda oturub  </div><div class='q'>Gizli yerlərdə gecələyir,  </div><div class='q'>Donuz əti yeyir,  </div><div class='q'>Qablarında haram ət qaynadır.   </div><div class='q'> <span class="verse" id="V5">5&#160;</span>Onlar bir-birinə deyir: “Uzaq dur,  </div><div class='q'>Mənə yaxınlaşma, çünki mən səndən müqəddəsəm”.  </div><div class='q'>Belələri burnuma tüstü,  </div><div class='q'>Bütün gün yanan alovdur.   </div><div class='b'> &#160; </div> <div class='q'> <span class="verse" id="V6">6&#160;</span>Budur, qarşımda bunlar yazılıb:  </div><div class='q'>Mən susmayacağam,  </div><div class='q'>Ancaq onların əvəzini verəcəyəm,  </div><div class='q'>Əməllərini başlarına çevirəcəyəm.   </div><div class='q'> <span class="verse" id="V7">7&#160;</span>Onların da, atalarının da qəbahətlərinin cəzasını  </div><div class='q'>Onlara çəkdirəcəyəm».  </div><div class='q'>Rəbb deyir.  </div><div class='q'>«Dağların başında buxur yandırdıqlarına görə,  </div><div class='q'>Təpələrin başında Mənə küfr etdiklərinə görə  </div><div class='q'>Mən əvvəlki əməllərini ölçüb onların əvəzini onlara çəkdirəcəyəm».   </div><div class='b'> &#160; </div> <div class='q'> <span class="verse" id="V8">8&#160;</span>Rəbb deyir:  </div><div class='q'>«Üzüm salxımında şirə tapıldığına görə deyirlər:  </div><div class='q'>“Salxımı xarab etməyin, içində bərəkət var”.  </div><div class='q'>Mən də qullarımın xatirinə belə edərəm ki,  </div><div class='q'>Onların hamısı məhv olmasın.   </div><div class='q'> <span class="verse" id="V9">9&#160;</span>Yaqubdan törəyənlərin sayını artıracağam,  </div><div class='q'>Yəhuda nəslindən dağlarıma varis çıxacaq,  </div><div class='q'>Seçilmiş xalqım oranı irs alacaq.  </div><div class='q'>Mənim qullarım orada məskunlaşacaq.   </div><div class='q'> <span class="verse" id="V10">10&#160;</span> Məni axtaran xalqım üçün  </div><div class='q'>Şaron sürülərin otlağı,  </div><div class='q'>Akor vadisi mal-qaranın rahatlandığı yer olacaq.   </div><div class='b'> &#160; </div> <div class='q'> <span class="verse" id="V11">11&#160;</span>Lakin sizlər – Rəbbi tərk edənlər,  </div><div class='q'>Müqəddəs dağımı unudanlar,  </div><div class='q'>Tale allahına süfrə açanlar,  </div><div class='q'>Qismət allahına camlarda şərab təqdim edənlər,   </div><div class='q'> <span class="verse" id="V12">12&#160;</span>Mən də sizi qılınca qismət edəcəyəm,  </div><div class='q'>Hamınız qırılmaq üçün diz çökəcəksiniz.  </div><div class='q'>Çünki Mən çağıranda sizdən cavab almadım,  </div><div class='q'>Danışanda qulaq asmadınız.  </div><div class='q'>Gözümdə pis olanı etdiniz,  </div><div class='q'>Mənə məqbul olmayanı seçdiniz».   </div><div class='b'> &#160; </div> <div class='q'> <span class="verse" id="V13">13&#160;</span>Buna görə də Xudavənd Rəbb belə deyir:  </div><div class='q'>«Qullarım yeyəcək, sizsə ac qalacaqsınız,  </div><div class='q'>Qullarım içəcək, sizsə susayacaqsınız,  </div><div class='q'>Qullarım sevinəcək, sizsə utanacaqsınız.   </div><div class='q'> <span class="verse" id="V14">14&#160;</span>Qullarım şadlanıb mədhiyyələr söyləyəcək,  </div><div class='q'>Sizsə ürək ağrısından qışqıracaqsınız,  </div><div class='q'>Kədərli ruhla fəryad edəcəksiniz.   </div><div class='q'> <span class="verse" id="V15">15&#160;</span> Sizin adınız seçilmiş xalqımın  </div><div class='q'>Ağzında ancaq lənət kimi qalacaq.  </div><div class='q'>Xudavənd Rəbb sizi öldürəcək,  </div><div class='q'>Öz qullarına isə başqa ad verəcək.   </div><div class='q'> <span class="verse" id="V16">16&#160;</span>Ölkədə kim xeyir-dua istəsə,  </div><div class='q'>Sadiq Allahdan diləyəcək.  </div><div class='q'>Ölkədə kim and içsə,  </div><div class='q'>Sadiq Allahın adı ilə and içəcək.  </div><div class='q'>Çünki keçmiş əziyyətlər unudulub  </div><div class='q'>Gözümün önündən yox olacaq.   </div><div class='s'>Yeni yer, yeni göylər </div> <div class='q'> <span class="verse" id="V17">17&#160;</span> Budur, Mən yeni göylər və yeni yer yaradıram.  </div><div class='q'>Əvvəlki işlər bir daha xatırlanmayacaq,  </div><div class='q'>Heç yada düşməyəcək.   </div><div class='q'> <span class="verse" id="V18">18&#160;</span>Yaratdığımla əbədilik sevinin, şadlanın.  </div><div class='q'>Çünki sevinc üçün yeni Yerusəlimi,  </div><div class='q'>Sakinlərini xoşbəxtlik üçün yaradacağam.   </div><div class='q'> <span class="verse" id="V19">19&#160;</span> Mən Yerusəlim üçün sevinəcəyəm,  </div><div class='q'>Xalqım üçün şadlanacağam.  </div><div class='q'>Orada nə ağlaşma, nə fəryad səsi  </div><div class='q'>Bir daha eşidilməyəcək.   </div><div class='q'> <span class="verse" id="V20">20&#160;</span>Uşaqlar artıq körpə çağlarında ölməyəcək,  </div><div class='q'>Uzun ömür sürməyən qoca olmayacaq,  </div><div class='q'>Yüz yaşında ölənlər cavan sayılacaq,  </div><div class='q'>Yüz yaşına çatmayanlar lənətli sayılacaq.   </div><div class='q'> <span class="verse" id="V21">21&#160;</span>Onlar evlər tikib orada məskunlaşacaq,  </div><div class='q'>Üzüm bağları salacaq, bəhrələrindən yeyəcək.   </div><div class='q'> <span class="verse" id="V22">22&#160;</span>Tikdikləri evdə özgələr yaşamayacaq,  </div><div class='q'>Əkdikləri bağın meyvələrini başqaları yeməyəcək.  </div><div class='q'>Çünki xalqım ağaclar tək uzun ömür sürəcək,  </div><div class='q'>Seçilmişlərim əllərinin işlərindən zövq alacaq.   </div><div class='q'> <span class="verse" id="V23">23&#160;</span>Onlar boş yerə əlləşməyəcək,  </div><div class='q'>Övladları bəlalarla üzləşməyəcək.  </div><div class='q'>Çünki özləri də, övladları da,  </div><div class='q'>Rəbbin xeyir-dualı nəsli olacaq.   </div><div class='q'> <span class="verse" id="V24">24&#160;</span>Onlar Məni çağırmamışdan  </div><div class='q'>Mən onlara cavab verəcəyəm,  </div><div class='q'>Onlar hələ danışarkən Mən eşidəcəyəm.   </div><div class='q'> <span class="verse" id="V25">25&#160;</span> Qurdla quzu bir yerdə otlayacaq,  </div><div class='q'>Şir buğa tək saman yeyəcək,  </div><div class='q'>İlanın yediyi torpaq olacaq.  </div><div class='q'>Müqəddəs dağımın heç bir yerində  </div><div class='q'>Heç kimə zərər dəyməyəcək,  </div><div class='q'>Heç bir kəs o birisini məhv etməyəcək».  </div><div class='q'>Rəbb belə deyir.   </div>