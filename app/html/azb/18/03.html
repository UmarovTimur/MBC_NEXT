<div class='s'>Əyyubun gileyi </div> <div class='p'> <span class="verse" id="V1">1&#160;</span> Bundan sonra Əyyub ağzını açıb öz doğulduğu günə lənət etdi.   <span class="verse" id="V2">2&#160;</span>Dilə gəlib belə dedi:   </div><div class='q'> <span class="verse" id="V3">3&#160;</span>«Kaş ki mən doğulan gün yox olaydı,  </div><div class='q'>“Oğlun oldu!” deyilən gecə yox olaydı.   </div><div class='q'> <span class="verse" id="V4">4&#160;</span>O gün qara gələydi,  </div><div class='q'>Allah göydən o günün qayğısına qalmayaydı,  </div><div class='q'>O gün üçün sabah açılmayaydı.   </div><div class='q'> <span class="verse" id="V5">5&#160;</span>O günü zülmət, qatı qaranlıq bürüyəydi,  </div><div class='q'>Üzünü bulud tutaydı,  </div><div class='q'>Nurunu qaranlıq batıraydı.   </div><div class='q'> <span class="verse" id="V6">6&#160;</span>O gecəni zil qaranlıq udub yeyəydi,  </div><div class='q'>İlin günləri arasında fərəh tapmayaydı,  </div><div class='q'>Ayın günləri sırasına girməyəydi.   </div><div class='q'> <span class="verse" id="V7">7&#160;</span>Kaş o gecə qısır olaydı,  </div><div class='q'>Sevincsiz, səssiz qalaydı!   </div><div class='q'> <span class="verse" id="V8">8&#160;</span>Günlərə lənət oxuyanlar,  </div><div class='q'>Livyatanı  oyatmağa mahir olanlar  </div><div class='q'>Qoy o günə lənət yağdırsın.   </div><div class='q'> <span class="verse" id="V9">9&#160;</span>Dan ulduzları sönəydi,  </div><div class='q'>İşığa olan ümidləri boşa çıxaydı,  </div><div class='q'>Sübhün nuru görünməyəydi.   </div><div class='q'> <span class="verse" id="V10">10&#160;</span>Əfsus ki O, anamın bətninin qapılarını bağlamadı,  </div><div class='q'>Gözlərimi əzabsız saxlamadı.   </div><div class='b'> &#160; </div> <div class='q'> <span class="verse" id="V11">11&#160;</span>Niyə doğulanda mən ölmədim,  </div><div class='q'>Bətndən çıxarkən nəfəsim kəsilmədi?   </div><div class='q'> <span class="verse" id="V12">12&#160;</span>Niyə məni dizlərin arasından aldılar,  </div><div class='q'>Əmizdirmək üçün ağzıma döş saldılar?   </div><div class='q'> <span class="verse" id="V13">13&#160;</span>Belə olmasaydı, indi rahat uzanardım,  </div><div class='q'>Yatıb dincələrdim   </div><div class='q'> <span class="verse" id="V14">14&#160;</span>Özləri üçün viranə şəhərləri tikən  </div><div class='q'>Dünya padşahları və müşavirlərlə,   </div><div class='q'> <span class="verse" id="V15">15&#160;</span>Evlərini gümüşə qərq edən  </div><div class='q'>Qızıl xəzinəsi olan rəhbərlərlə.   </div><div class='q'> <span class="verse" id="V16">16&#160;</span>Niyə bətndən yarımçıq uşaq tək düşmədim?  </div><div class='q'>Niyə işıq üzü görməyən körpə kimi basdırılmadım?   </div><div class='q'> <span class="verse" id="V17">17&#160;</span>Orada pis adamlar belə, kini atır,  </div><div class='q'>Yorğunlar rahatlıq tapır,   </div><div class='q'> <span class="verse" id="V18">18&#160;</span>Məhbuslar dinc yaşayır,  </div><div class='q'>Nəzarətçinin səsi çıxmır.   </div><div class='q'> <span class="verse" id="V19">19&#160;</span>Orada kiçik də, böyük də vardır,  </div><div class='q'>Qul ağasından da azaddır.   </div><div class='b'> &#160; </div> <div class='q'> <span class="verse" id="V20">20&#160;</span>Niyə əzab çəkənlər işıq üzü görür,  </div><div class='q'>Əziyyət içində olanlar həyata gəlir?   </div><div class='q'> <span class="verse" id="V21">21&#160;</span> Ölüm arzulayırlar amma tapmırlar,  </div><div class='q'>Dəfinə axtarmaqdan da çox onu axtarırlar,   </div><div class='q'> <span class="verse" id="V22">22&#160;</span>Onlar məzar tapanda fərəhlənər,  </div><div class='q'>Şadlanaraq sevinər.   </div><div class='q'> <span class="verse" id="V23">23&#160;</span>Hara getdiyi bilinməyən insana,  </div><div class='q'>Ətrafına Allah sədd çəkdiyi adama niyə ömür verilir?   </div><div class='q'> <span class="verse" id="V24">24&#160;</span>Çörəkdən əvvəl ah-zar gəlir,  </div><div class='q'>Nalələrim sular kimi tökülür.   </div><div class='q'> <span class="verse" id="V25">25&#160;</span>Çəkindiyim şeylər üzərimə tökülür,  </div><div class='q'>Qorxduğum şeylər başıma gəlir.   </div><div class='q'> <span class="verse" id="V26">26&#160;</span>Rahatlığım, sakitliyim, dincliyim yoxdur,  </div><div class='q'>Ancaq sıxıntım vardır».   </div>