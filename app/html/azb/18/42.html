<div class='p'> <span class="verse" id="V1">1&#160;</span>O vaxt Əyyub Rəbbə belə cavab verdi:   </div><div class='q'> <span class="verse" id="V2">2&#160;</span>«Bilirəm, Sən hər şeyə qadirsən,  </div><div class='q'>Sənin istəyinin qarşısı alınmaz.   </div><div class='q'> <span class="verse" id="V3">3&#160;</span> Soruşdun: “Məsləhəti savadsızcasına ört-basdır edən bu kimdir?”  </div><div class='q'>Doğrudan da, bilmədiyim şeylərdən,  </div><div class='q'>Əlim çatmadığı heyrətamiz işlərdən danışdım.   </div><div class='b'> &#160; </div> <div class='q'> <span class="verse" id="V4">4&#160;</span> Dedin: “İndi qulaq as, Mən danışacağam,  </div><div class='q'>Sual verəcəyəm, Mənə cavab ver”.   </div><div class='q'> <span class="verse" id="V5">5&#160;</span>Qulaqlarıma sorağın çatmışdı,  </div><div class='q'>İndisə Səni gözlərimlə görürəm.   </div><div class='q'> <span class="verse" id="V6">6&#160;</span>Ona görə özümdən zəhləm gedir,  </div><div class='q'>Torpağın, külün içində tövbə edirəm».   </div><div class='s'>Nəticə </div> <div class='p'> <span class="verse" id="V7">7&#160;</span>Rəbb Əyyuba bu sözləri deyəndən sonra Temanlı Elifaza dedi: «Sənə və iki dostuna qarşı qəzəbdən alışıb-yandım. Çünki siz qulum Əyyub kimi Mənim haqqımda doğru olanı demədiniz.   <span class="verse" id="V8">8&#160;</span>İndi özünüz üçün yeddi buğa və yeddi qoç alıb qulum Əyyubun yanına gedin və özünüz üçün yandırma qurbanı təqdim edin. Qulum Əyyub sizin üçün dua etsin. Mən də onun duasını qəbul edib sizinlə axmaqlığınıza görə rəftar etməyəcəyəm, çünki siz qulum Əyyub kimi Mənim haqqımda doğru olanı demədiniz».   <span class="verse" id="V9">9&#160;</span>Beləcə Temanlı Elifaz, Şuahlı Bildad və Naamatlı Sofar gedib Rəbbin onlara dediklərinə əməl etdi. Rəbb də Əyyubun duasını qəbul etdi.   </div><div class='p'> <span class="verse" id="V10">10&#160;</span> Əyyub dostları üçün dua edəndən sonra Rəbb ondan alınanları geri qaytardı. O, Əyyuba bütün qabaqkı malından da ikiqat artıq var-dövlət verdi.   <span class="verse" id="V11">11&#160;</span>Əyyubun bütün qardaşları, bacıları və bütün əvvəlki dost-tanışları yanına gəlib evində onunla çörək yedi və dərdinə şərik oldular. Rəbbin onun başına gətirdiyi bütün bəlalara görə ona təsəlli verdilər. Hər biri ona bir parça gümüş və bir qızıl halqa verdi.   </div><div class='p'> <span class="verse" id="V12">12&#160;</span>Rəbb Əyyubun axır günlərini əvvəlki günlərindən daha çox bərəkətli etdi. Onun on dörd min qoyunu, altı min dəvəsi, min cüt öküzü və min eşşəyi var idi.   <span class="verse" id="V13">13&#160;</span>Əyyubun yeddi oğlu, üç qızı oldu.   <span class="verse" id="V14">14&#160;</span>İlk qızının adını Yemima, ikincisinin adını Qesia, üçüncüsünün adını Qeren-Happuk qoydu.   <span class="verse" id="V15">15&#160;</span>Ölkənin heç bir yerində Əyyubun qızları kimi gözəl qızlar yox idi. Əyyub onlara da qardaşları ilə yanaşı miras verdi.   </div><div class='p'> <span class="verse" id="V16">16&#160;</span>Bundan sonra Əyyub yüz qırx il yaşadı və dörd nəsil övladlarını gördü.   <span class="verse" id="V17">17&#160;</span>O qocalıb yaşa dolaraq öldü.   </div>