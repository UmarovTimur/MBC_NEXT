<div class='s'>Harunla oğullarının kahinliyə təqdis olunması </div> <div class='r'>(Çıx. 29:1-37)  </div><div class='p'> <span class="verse" id="V1">1&#160;</span>Rəbb Musaya dedi:   <span class="verse" id="V2">2&#160;</span>«Harunla oğullarını, geyimlərini, məsh yağını və günah qurbanı kəsmək üçün bir buğa, iki qoç, bir səbət mayasız çörək götür.   <span class="verse" id="V3">3&#160;</span>Sonra bütün icmanı Hüzur çadırının girişinə topla».   </div><div class='p'> <span class="verse" id="V4">4&#160;</span>Musa Rəbbin əmrinə əməl etdi. İcma Hüzur çadırının girişinə yığılanda   <span class="verse" id="V5">5&#160;</span>Musa onlara dedi: «Rəbbin əmr etdiyi budur».   </div><div class='p'> <span class="verse" id="V6">6&#160;</span>Sonra Musa Harunla oğullarını irəli gətirib onları su ilə yuyundurdu.   <span class="verse" id="V7">7&#160;</span>Harunun əyninə xirqəsini geyindirib belinə qurşağını bağladı, üstündən cübbəsini geyindirdi və üstünə efodu qoydu. Efodun kəmərini belinə bağlayıb efodu özünə bərkitdi.   <span class="verse" id="V8">8&#160;</span>Efodun üstündən döşlüyünü, döşlüyündə isə Urim və Tummimi yerləşdirdi.   <span class="verse" id="V9">9&#160;</span>Onun başına çalmanı, çalmanın qabaq hissəsinə qızıl lövhəciyi olan müqəddəslik tacını qoydu. Rəbbin Musaya əmr etdiyi kimi oldu.   </div><div class='p'> <span class="verse" id="V10">10&#160;</span>Musa məsh yağını götürüb məskəni və içindəki hər şeyi məsh edərək təqdis etdi.   <span class="verse" id="V11">11&#160;</span>Sonra məsh yağını qurbangaha yeddi dəfə çiləyib onunla bütün avadanlığını, ləyənlə altlığını da təqdis etmək üçün məsh etdi.   <span class="verse" id="V12">12&#160;</span>Musa bir az məsh yağı götürüb Harunun başına tökərək onu təqdis etmək üçün məsh etdi.   <span class="verse" id="V13">13&#160;</span>Sonra Musa Harunun oğullarını irəli gətirdi, onlara xirqə geyindirdi, bellərinə qurşaq bağladı və başlarına papaq qoydu. Rəbbin Musaya əmr etdiyi kimi oldu.   </div><div class='p'> <span class="verse" id="V14">14&#160;</span>Bundan sonra Musa günah qurbanı üçün nəzərdə tutulmuş buğanı gətirdi. Harunla oğulları həmin buğanın başına əllərini qoydular.   <span class="verse" id="V15">15&#160;</span>Musa buğanı kəsdi, qanını götürüb barmağı ilə qurbangahın buynuzlarının ətrafına çəkərək qurbangahı pak etdi. Sonra qanın qalan hissəsini qurbangahın altlığına tökdü və murdarlığını kəffarə etmək üçün onu təqdis etdi.   <span class="verse" id="V16">16&#160;</span>Musa heyvanın içalatının üstündəki bütün piyi, qaraciyərin quyruğa bənzər hissəsini, hər iki böyrəklə piyini götürərək qurbangahda tüstülədib yandırdı.   <span class="verse" id="V17">17&#160;</span>Buğanı – dərisini, ətini və bağırsaqlarını düşərgənin kənarında yandırdı. Rəbbin Musaya əmr etdiyi kimi oldu.   </div><div class='p'> <span class="verse" id="V18">18&#160;</span>Musa yandırma qurbanı üçün nəzərdə tutulmuş qoçu gətirdi. Harunla oğulları əllərini qoçun başına qoydular.   <span class="verse" id="V19">19&#160;</span>Musa qoçu kəsdi və qanını qurbangahın hər tərəfinə səpdi.   <span class="verse" id="V20">20&#160;</span>Qoçu parça-parça doğradı; Musa qoçun başını, parçalarını və piyini tüstülədib yandırdı.   <span class="verse" id="V21">21&#160;</span>Sonra içalatını və budlarını su ilə yudu və bütün qoçu qurbangahda tüstülədib yandırdı. Bu, yandırma qurbanı, Rəbbin xoşuna gələn ətir – yandırma təqdimi idi. Rəbbin Musaya əmr etdiyi kimi oldu.   </div><div class='p'> <span class="verse" id="V22">22&#160;</span>Musa o biri qoçu – təqdis qoçunu gətirdi; Harun və oğulları əllərini qoçun başına qoydular.   <span class="verse" id="V23">23&#160;</span>Musa onu kəsdi; qanından bir az götürüb Harunun sağ qulağının mərcəyinə, sağ əlinin və sağ ayağının baş barmağına çəkdi.   <span class="verse" id="V24">24&#160;</span>Bundan sonra Musa Harunun oğullarını gətirib onların sağ qulaq mərcəklərinə, sağ əllərinin baş barmaqlarına və sağ ayaqlarının baş barmaqlarına qan çəkdi. Musa heyvanın qanını qurbangahın hər tərəfinə səpdi.   <span class="verse" id="V25">25&#160;</span>Sonra piyini, quyruğunu, içalatının üstündəki piyi, qaraciyərinin quyruğa bənzər hissəsini, hər iki böyrəklə piyini və sağ budunu götürdü.   <span class="verse" id="V26">26&#160;</span>Rəbbin önündə olan mayasız çörəklər səbətindən bir mayasız kökə, bir zeytun yağı ilə yoğrulmuş çörək kökəsi və bir qoğal götürüb piylə sağ budun üstünə qoydu.   <span class="verse" id="V27">27&#160;</span>O bunların hamısını Rəbbin hüzurunda yellətmə təqdimi üçün Harunun və oğullarının əllərinə verdi.   <span class="verse" id="V28">28&#160;</span>Sonra Musa həmin şeyləri onların əllərindən alıb qurbangahda yandırma qurbanı ilə birlikdə tüstülədib yandırdı. Bu, təqdis qurbanı, Rəbbin xoşuna gələn ətir – yandırma təqdimidir.   <span class="verse" id="V29">29&#160;</span>Musa döş ətini götürdü və onu Rəbbin hüzurunda yellədərək təqdim etdi. Bu, təqdis qurbanı olan qoçdan Musanın payı idi. Rəbbin Musaya əmr etdiyi kimi oldu.   </div><div class='p'> <span class="verse" id="V30">30&#160;</span>Musa məsh yağını və qurbangahdakı qanı götürüb Haruna, onun geyimlərinə, oğullarına və geyimlərinə çilədi. Beləliklə, Harunu və onun geyimlərini, oğullarını və onların geyimlərini təqdis etdi.   </div><div class='p'> <span class="verse" id="V31">31&#160;</span>Sonra Musa Harunla oğullarına dedi: «Əti Hüzur çadırının girişində qaynadın və “Harunla oğulları onu yesin” deyib əmr etdiyimə görə onu orada təqdis təqdimi üçün səbətdəki çörəklə yeyin.   <span class="verse" id="V32">32&#160;</span>Çörəyin və ətin qalan hissələrini yandırın.   <span class="verse" id="V33">33&#160;</span>Təqdis günləri başa çatana qədər yeddi gün Hüzur çadırının girişindən kənara çıxmayın; çünki vəzifəyə keçmə vaxtınız yeddi gün davam edəcək.   <span class="verse" id="V34">34&#160;</span>Bu gün edilən hər şeyi Rəbb kəffarəniz üçün əmr etdi.   <span class="verse" id="V35">35&#160;</span>Yeddi gün ərzində gecə-gündüz Hüzur çadırının girişində qalın və Rəbbin buyruğuna riayət edin ki, ölməyəsiniz. Mənə belə əmr verilib».   </div><div class='p'> <span class="verse" id="V36">36&#160;</span>Harunla oğulları Rəbbin Musa vasitəsilə əmr etdiyi hər şeyə əməl etdilər.   </div>