<div class='p'> <span class="verse" id="V1">1&#160;</span> Rəbb Musaya dedi:   <span class="verse" id="V2">2&#160;</span>«Əgər bir şəxs günah edib Rəbbə xəyanət edərsə, özünə əmanət edilən, girov qoyulan yaxud oğurluq bir şey barəsində başqa bir adamı aldadarsa ya da ona haqsızlıq edərsə,   <span class="verse" id="V3">3&#160;</span>itmiş bir əşyanı tapıb yalan söylərsə, yalandan and içərsə, yəni insanların edə biləcəyi bu günahlardan birini edərsə,   <span class="verse" id="V4">4&#160;</span>o şəxs günah etmiş olur və təqsirkar sayılır. Oğurladığı ya da haqsızlıqla ələ keçirdiyi şeyi, özünə əmanət edilən ya da tapdığı itmiş əşyanı   <span class="verse" id="V5">5&#160;</span>yaxud barəsində yalandan and içdiyi şeyin üzərinə beşdə birini də əlavə edərək təqsir qurbanını gətirdiyi gün sahibinə geri qaytarsın.   <span class="verse" id="V6">6&#160;</span>Bu adam Rəbbin qarşısında təqsirini yumaq üçün kahinin yanına təqsir qurbanı olaraq sürüdən qüsursuz və dəyərli bir qoç gətirsin.   <span class="verse" id="V7">7&#160;</span>Bununla kahin günah edən adam üçün təqsirinə səbəb olduğu hər şeyi Rəbbin önündə kəffarə etsin ki, o bağışlansın».   </div><div class='s'>Kahinlər üçün təlimat: yandırma qurbanı </div> <div class='p'> <span class="verse" id="V8">8&#160;</span>Rəbb Musaya dedi:   <span class="verse" id="V9">9&#160;</span>«Harunla oğullarına əmr verib de: “Yandırma qurbanına aid olan təlimat budur. Yandırma qurbanı bütün gecə səhərə qədər qurbangahdakı odda qalsın, bu od isə qoy sönmədən yansın.   <span class="verse" id="V10">10&#160;</span>Qoy kahin kətan paltarını, kətan alt geyimini əyninə geyib qurbangahda yandırma qurbanını məhv edən oddan çıxan külü götürüb qurbangahın yanına qoysun.   <span class="verse" id="V11">11&#160;</span>Sonra kahin geyimini çıxarıb başqa paltar geyinsin və külü düşərgədən kənara çıxararaq pak bir yerə töksün.   <span class="verse" id="V12">12&#160;</span>Qoy od qurbangahda yansın və sönməsin. Hər səhər kahin odunla od qalayıb üstünə yandırma qurbanını düzsün və ünsiyyət qurbanlarının piyini tüstülədib yandırsın.   <span class="verse" id="V13">13&#160;</span>Qoy bu od qurbangahda daima yansın və sönməsin.   </div><div class='s'>Taxıl təqdimi </div> <div class='p'> <span class="verse" id="V14">14&#160;</span>Taxıl təqdiminə aid olan təlimat budur. Harun övladları bunu Rəbbin hüzurunda qurbangahın qabağında təqdim etsinlər.   <span class="verse" id="V15">15&#160;</span>Qoy kahin bir ovuc taxıl təqdimini, narın un ilə zeytun yağını və üstündəki kündürün hamısını götürüb qurbangahda tüstülətsin. Bu, Rəbbin xoşuna gələn ətir – xatirə təqdimidir.   <span class="verse" id="V16">16&#160;</span>Təqdimin qalan hissəsini Harunla övladları yesin; onu müqəddəs bir yerdə – Hüzur çadırının həyətində mayasız çörək kimi yesinlər.   <span class="verse" id="V17">17&#160;</span>Bu, taxıldan maya ilə bişirilməsin. Bunu Mənə gətirilən yandırma təqdimlərindən kahinlərə düşən pay kimi verirəm. O, günah qurbanı və təqsir qurbanı kimi ən müqəddəsdir.   <span class="verse" id="V18">18&#160;</span>Harunun hər kişi övladı nəsildən-nəslə bunu yesin. Bu, Rəbbə gətirilən yandırma təqdimlərindən onlara verilən əbədi paydır. Bunlara toxunan hər şey müqəddəs sayılar”».   </div><div class='s'>Təqdis təqdimi </div> <div class='p'> <span class="verse" id="V19">19&#160;</span>Rəbb Musaya dedi:   <span class="verse" id="V20">20&#160;</span>«Harunun məsh olunacağı gün Harunla oğullarının Rəbbə edəcəkləri təqdim budur: daimi taxıl təqdimi olaraq narın undan efanın onda birini – yarısı səhər, yarısı isə axşam,   <span class="verse" id="V21">21&#160;</span>zeytun yağı ilə qarışdırılmış, sacda bişmiş halda gətirsin və bu taxıl təqdimini parça-parça qırıb təqdim etsin. Bu, Rəbbin xoşuna gələn ətirdir.   <span class="verse" id="V22">22&#160;</span>Harun nəslindən yerinə keçən məsh edilmiş kahin onu belə də hazırlasın; bunu Rəbbə əbədi pay olaraq bütünlüklə tüstülədib yandırsın.   <span class="verse" id="V23">23&#160;</span>Kahinin gətirdiyi hər taxıl təqdimi bütünlüklə yandırılsın, o yeyilməməlidir».   </div><div class='s'>Günah qurbanı </div> <div class='p'> <span class="verse" id="V24">24&#160;</span>Rəbb Musaya dedi:   <span class="verse" id="V25">25&#160;</span>«Harunla oğullarına belə de: “Günah qurbanına aid olan təlimat budur. Günah qurbanı yandırma qurbanı kəsilən yerdə – Rəbbin önündə kəsilsin. Bu qurban ən müqəddəsdir.   <span class="verse" id="V26">26&#160;</span>Günah qurbanını təqdim edən kahin onu müqəddəs bir yerdə – Hüzur çadırının həyətində yesin.   <span class="verse" id="V27">27&#160;</span>Onun ətinə toxunan hər bir şey müqəddəs sayılar; o qurbandan bir damla qan geyimlərə sıçrasa, o geyim müqəddəs bir yerdə yuyulsun.   <span class="verse" id="V28">28&#160;</span>Ətin bişirildiyi saxsı qab sındırılsın; əgər o, tunc qabda bişirilibsə, həmin qab təmizlənib su ilə yaxalansın.   <span class="verse" id="V29">29&#160;</span>Kahin nəslindən hər kişi onu yesin; o ən müqəddəsdir.   <span class="verse" id="V30">30&#160;</span>Lakin Müqəddəs yerdə günahı kəffarə etmək üçün qanından Hüzur çadırına gətirilən günah qurbanının hamısı yeyilməməlidir, qoy yandırılsın.   </div>