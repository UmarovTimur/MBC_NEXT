<div class='s'>Qadağan olunmuş cinsi münasibətlər </div> <div class='p'> <span class="verse" id="V1">1&#160;</span>Rəbb Musaya dedi:   <span class="verse" id="V2">2&#160;</span>«İsrail övladlarına belə de: “Allahınız Rəbb Mənəm.   <span class="verse" id="V3">3&#160;</span>Nə əvvəl yaşadığınız Misir torpağının ənənələrinə əməl edin, nə də sizi aparacağım Kənan torpağına girəndən sonra adət-ənənələrinə əməl edib uymayın;   <span class="verse" id="V4">4&#160;</span>Mənim hökmlərimə əməl edib qanunlarıma riayət edin, onlara uyğun yaşayın. Allahınız Rəbb Mənəm.   <span class="verse" id="V5">5&#160;</span> Qaydalarıma və hökmlərimə səylə əməl edin; onları yerinə yetirən adam bunların sayəsində yaşayacaq. Rəbb Mənəm.   </div><div class='p'> <span class="verse" id="V6">6&#160;</span>Qoy heç kəs öz yaxın qohumları ilə cinsi əlaqədə olmaq üçün onlara yaxınlaşmasın. Rəbb Mənəm.   <span class="verse" id="V7">7&#160;</span>Atanla cinsi əlaqədə olma, ananla da cinsi əlaqədə olma; o sənin anandır, onunla cinsi əlaqədə olma.   <span class="verse" id="V8">8&#160;</span> Atanın arvadı ilə cinsi əlaqədə olma, çünki o sənin atanın namusudur.   <span class="verse" id="V9">9&#160;</span> Atabir yaxud anabir bacınla, səninlə bir evdə yaxud başqa yerdə böyümüş bacınla cinsi əlaqədə olma.   <span class="verse" id="V10">10&#160;</span>Öz oğlunun qızı yaxud qızının qızı ilə cinsi əlaqədə olma, çünki onların namusu sənin namusundur.   <span class="verse" id="V11">11&#160;</span>Atanın başqa arvadından doğulan qızı ilə cinsi əlaqədə olma; o sənin bacındır.   <span class="verse" id="V12">12&#160;</span> Bibinlə cinsi əlaqədə olma, çünki o, atanın yaxın qohumudur.   <span class="verse" id="V13">13&#160;</span>Xalanla cinsi əlaqədə olma, çünki o, ananın yaxın qohumudur.   <span class="verse" id="V14">14&#160;</span>Əminin namusunu tapdalama, onun arvadı ilə yaxınlıq etmə, çünki o sənin əmiarvadındır.   <span class="verse" id="V15">15&#160;</span> Oğlunun arvadı ilə cinsi əlaqədə olma. Oğlunun arvadı olduğu üçün onunla cinsi əlaqədə olma.   <span class="verse" id="V16">16&#160;</span> Qardaşının arvadı ilə cinsi əlaqədə olma, çünki bu, qardaşının namusudur.   <span class="verse" id="V17">17&#160;</span> Bir qadının həm özü, həm də qızı ilə cinsi əlaqədə olma. O qadının oğul ya da qız nəvəsi ilə cinsi əlaqədə olmaq üçün onları alma, çünki onlar sənin yaxın qohumların olduğu üçün bu, əxlaqsızlıqdır.   <span class="verse" id="V18">18&#160;</span>Arvadın sağ ikən onun bacısını günü olaraq alma və onunla cinsi əlaqədə olma.   </div><div class='p'> <span class="verse" id="V19">19&#160;</span> Aybaşı murdarlığı zamanı qadınla cinsi əlaqədə olmaq üçün onunla yaxınlıq etmə.   <span class="verse" id="V20">20&#160;</span> Başqasının arvadı ilə yaxınlıq edib özünü murdarlama.   <span class="verse" id="V21">21&#160;</span> Övladlarının heç birini Molekə qurban olaraq təqdim etmə. Beləliklə, Allahının adını ləkələmə. Rəbb Mənəm.   <span class="verse" id="V22">22&#160;</span> Kişi qadınla yaxınlıq etdiyi kimi kişi ilə yaxınlıq etməsin, bu, iyrəncdir.   <span class="verse" id="V23">23&#160;</span> Nə kişi, nə də qadın heç bir heyvanla cinsi əlaqəyə girib özünü murdarlamasın. Bu, rəzillikdir.   </div><div class='p'> <span class="verse" id="V24">24&#160;</span>Bu şeylərin heç biri ilə özünüzü murdar etməyin, çünki önünüzdən qovacağım millətlər bunların hamısı ilə murdarlanıb,   <span class="verse" id="V25">25&#160;</span>torpaqlarını da murdarlayıblar. Buna görə də Mən o torpağı cəzalandırıb sakinlərini oradan rədd edirəm.   <span class="verse" id="V26">26&#160;</span>İstər yerli, istər aranızda yaşayan yadelli – hamınız qaydalarıma və hökmlərimə riayət edərək iyrənc işlərin heç birinə əməl etməyin.   <span class="verse" id="V27">27&#160;</span>Önünüzdəki ölkənin sakinləri bütün bu iyrənc işləri edərək torpağı murdarlayıblar.   <span class="verse" id="V28">28&#160;</span>Əgər siz də bu torpağı murdarlasanız, torpaq sizdən əvvəlki milləti ağzından qaytardığı kimi sizi də ağzından qaytaracaq.   <span class="verse" id="V29">29&#160;</span>Buna görə də bu iyrənc işlərin hər hansı birinə əməl edən hər kəs xalqının arasından qovulsun.   <span class="verse" id="V30">30&#160;</span>Beləliklə, önünüzdə edilən iyrənc adətlərinə əməl edib onlarla özünüzü murdar etməmək üçün Mənim buyruğuma riayət edin. Allahınız Rəbb Mənəm”».   </div>