<div class='s'>Rəbbin bayramları </div> <div class='p'> <span class="verse" id="V1">1&#160;</span>Rəbb Musaya dedi:   <span class="verse" id="V2">2&#160;</span>«İsrail övladlarına belə de: “Rəbbin təyin etdiyi bayramlar, Mənim bayramlarım bunlardır. Bu vaxt müqəddəs toplantı çağırın:   </div><div class='s'>Şənbə istirahət günü </div> <div class='p'> <span class="verse" id="V3">3&#160;</span> Altı gün işinizi görün, yeddinci gün isə Şənbə istirahət və müqəddəs toplantı günüdür. Qoy Rəbbin bu Şənbə günü yaşadığınız bütün yerlərdə heç bir iş görülməsin.   </div><div class='s'>Pasxa və Mayasız Çörək bayramları </div> <div class='r'>(Çıx. 12:14-20; Say. 28:16-25; Qanun. 16:1-8)  </div><div class='p'> <span class="verse" id="V4">4&#160;</span>Rəbbin təyin etdiyi bu müqəddəs toplantı günlərini bayramlar elan edin.   </div><div class='p'> <span class="verse" id="V5">5&#160;</span> Birinci ayın on dördü axşamçağı Rəbbin Pasxa bayramıdır.   <span class="verse" id="V6">6&#160;</span>Həmin ayın on beşi Rəbbin Mayasız Çörək bayramıdır. Yeddi gün mayasız çörək yeyin.   <span class="verse" id="V7">7&#160;</span>Birinci gün müqəddəs toplantınız olsun; gündəlik işlərinizi görməyin.   <span class="verse" id="V8">8&#160;</span>Bu yeddi gün ərzində Rəbb üçün yandırma təqdimi gətirin. Yeddinci gün isə müqəddəs toplantınız olsun; gündəlik işlərinizi görməyin”».   </div><div class='s'>İlk dərzin həsr olunması bayramı </div> <div class='p'> <span class="verse" id="V9">9&#160;</span>Rəbb Musaya belə dedi:   <span class="verse" id="V10">10&#160;</span>«İsrail övladlarına de: “Sizə verəcəyim torpağa gəldiyiniz zaman məhsulunuzu biçəndə biçdiyiniz ilk dərzi kahinin yanına gətirin.   <span class="verse" id="V11">11&#160;</span>O, dərzi Rəbbin hüzurunda yellədərək təqdim etsin ki, sizdən qəbul olunsun. Kahin onu Şənbənin ertəsi günü yellətsin.   <span class="verse" id="V12">12&#160;</span>Dərzi yellətdiyiniz gün Rəbbə birillik qüsursuz erkək toğlu yandırma qurbanı kimi kəsin.   <span class="verse" id="V13">13&#160;</span>Toğlu ilə birlikdə taxıl təqdimi olaraq zeytun yağı ilə yoğrulmuş bir efanın onda ikisi olan miqdarda narın un gətirin. Bu, Rəbb üçün yandırma təqdimi – Onun xoşuna gələn ətirdir. İçmə təqdimi olaraq da bir hin şərabın dörddə birini gətirin.   <span class="verse" id="V14">14&#160;</span>Bu qurbanı Allahınıza təqdim etdiyiniz həmin günə qədər nə çörək, nə qovurğa, nə də təzə sünbül yeməyin. Bu bütün yaşadığınız yerlərdə nəsildən-nəslə sizin üçün əbədi qayda olsun.   </div><div class='s'>Biçin bayramı </div> <div class='r'>(Say. 28:26-31; Qanun. 16:9-12)  </div><div class='p'> <span class="verse" id="V15">15&#160;</span> Şənbənin ertəsi günü olan yellədilən dərzi gətirdiyiniz gündən tam yeddi həftə,   <span class="verse" id="V16">16&#160;</span>yeddinci Şənbə gününün ertəsinədək əlli gün sayın, sonra Rəbbə təzə taxıl təqdimi gətirin.   <span class="verse" id="V17">17&#160;</span>Yaşadığınız hər yerdən yellədib təqdim etmək üçün bir efanın onda ikisi narın undan maya ilə bişirilmiş iki kömbə çörəyi Rəbbə nübar təqdimi gətirin.   <span class="verse" id="V18">18&#160;</span>Çörəklə birgə birillik yeddi qüsursuz toğlu, bir buğa və iki qoç təqdim edin. Bunlar taxıl təqdimləri və içmə təqdimləri ilə birlikdə Rəbb üçün yandırma qurbanıdır, Rəbbin xoşuna gələn ətir – yandırma təqdimidir.   <span class="verse" id="V19">19&#160;</span>Günah qurbanı üçün bir təkə, ünsiyyət qurbanı üçün isə iki birillik toğlu gətirin.   <span class="verse" id="V20">20&#160;</span>Kahin bu iki toğlunu nübar çörəyi ilə birgə Rəbbin hüzurunda yellədərək təqdim etsin. Bunlar kahinin Rəbb üçün müqəddəs payı olsun.   <span class="verse" id="V21">21&#160;</span>Həmin gün özünüz üçün müqəddəs toplantı elan edin və heç bir gündəlik iş görməyin. Bu bütün yaşadığınız yerlərdə nəsildən-nəslə sizin üçün əbədi qayda olsun.   </div><div class='p'> <span class="verse" id="V22">22&#160;</span> Torpağınızda məhsul biçəndə tarlanın qıraqlarını biçməyin və biçindən düşən başaqları yığmayın. Qoy qalan məhsul kasıblara və qəriblərə qalsın. Allahınız Rəbb Mənəm”».   </div><div class='s'>Şeypur çalınma günü </div> <div class='r'>(Say. 29:1-6)  </div><div class='p'> <span class="verse" id="V23">23&#160;</span>Rəbb Musaya dedi:   <span class="verse" id="V24">24&#160;</span>«İsrail övladlarına belə de: “Yeddinci ayın birinci günü sizin üçün istirahət günü, şeypur çalınma ilə qeyd olunan gün, müqəddəs toplantı günü olsun.   <span class="verse" id="V25">25&#160;</span>O gün heç bir gündəlik iş görməyin və Rəbb üçün yandırma təqdimi gətirin”».   </div><div class='s'>Kəffarə günü </div> <div class='r'>(Lev. 16:2-34; Say. 29:7-11)  </div><div class='p'> <span class="verse" id="V26">26&#160;</span>Rəbb Musaya dedi:   <span class="verse" id="V27">27&#160;</span> «İsrail övladlarına de: “Yeddinci ayın onu isə Kəffarə günüdür, müqəddəs toplantınız olsun; özünüzü hər şeydən məhrum edin və Rəbb üçün yandırma təqdimi gətirin.   <span class="verse" id="V28">28&#160;</span>Həmin gün heç bir iş görməyin, çünki bu, Allahınız Rəbbin hüzurunda sizin üçün kəffarə edilən Kəffarə günüdür.   <span class="verse" id="V29">29&#160;</span>Həmin o gün özünü hər şeydən məhrum etməyən adam xalqı arasından qovulsun.   <span class="verse" id="V30">30&#160;</span>O gün hər hansı bir iş görən adamı Mən xalqı arasından yox edəcəyəm.   <span class="verse" id="V31">31&#160;</span>Heç bir iş görməyin. Bu bütün yaşadığınız yerlərdə nəsildən-nəslə sizin üçün əbədi qayda olsun.   <span class="verse" id="V32">32&#160;</span>O gün sizin üçün Şənbə istirahət günü kimidir. Özünüzü hər şeydən məhrum edin. Ayın doqquzuncu günü axşamdan ertəsi günün axşamına qədər Şənbə günü kimi istirahət edin”».   </div><div class='s'>Çardaqlar bayramı </div> <div class='r'>(Say. 29:12-40; Qanun. 16:13-17)  </div><div class='p'> <span class="verse" id="V33">33&#160;</span>Rəbb Musaya dedi:   <span class="verse" id="V34">34&#160;</span> «İsrail övladlarına söylə: “Həmin yeddinci ayın on beşinci günündən Rəbb üçün yeddi gün Çardaqlar bayramını keçirin.   <span class="verse" id="V35">35&#160;</span>Birinci gün müqəddəs toplantı günüdür. Gündəlik işlərinizi görməyin.   <span class="verse" id="V36">36&#160;</span>Bu yeddi gün ərzində Rəbbə yandırma təqdimləri gətirin. Səkkizinci gün isə müqəddəs toplantınız olsun və Rəbbə yandırma təqdimləri gətirin. Bu gün təntənəli toplantı günüdür, gündəlik işlərinizi görməyin.   </div><div class='p'> <span class="verse" id="V37">37&#160;</span>Bunlar Rəbbin təyin etdiyi bayramlardır: bu zaman müqəddəs toplantı çağırıb hər birini öz günündə olmaqla yandırma təqdimlərini – yandırma qurbanlarını, taxıl təqdimlərini, ünsiyyət qurbanlarını və içmə təqdimlərini Rəbbə gətirin.   <span class="verse" id="V38">38&#160;</span>Bunlar Rəbbin Şənbələrinə və Rəbbə verdiyiniz bütün ianələrə, bütün əhdlərin ödəmələrinə, bütün könüllü təqdimlərə əlavədir.   </div><div class='p'> <span class="verse" id="V39">39&#160;</span> Üstəlik yeddinci ayın on beşinci günü torpağın məhsullarını yığandan sonra yeddi gün Rəbb üçün bayram keçirin. Birinci gün və səkkizinci gün istirahət günləri olsun.   <span class="verse" id="V40">40&#160;</span>Birinci gün gözəl ağacların meyvələrini, xurma ağaclarının budaqlarını, sıx yarpaqlı ağacların və çay kənarında bitən qovaq ağaclarının budaqlarını toplayıb Allahınız Rəbbin hüzurunda yeddi gün şənlik edin.   <span class="verse" id="V41">41&#160;</span>Hər il Rəbb üçün bu bayramı yeddi gün keçirin. Bu, nəsildən-nəslə sizin üçün əbədi qaydadır; bu bayramı yeddinci ayda qeyd edin.   <span class="verse" id="V42">42&#160;</span>Yeddi gün çardaqlarda qalın; bütün yerli İsraillilər çardaqlarda yaşasın.   <span class="verse" id="V43">43&#160;</span>Beləliklə, sizin nəsilləriniz bilsin ki, Mən İsrail övladlarını Misir torpağından çıxarandan sonra onları çardaqlarda yerləşdirdim. Allahınız Rəbb Mənəm”».   </div><div class='p'> <span class="verse" id="V44">44&#160;</span>Beləcə Musa İsrail övladlarına Rəbbin təyin etdiyi bayramlar barəsində nəql etdi.   </div>