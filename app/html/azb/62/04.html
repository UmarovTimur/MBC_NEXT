<div class='s'>Ruhları sınayın </div> <div class='p'> <span class="verse" id="V1">1&#160;</span>Ey sevimlilər, hər ruha inanmayın; ruhların Allahdan olub-olmadığını bilmək üçün onları sınaqdan keçirin. Çünki dünyada çoxlu yalançı peyğəmbər meydana çıxıb.   <span class="verse" id="V2">2&#160;</span>Allahın Ruhunu bundan tanıya bilərsiniz: İsa Məsihin cismən gəldiyini iqrar edən hər ruh Allahdandır,   <span class="verse" id="V3">3&#160;</span>İsanı iqrar etməyən hər ruhsa Allahdan deyil. Bu, «Məsih əleyhdarı»nın ruhudur ki, bu ruhun gələcəyini eşitmisiniz və indi də artıq dünyadadır.   <span class="verse" id="V4">4&#160;</span>Sizsə, ey övladlar, Allahdansınız və yalançı peyğəmbərlərə qalib gəlmisiniz. Çünki sizdə olan Ruh dünyada olandan üstündür.   <span class="verse" id="V5">5&#160;</span>Onlar dünyadandır, buna görə də dünyəvi mövqedən danışırlar və dünya onlara qulaq asır.   <span class="verse" id="V6">6&#160;</span>Bizsə Allahdanıq. Allahı tanıyan bizə qulaq asır, Allahdan olmayansa bizə qulaq asmır. Həqiqət ruhunu və aldatma ruhunu bundan tanıyırıq.   </div><div class='s'>Allah məhəbbətdir </div> <div class='p'> <span class="verse" id="V7">7&#160;</span>Ey sevimlilər, bir-birimizi sevək, çünki məhəbbət Allahdandır. Sevən hər kəs də Allahdan doğulub və Allahı tanıyır.   <span class="verse" id="V8">8&#160;</span>Sevməyən kəs Allahı tanımır, çünki Allah məhəbbətdir.   <span class="verse" id="V9">9&#160;</span>Allahın bizə olan məhəbbəti belə zahir oldu: Allah Öz vahid Oğlunu dünyaya göndərdi ki, biz Onun vasitəsilə yaşayaq.   <span class="verse" id="V10">10&#160;</span>Məhəbbət bizim Allahı sevməyimizlə bağlı deyil, amma bundan ibarətdir: O bizi sevdi və Öz Oğlunu bizim günahlarımıza görə kəffarə qurbanı olaraq göndərdi.   <span class="verse" id="V11">11&#160;</span>Ey sevimlilər, Allah bizi bu cür sevdiyi üçün biz də gərək bir-birimizi sevək.   <span class="verse" id="V12">12&#160;</span>Allahı heç kim heç zaman görməyib. Əgər biz bir-birimizi sevsək, Allah bizdə qalır və Onun məhəbbəti bizdə kamil olur.   </div><div class='p'> <span class="verse" id="V13">13&#160;</span>Bizim Onda, Onun da bizdə qaldığını bundan bilirik ki, O bizə Öz Ruhundan verib.   <span class="verse" id="V14">14&#160;</span>Biz görüb şahidlik edirik ki, Ata Oğlunu dünyanın Xilaskarı olaraq göndərdi.   <span class="verse" id="V15">15&#160;</span>Kim iqrar edir ki, İsa Allahın Oğludur, Allah onda, o da Allahda qalır.   <span class="verse" id="V16">16&#160;</span>Biz Allahın bizə olan məhəbbətini anlayıb buna inandıq.  </div><div class='p'>Allah məhəbbətdir. Kim məhəbbətdə qalarsa, Allahda qalar, Allah da onda qalar.   <span class="verse" id="V17">17&#160;</span>Məhəbbət bizdə ona görə kamil oldu ki, qiyamət günündə cəsarətimiz olsun. Çünki Məsih necədirsə, biz də bu dünyada eləyik.   <span class="verse" id="V18">18&#160;</span>Məhəbbətdə qorxu yoxdur, əksinə, kamil məhəbbət qorxunu qovar. Çünki qorxu cəzaya aiddir, qorxan insan məhəbbətdə kamil deyil.   </div><div class='p'> <span class="verse" id="V19">19&#160;</span>Biz sevirik, çünki öncə O bizi sevdi.   <span class="verse" id="V20">20&#160;</span>Kim «mən Allahı sevirəm» deyir, amma öz qardaşına nifrət edirsə, yalançıdır. Axı gördüyü qardaşını sevməyən görmədiyi Allahı sevə bilməz.   <span class="verse" id="V21">21&#160;</span>Bizim Ondan aldığımız əmr budur ki, Allahı sevən gərək öz qardaşını da sevsin.   </div>