<div class='p'> <span class="verse" id="V1">1&#160;</span>Görün Ata bizə necə məhəbbət göstərib ki, biz Allahın övladları adlanırıq! Doğrudan da, beləyik! Dünya Onu tanımadığına görə bizi də tanımır.   <span class="verse" id="V2">2&#160;</span>Ey sevimlilər, indi biz Allahın övladlarıyıq, amma nə olacağımız hələ üzə çıxmayıb. Lakin bilirik ki, Məsih zühur edəndə biz Ona bənzəyəcəyik, çünki Onu olduğu kimi görəcəyik.   <span class="verse" id="V3">3&#160;</span>Ona bu cür ümid bağlayan hər kəs O pak olduğu kimi özünü pak edir.   </div><div class='p'> <span class="verse" id="V4">4&#160;</span>Günah edən hər kəs Qanunu da pozar, çünki günah Qanunu pozmaqdır.   <span class="verse" id="V5">5&#160;</span>Siz bilirsiniz ki, Məsih günahları aradan qaldırmaq üçün zühur etdi. Onda günah yoxdur.   <span class="verse" id="V6">6&#160;</span>Onda qalan hər kəs günahını davam etdirməz. Günahını davam etdirən hər kəs nə Onu görüb, nə də Onu tanıyır.   </div><div class='p'> <span class="verse" id="V7">7&#160;</span>Ey övladlar, heç kəs sizi aldatmasın; saleh iş görən şəxs Məsihin saleh olduğu kimi salehdir.   <span class="verse" id="V8">8&#160;</span>Günahını davam etdirən şəxs iblisdəndir, çünki iblis başlanğıcdan bəri günah edir. Allahın Oğlu buna görə zühur etdi ki, iblisin əməllərini puça çıxarsın.   <span class="verse" id="V9">9&#160;</span>Allahdan doğulan hər kəs günahını davam etdirməz, çünki Allahın toxumu onda qalır. O, günahını davam etdirə bilməz, çünki Allahdan doğulub.   <span class="verse" id="V10">10&#160;</span>Kimin Allahın övladı, kiminsə iblisin övladı olması bundan aydın olur: saleh iş görməyən, həmçinin qardaşını sevməyən hər kəs Allahdan deyil.   </div><div class='s'>Bir-birimizi sevək </div> <div class='p'> <span class="verse" id="V11">11&#160;</span>Əvvəldən bəri eşitdiyiniz xəbər budur: bir-birimizi sevək.   <span class="verse" id="V12">12&#160;</span>Şərdən olub qardaşını öldürən Qabil kimi olmayaq. O, qardaşını niyə öldürdü? Ona görə ki öz əməlləri şər, qardaşının əməlləri isə saleh idi.   <span class="verse" id="V13">13&#160;</span>Beləliklə, qardaşlar, dünya sizə nifrət edirsə, heyrətlənməyin.   <span class="verse" id="V14">14&#160;</span>Qardaşlarımızı sevdiyimizə görə biz bilirik ki, ölümdən həyata keçmişik. Sevməyənsə ölümdə qalır.   <span class="verse" id="V15">15&#160;</span>Qardaşına nifrət edən hər kəs qatildir. Bildiyiniz kimi, heç bir qatil özündə qalan əbədi həyata malik deyil.   <span class="verse" id="V16">16&#160;</span>Məhəbbətin nə olduğunu bundan anladıq ki, Məsih Öz canını bizim üçün fəda etdi. Biz də öz canımızı qardaşlarımız üçün fəda etməliyik.   <span class="verse" id="V17">17&#160;</span>Əgər kimsə dünya malına sahib olarkən qardaşını ehtiyac içində görüb ona rəhmi gəlmirsə, Allah məhəbbəti onda necə qala bilər?   </div><div class='p'> <span class="verse" id="V18">18&#160;</span>Ey övladlar, sözdə və dildə deyil, əməldə və həqiqətdə sevək.   <span class="verse" id="V19">19-20&#160;</span>Bununla həqiqətdən olduğumuzu biləcəyik və ürəyimiz bizi məhkum edirsə, ürəyimizi Allahın önündə sakitləşdirəcəyik. Çünki Allah bizim ürəyimizdən üstündür və hər şeyi bilir.   <span class="verse" id="V21">21&#160;</span>Ey sevimlilər, əgər ürəyimiz bizi məhkum etmirsə, demək, Allahın hüzurunda cəsarətlə danışa bilərik   <span class="verse" id="V22">22&#160;</span>və Ondan nə diləyiriksə, alırıq. Ona görə ki Onun əmrlərinə riayət edirik və önündə Ona məqbul olan işlər görürük.   <span class="verse" id="V23">23&#160;</span>Onun əmri də budur ki, biz Onun Oğlu İsa Məsihin adına iman edək və Onun bizə əmr etdiyi kimi bir-birimizi sevək.   <span class="verse" id="V24">24&#160;</span>Onun əmrlərinə riayət edən şəxs Allahda, Allah da onda qalır. Onun bizdə qaldığını bu yolla, bizə verdiyi Ruh vasitəsilə bilirik.   </div>