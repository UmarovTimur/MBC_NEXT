<div class='s'>Ən böyük kimdir? </div> <div class='r'>(Mark 9:33-37,42-48; Luka 9:46-48; 17:1-2)  </div><div class='p'> <span class="verse" id="V1">1&#160;</span>Həmin vaxt şagirdlər İsanın yanına gəlib dedilər: «Səmavi Padşahlıqda ən böyük kimdir?»   <span class="verse" id="V2">2&#160;</span>İsa yanına bir balaca uşaq çağırıb onu şagirdlərin arasına qoydu.   <span class="verse" id="V3">3&#160;</span>O dedi: «Sizə doğrusunu deyirəm: əgər siz yolunuzdan dönüb uşaqlar kimi olmasanız, Səmavi Padşahlığa əsla daxil ola bilməzsiniz.   <span class="verse" id="V4">4&#160;</span>Beləliklə, kim bu uşaq kimi özünü aşağı tutarsa, Səmavi Padşahlıqda ən böyük odur.   <span class="verse" id="V5">5&#160;</span>Kim Mənim adımla belə bir uşağı qəbul edərsə, Məni qəbul edər.   </div><div class='p'> <span class="verse" id="V6">6&#160;</span>Amma kim Mənə iman edən bu kiçiklərdən birini pis yola çəkərsə, öz boynuna böyük bir dəyirman daşı asıb dənizin dibinə atılaraq boğulmaq onun üçün daha yaxşı olar.   <span class="verse" id="V7">7&#160;</span>İnsanları pis yola çəkən şeylər üçün vay bu dünyanın halına! Belə şeylərin gəlməsi qarşısıalınmazdır, amma vay o adamın halına ki, bunlar onun vasitəsilə gəlir!   <span class="verse" id="V8">8&#160;</span>Əgər əlin və ya ayağın səni pis yola çəkərsə, onu kəs at. Sənin əbədi həyata şikəst və ya topal daxil olmağın iki əl və iki ayaqla əbədi oda atılmağından yaxşıdır.   <span class="verse" id="V9">9&#160;</span>Əgər gözün səni pis yola çəkərsə, onu çıxarıb at. Sənin tək gözlə əbədi həyata daxil olmağın iki gözlə cəhənnəm oduna atılmağından yaxşıdır.   </div><div class='s'>İtmiş qoyun məsəli </div> <div class='r'>(Luka 15:3-7)  </div><div class='p'> <span class="verse" id="V10">10&#160;</span>Bu kiçiklərdən birinə belə, xor baxmaqdan çəkinin. Çünki sizə deyirəm: onların səmadakı mələkləri göylərdə olan Atamın üzünü daima görür.   <span class="verse" id="V11">11&#160;</span>  </div><div class='p'> <span class="verse" id="V12">12&#160;</span>Siz necə deyirsiniz? Bir adamın yüz qoyunu varsa və onlardan biri yolunu azarsa, doxsan doqquzunu dağlarda qoyub yolunu azan qoyunu axtarmağa getməzmi?   <span class="verse" id="V13">13&#160;</span>Sizə doğrusunu deyirəm: əgər onu tapa bilərsə, yolunu azmayan doxsan doqquz qoyun üçün sevindiyindən artıq onun üçün sevinər.   <span class="verse" id="V14">14&#160;</span>Beləcə bu kiçiklərdən birinin belə, həlak olması göylərdə olan Atanızın iradəsi deyil.   </div><div class='s'>Qardaş günah işlədəndə </div> <div class='p'> <span class="verse" id="V15">15&#160;</span>Əgər qardaşın sənə qarşı günah işlədərsə, get, onun günahını ona göstər. Qoy hər şey yalnız ikinizin arasında qalsın. O sənə qulaq asarsa, qardaşını qazandın.   <span class="verse" id="V16">16&#160;</span>Amma qulaq asmazsa, özünlə bir və ya iki nəfər götür ki, “hər iddia iki yaxud üç şahidin sözü ilə təsdiq edilsin”.   <span class="verse" id="V17">17&#160;</span>Əgər o bu adamların da sözünə qulaq asmaq istəməsə, vəziyyəti imanlılar cəmiyyətinə bildir. Əgər cəmiyyətin də sözünə qulaq asmaq istəməsə, onu bir bütpərəst və vergiyığan hesab et.   </div><div class='p'> <span class="verse" id="V18">18&#160;</span>Sizə doğrusunu deyirəm: yer üzündə bağlayacağınız hər şey göydə bağlanmış olacaq və yer üzündə açacağınız hər şey göydə açılmış olacaq.   <span class="verse" id="V19">19&#160;</span>Yenə sizə doğrusunu deyirəm: yer üzündə sizlərdən iki nəfər diləyəcəkləri hər hansı bir şey üçün razılığa gələrsə, göylərdə olan Atam onların istəklərini yerinə yetirəcək.   <span class="verse" id="V20">20&#160;</span>Çünki harada iki və ya üç nəfər Mənim adımla yığılarsa, Mən də orada, onların arasındayam».   </div><div class='s'>İnsafsız qul məsəli </div> <div class='p'> <span class="verse" id="V21">21&#160;</span>O zaman Peter gəlib İsaya dedi: «Ya Rəbb! Qardaşım mənə qarşı günah işlədərsə, neçə dəfə mən onu bağışlamalıyam? Yeddi dəfəmi?»   <span class="verse" id="V22">22&#160;</span>İsa ona dedi: «Sənə deyirəm: yeddi dəfə yox, yetmiş dəfə yeddi.   </div><div class='p'> <span class="verse" id="V23">23&#160;</span>Ona görə də Səmavi Padşahlıq öz qulları ilə hesablaşmaq istəyən bir padşaha bənzəyir.   <span class="verse" id="V24">24&#160;</span>Hesablaşmağa başladığı zaman onun yanına on min talant borcu olan biri gətirildi.   <span class="verse" id="V25">25&#160;</span>Amma onun ödəməyə bir şeyi olmadığı üçün ağası əmr etdi ki, özü, arvadı, uşaqları və bütün malı satılaraq borcunu ödəsin.   <span class="verse" id="V26">26&#160;</span>Elə bu vaxt qul yerə qapanıb ona səcdə edərək dedi: “Səbir et! Mən hamısını ödəyəcəyəm”.   <span class="verse" id="V27">27&#160;</span>Ağasının o qula rəhmi gəldi, onu buraxdı və borcunu bağışladı.   </div><div class='p'> <span class="verse" id="V28">28&#160;</span>Amma o qul kənara çıxıb ona yüz dinar borclu olan bir yoldaşını tapdı. Onu yaxaladı və “Borcunu ödə!” deyərək boğmağa başladı.   <span class="verse" id="V29">29&#160;</span>Yoldaşı yerə qapanıb ona “səbir et, borcunu ödəyəcəyəm” deyə yalvardı.   <span class="verse" id="V30">30&#160;</span>O isə istəmədi. Gedib borcunu ödəyənə qədər onu zindana saldırdı.   <span class="verse" id="V31">31&#160;</span>Ağanın digər qulları baş verən hadisəni görəndə çox kədərləndilər və gedib bütün olanı ağalarına nəql etdilər.   </div><div class='p'> <span class="verse" id="V32">32&#160;</span>Onda ağa o qulu yanına çağırıb dedi: “Ey pis qul, bütün o borcu sənə bağışladım, çünki mənə yalvardın.   <span class="verse" id="V33">33&#160;</span>Mən sənə mərhəmət etdiyim kimi sən də yoldaşına mərhəmət etməli deyildinmi?”   <span class="verse" id="V34">34&#160;</span>Ağası qəzəblənib bütün borcunu ödəyənə qədər onu işgəncə verənlərə təslim etdi.   <span class="verse" id="V35">35&#160;</span>Hər biriniz qardaşlarınızı ürəkdən bağışlamasanız, Səmavi Atam da sizə elə edər».   </div>