<div class='s'>Kənan torpağında qalan millətlər </div> <div class='p'> <span class="verse" id="V1">1&#160;</span>Rəbb Kənan döyüşlərindən heç birini görməyən İsrailliləri sınamaq istədi.   <span class="verse" id="V2">2&#160;</span>İsrail övladlarının nəsillərindən əvvəldən döyüşə bilməyənlərin hamısına döyüş təlimi vermək üçün Rəbbin ölkədə saxladığı millətlər bunlar idi:   <span class="verse" id="V3">3&#160;</span>Beş Filişt ağası, bütün Kənanlılar və Sidonlular, eləcə də Baal-Xermon dağından Xamat keçidinə qədər Livan dağlarında yaşayan Xivlilər.   <span class="verse" id="V4">4&#160;</span>Onları orada Rəbb ona görə saxladı ki, İsrailliləri sınasın və Musa vasitəsilə atalarına verdiyi əmrlərə necə itaət edib-etməyəcəklərini öyrənsin.   <span class="verse" id="V5">5&#160;</span>Beləliklə, İsrail övladları Kənanlılar, Xetlilər, Emorlular, Perizlilər, Xivlilər və Yevuslular arasında yaşadı.   <span class="verse" id="V6">6&#160;</span>İsrail övladları onların qızlarından özlərinə arvad aldı, öz qızlarını da onların oğullarına verdi və onların allahlarına sitayiş etdi.   </div><div class='s'>Birinci hakim Otniel </div> <div class='p'> <span class="verse" id="V7">7&#160;</span>Beləliklə, İsrail övladları Rəbbin gözündə pis olan işlər gördülər. Onlar özlərinin Allahı Rəbbi unudaraq Baal və Aşera bütlərinə sitayiş etdilər.   <span class="verse" id="V8">8&#160;</span>Ona görə də Rəbbin qəzəbi İsraillilərə qarşı alovlandı və onları Aram-Naharayim padşahı Kuşan-Rişatayimə təslim etdi. İsrail övladları səkkiz il Kuşan-Rişatayimə tabe oldu.   <span class="verse" id="V9">9&#160;</span>İsrail övladları Rəbbə fəryad edəndə Rəbb də onlar üçün bir xilaskar yetirdi. Xilaskar Kalevin kiçik qardaşı olan Qenazın oğlu Otniel idi. O, İsrail övladlarını əsarətdən xilas etdi.   <span class="verse" id="V10">10&#160;</span>Rəbbin Ruhu Otnielin üzərinə endi. O, İsrailin hakimi oldu və döyüşə çıxdı. Rəbb Aram-Naharayim padşahı Kuşan-Rişatayimi Otnielə təslim etdi. O, Kuşan-Rişatayimdən daha güclü oldu.   <span class="verse" id="V11">11&#160;</span>O dövrdə ölkə qırx il rahat yaşadı. Sonra Qenazın oğlu Otniel öldü.   </div><div class='s'>Ehudun hakimliyi </div> <div class='p'> <span class="verse" id="V12">12&#160;</span>İsrail övladları yenə də Rəbbin gözündə pis olan işləri gördülər. Rəbb də Moav padşahı Eqlonu İsraillilərə qarşı qaldıraraq qüvvətləndirdi. Çünki onlar Rəbbin gözündə pis olan işləri görmüşdülər.   <span class="verse" id="V13">13&#160;</span>Moav padşahı Eqlon Ammon və Amaleq övladlarını öz yanına toplayaraq İsrailliləri məğlub edib Xurma şəhərini aldı.   <span class="verse" id="V14">14&#160;</span>Beləliklə, İsrail övladları Moav padşahı Eqlona on səkkiz il tabe oldu.   </div><div class='p'> <span class="verse" id="V15">15&#160;</span>Lakin İsrail övladları Rəbbə fəryad edəndə Rəbb Binyaminli Geranın oğlu solaxay Ehudu bir xilaskar kimi onlara yetirdi. İsrail övladları Moav padşahı Eqlona Ehud vasitəsilə xərac göndərdi.   <span class="verse" id="V16">16&#160;</span>Ehud özünə uzunluğu bir qulac olan ikiağızlı xəncər düzəltdi və onu paltarının altında sağ buduna bağladı.   <span class="verse" id="V17">17&#160;</span>Ehud xəracı Moav padşahı Eqlona təqdim etdi. Eqlon isə çox tosqun adam idi.   <span class="verse" id="V18">18&#160;</span>Ehud xərac təqdimini bitirəndən sonra hədiyyə gətirən adamları geri göndərdi.   <span class="verse" id="V19">19&#160;</span>Amma özü Qilqalın yaxınlığındakı daş bütlərin yanından geriyə qayıdıb padşaha dedi: «Ey padşah, sənə gizli sözüm var». Padşah «sus» dedi. Onda yanında dayanan adamların hamısı eşiyə çıxdılar.   </div><div class='p'> <span class="verse" id="V20">20&#160;</span>Ehud onun yanına gəldi. Padşah üst mərtəbədəki sərin otağında tənha qalırdı. Ehud ona dedi: «Allahdan sənə bir sözüm var». Padşah kürsüsündən qalxdı.   <span class="verse" id="V21">21&#160;</span>Ehud isə sol əlini uzadıb sağ buduna bağladığı xəncəri çıxarıb padşahın qarnına soxdu.   <span class="verse" id="V22">22&#160;</span>Xəncəri elə bərk vurmuşdu ki, tiyənin ardınca qəbzəsi də onun qarnına girmişdi və bağırsaqları yerə tökülmüşdü. Xəncərin tiyəsini isə piy tutmuşdu, çünki Ehud xəncəri padşahın qarnından çıxarmamışdı.   <span class="verse" id="V23">23&#160;</span>Ehud eyvana çıxıb arxasınca yuxarıdakı otağın qapılarını örtüb qıfılladı.   </div><div class='p'> <span class="verse" id="V24">24&#160;</span>O çıxanda padşahın qulları gəlib baxdılar. Yuxarı otağın qapısını qıfıllı görəndə dedilər: «Yəqin padşah yuxarı otaqda ayaqyoluna gedir».   <span class="verse" id="V25">25&#160;</span>Padşahı gözlədilər, lakin otağın qapısını açan olmadığına görə nigaran qaldılar. Sonra açar götürüb qapıları açanda gördülər ki, ağalarının meyiti yerə sərilib.   </div><div class='p'> <span class="verse" id="V26">26&#160;</span>Onlar padşahı gözləyən zaman Ehud artıq aradan çıxmış və daş bütlərin yanından keçib Seiraya qaçmışdı.   <span class="verse" id="V27">27&#160;</span>O, İsrailə çatan kimi Efrayimin dağlıq bölgəsində şeypur çaldı və İsrail övladları onunla birgə dağlıq yerdən aşağı düşdülər. Ehud onların qabağında gedirdi.   <span class="verse" id="V28">28&#160;</span>Ehud İsraillilərə dedi: «Ardımca gəlin, çünki Rəbb düşmənimiz olan Moavlıları sizə təslim etdi». İsrail övladları da Ehudun ardınca enib Moavlılara qarşı bütün İordan çayının keçidlərini bağladılar ki, heç kim keçə bilməsin.   <span class="verse" id="V29">29&#160;</span>O zamankı döyüşdə Moavlılardan on min nəfərə qədər qırıldı. Onların da hər biri qüvvətli bir igid idi və heç kim canını qurtara bilmədi.   <span class="verse" id="V30">30&#160;</span>Həmin gün Moav ölkəsi İsraillilərə tabe oldu və İsrail ölkəsi səksən il rahat yaşadı.   </div><div class='s'>Şamqarın hakimliyi </div> <div class='p'> <span class="verse" id="V31">31&#160;</span>Bundan sonra Anat oğlu Şamqar hakim oldu və o, altı yüz Filiştlini öküz payası ilə qıraraq İsraili xilas etdi.   </div>