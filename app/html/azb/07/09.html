<div class='s'>Gideonun oğlu Avimelekin Şekemdə hökmranlığı </div> <div class='p'> <span class="verse" id="V1">1&#160;</span>Yerub-Baalın oğlu Avimelek Şekemə, dayılarının yanına getdi. Onlara və bütün ana nəslinə belə dedi:   <span class="verse" id="V2">2&#160;</span>«Rica edirəm, bütün Şekem başçılarına bunu eşitdirib deyin: “Sizin üçün hansı yaxşıdır, Yerub-Baalın yetmiş oğlu sizə hakimlik etsin, yoxsa bir nəfər? Unutmayın ki, mən sizin sümüyünüzdən və ətinizdənəm”».   <span class="verse" id="V3">3&#160;</span>Dayıları onun söylədiyi bu sözləri bütün Şekem əhalisinə çatdırdı. Bundan sonra onların da könülləri Avimelekə meyl etdi və «o bizim soydaşımızdır» dedilər.   <span class="verse" id="V4">4&#160;</span>Ona Baal-Beritin ibadət evindən yetmiş şekel gümüş verdilər. Avimelek isə özünə muzdla yaramaz və macəraçı adamlar tutdu. Onlar Avimelekin ardınca getdilər.   <span class="verse" id="V5">5&#160;</span>Avimelek Ofraya – öz ata evinə gəldi və qardaşları Yerub-Baalın yetmiş oğlunu bir daş üstündə öldürdü. Təkcə Yerub-Baalın kiçik oğlu Yotam sağ qalmışdı, ona görə ki gizlənə bilmişdi.   <span class="verse" id="V6">6&#160;</span>Bütün Şekem və Bet-Millo əhalisi toplaşaraq gedib Şekemdə daş sütunun yanındakı palıd ağacının yaxınlığında Avimeleki padşah elan etdi.   </div><div class='p'> <span class="verse" id="V7">7&#160;</span>Bu xəbər Yotama çatanda o gedib Gerizim dağının təpəsində durdu və bərkdən çığırıb onlara belə dedi: «Ey Şekem sakinləri, məni dinləyin ki, Allah da sizi dinləsin.   <span class="verse" id="V8">8&#160;</span>Günlərin bir günündə bütün ağaclar özləri üçün padşah məsh etməkdən ötrü gedib zeytun ağacına dedilər: “Bizim padşahımız ol”.   <span class="verse" id="V9">9&#160;</span>Zeytun ağacı dedi: “Allahın və insanın şərəfi üçün məndən alınan yağı ataraq ağacların üstündəmi sallanıb qalım?”   <span class="verse" id="V10">10&#160;</span>Sonra ağaclar əncir ağacına dedilər: “Gəl sən bizə padşah ol”.   <span class="verse" id="V11">11&#160;</span>Əncir ağacı onlara dedi: “Şirinliyimi və gözəl meyvələrimi ataraq ağacların üstündəmi sallanıb qalım?”   <span class="verse" id="V12">12&#160;</span>Bu dəfə ağaclar üzüm tənəyinə dedilər: “Gəl sən bizə padşah ol”.   <span class="verse" id="V13">13&#160;</span>Üzüm tənəyi isə onlara dedi: “Allahı və insanları sevindirən təzə şərablarımı ataraq ağacların üstündəmi sallanıb qalım?”   <span class="verse" id="V14">14&#160;</span>Nəhayət, bütün ağaclar gəlib yabanı göyəmə dedilər: “Gəl sən bizə padşah ol”.   <span class="verse" id="V15">15&#160;</span>Yabanı göyəm dedi: “Əgər, həqiqətən, siz məni özünüzə padşah olaraq məsh edirsinizsə, gəlin mənim kölgəmə sığının. Belə olmazsa, qoy yabanı göyəmdən alov çıxsın və Livanın sidr ağaclarını yandırıb-yaxsın”.   </div><div class='p'> <span class="verse" id="V16">16&#160;</span>Baxın Avimeleki padşah etməkdə haqq niyyət və doğruluqla iş gördünüzmü? Siz Yerub-Baala və onun nəslinə qarşı yaxşı iş gördünüzmü? Münasibətiniz atama layiqdirmi?   <span class="verse" id="V17">17&#160;</span>Axı atam sizin üçün döyüşdü və öz canını təhlükəyə atıb sizi Midyanın əlindən qurtardı.   <span class="verse" id="V18">18&#160;</span>Siz isə bu gün atamın nəslinin əleyhinə çıxıb yetmiş oğlunu bir daş üstündə öldürdünüz və sonra cariyəsindən olan oğlu Avimeleki Şekem əhalisinin padşahı etdiniz, çünki o sizin soydaşınızdır.   <span class="verse" id="V19">19&#160;</span>Əgər bu gün Yerub-Baalla onun nəsli üçün haqq niyyətlə və doğruluqla rəftar etdinizsə, onda bu Avimeleklə sevinin və qoy o da sizinlə sevinsin.   <span class="verse" id="V20">20&#160;</span>Yoxsa qoy Avimelekdən alov çıxıb Şekem başçılarını və Bet-Millo əhalisini yox etsin, onlardan da od çıxıb Avimeleki yox etsin».   <span class="verse" id="V21">21&#160;</span>Yotam qaçıb aradan çıxdı və Beerə getdi. Qardaşı Avimelekdən qorxduğu üçün orada qaldı.   </div><div class='s'>Şekemlə Avimelek arasında münaqişə </div> <div class='p'> <span class="verse" id="V22">22&#160;</span>Avimelek üç il İsrail üzərində başçılıq etdi.   <span class="verse" id="V23">23&#160;</span>Sonra Allahın izni ilə Avimeleklə Şekem əhalisinin arasına şər ruh girdi və onlar Avimelekə xəyanətlə yanaşdılar.   <span class="verse" id="V24">24&#160;</span>Bu ona görə baş verdi ki, həm Avimelek Yerub-Baalın yetmiş oğluna qarşı etdiyi günahın cəzasını çəksin, həm də Avimelekdən və onu bu qətlə sövq edən Şekem əhalisindən tökdükləri qanların qisası alınsın.   <span class="verse" id="V25">25&#160;</span>Şekem əhalisi dağların başında Avimelekə qarşı pusqu qurub yolda yanlarından keçənlərin hamısını soyurdular. Bunu Avimelekə xəbər verdilər.   </div><div class='p'> <span class="verse" id="V26">26&#160;</span>Evedin oğlu Qaal və qardaşları gəlib Şekemdə məskunlaşdılar. Şekem əhalisi də ona etimad göstərdi.   <span class="verse" id="V27">27&#160;</span>Onlar çölə, bağlara gedib üzüm yığdılar. Sonra bu üzümləri əzib şənlik qurdular və öz allahlarının ibadətgahına gedərək yeyib-içib Avimelekə lənət oxudular.   <span class="verse" id="V28">28&#160;</span>Eved oğlu Qaal dedi: «Avimelek kimdir ki, biz Şekem sakinləri ona xidmət edək? Yerub-Baalın oğlu deyilmi? Onun müavini də Zevul deyilmi? Gəlin Şekemin atası Xamorun adamlarına xidmət edin! Axı nəyə görə biz Avimelekə xidmət etməliyik?   <span class="verse" id="V29">29&#160;</span>Kaş bu xalq mənim əlimdə olaydı! O zaman Avimeleki qovardım». Sonra Qaal Avimelekə dedi: «Ordunu yığ, meydana çıx!»   </div><div class='p'> <span class="verse" id="V30">30&#160;</span>Şəhər başçısı Zevul Evedin oğlu Qaalın bu sözlərini eşidəndə qəzəbdən alışıb yandı.   <span class="verse" id="V31">31&#160;</span>Hiylə işlədərək Avimelekin yanına qasidlər göndərib dedi: «Budur, Eved oğlu Qaal ilə qardaşları Şekemə gəlib şəhəri sənin əleyhinə qaldırırlar.   <span class="verse" id="V32">32&#160;</span>İndi sən və adamların bu gecə qalxıb çöldə pusquda durun.   <span class="verse" id="V33">33&#160;</span>Səhər açılanda günəş doğar-doğmaz qalxıb şəhərə hücum edərsən. Bax Qaal ilə adamları sənə qarşı çıxarkən əlindən gələni et».   </div><div class='p'> <span class="verse" id="V34">34&#160;</span>Avimeleklə adamları gecə ikən qalxdılar və dörd dəstə olub Şekemin yaxınlığında pusquda durdular.   <span class="verse" id="V35">35&#160;</span>Eved oğlu Qaal çıxıb şəhər darvazasının giriş yerində duranda Avimelek və adamları pusqudan çıxdılar.   <span class="verse" id="V36">36&#160;</span>Qaal onları görüb Zevula dedi: «Bax dağların təpəsindən bir dəstə xalq enir». Zevul ona dedi: «Gördüyün dağların kölgəsidir, adamlara oxşadırsan».   <span class="verse" id="V37">37&#160;</span>Qaal sözünə davam edərək dedi: «Bax ölkənin orta hissəsindən xalq enir. Gələcəyideyənlər palıdı yolundan da bir dəstə gəlir».   <span class="verse" id="V38">38&#160;</span>O zaman Zevul ona dedi: «“Avimelek kimdir ki, biz ona xidmət edək” deyə lovğalanan dilin haradadır? Həqarətlə baxdığın xalq bu xalq deyilmi? İndi meydana çıx, onunla döyüş».   <span class="verse" id="V39">39&#160;</span>Qaal Şekem əhalisinin qabağına çıxıb Avimeleklə döyüşdü.   <span class="verse" id="V40">40&#160;</span>Avimelek onu qovdu, Qaal onun qabağından qaçdı. Adamların çoxu yaralanaraq darvazanın giriş yerinə qədər yerə sərildi.   <span class="verse" id="V41">41&#160;</span>Avimelek Arumada yaşadı. Zevul isə Qaal ilə qardaşlarını Şekemdə yaşamağa qoymayıb qovdu.   </div><div class='p'> <span class="verse" id="V42">42&#160;</span>Ertəsi gün Şekem xalqı çölə çıxanda bu barədə Avimelekə xəbər verildi.   <span class="verse" id="V43">43&#160;</span>O, ordusunu götürüb üç dəstəyə ayırdı və onlar çöldə pusqu qurub güddülər. Avimelek xalqın şəhərdən çıxdığını görəndə qalxıb hücuma keçdi.   <span class="verse" id="V44">44&#160;</span>Avimeleklə dəstəsi cəld irəli keçərək şəhər darvazasının girişində dayandılar. O biri iki dəstə isə çöldəki xalqın üstünə düşüb onları qırdı.   <span class="verse" id="V45">45&#160;</span>Avimelek bütün günü şəhərə hücum edərək şəhəri aldı. Orada olan adamları qırdı, şəhəri viran edib yerinə duz əkdi.   </div><div class='p'> <span class="verse" id="V46">46&#160;</span>Şekemin qülləsindəki adamlar bunu eşidəndə El-Berit məbədinin qalasına girdilər.   <span class="verse" id="V47">47&#160;</span>Bütün Şekem qülləsindəkilərin oraya yığıldığını Avimelekə xəbər verdilər.   <span class="verse" id="V48">48&#160;</span>Avimelek bütün adamları ilə bərabər Salmon dağına çıxdı. Əlinə balta götürüb ağacdan bir budaq kəsdi və onu çiyinlərinin üstünə qoyub yanındakı xalqa belə dedi: «Cəld olun, mən necə edirəmsə, siz də elə edin».   <span class="verse" id="V49">49&#160;</span>Bütün xalq bir-bir budaqları kəsərək Avimelekin arxasınca getdi və budaqları qalanın ətrafında qoyub od vurdu. Şekem qülləsindəki adamlardan minə qədər kişi və qadın yanaraq öldü.   </div><div class='p'> <span class="verse" id="V50">50&#160;</span>Avimelek Tevesə getdi və oranı mühasirə edib aldı.   <span class="verse" id="V51">51&#160;</span>Şəhərin ortasında möhkəm bir qüllə var idi. Bütün şəhər əhalisi – kişi və qadınlar qülləyə qaçaraq qapını arxalarınca bağlayıb qüllənin başına çıxdılar.   <span class="verse" id="V52">52&#160;</span>Avimelek gəlib qülləyə hücum etdi. Oraya od vurmaq üçün qüllənin qapısına yaxınlaşdı.   <span class="verse" id="V53">53&#160;</span>Onda bir qadın dəyirmanın üst daşını Avimelekin başına tullayaraq kəlləsini əzdi.   <span class="verse" id="V54">54&#160;</span>Avimelek tez silah daşıyan gənc nökərini çağırıb dedi: «Çək qılıncını, məni öldür. Qoy mənim üçün deməsinlər ki, onu bir arvad öldürdü». Nökər qılıncı ilə onu vuranda Avimelek öldü.   <span class="verse" id="V55">55&#160;</span>İsraillilər görəndə ki Avimelek ölüb, hamısı öz yerinə qayıtdı.   <span class="verse" id="V56">56&#160;</span>Bununla da Allah Avimelekin yetmiş qardaşını öldürməklə atasına etdiyi pisliyi öz başına gətirdi.   <span class="verse" id="V57">57&#160;</span>Allah Şekem əhalisinin də bütün pisliyini öz başlarına gətirdi. Yerub-Baalın oğlu Yotamın lənəti onların üstünə düşdü.   </div>