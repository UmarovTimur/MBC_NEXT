<div class='p'> <span class="verse" id="V1">1&#160;</span>İstəyirəm ki, həm siz, həm Laodikeyada olanlar, həm də mənim üzümü görməyənlərin hamısı üçün nə qədər böyük mübarizə apardığımı biləsiniz.   <span class="verse" id="V2">2&#160;</span>Ürəklərinin cəsarət tapıb məhəbbətdə birləşməsini istəyirəm; belə ki idrakın verdiyi kamil etimadın bütün zənginliyinə nail olsunlar, Allahın sirri olan Məsihi dərk etsinlər.   <span class="verse" id="V3">3&#160;</span>Çünki hikmət və biliyin bütün xəzinələri Məsihdə gizlədilmişdir.   <span class="verse" id="V4">4&#160;</span>Bunu mən ona görə deyirəm ki, kimsə sizi dilə tutub aldatmasın.   <span class="verse" id="V5">5&#160;</span>Çünki cismən uzaqda olsam da, ruhən sizinləyəm. İntizamınızı və Məsihə olan imanınızın möhkəmliyini görüb sevinirəm.   </div><div class='s'>Məsihin qoyduğu həyat tərzi </div> <div class='p'> <span class="verse" id="V6">6&#160;</span>Buna görə Rəbb Məsih İsanı qəbul etdiyiniz kimi Onda həyat sürün.   <span class="verse" id="V7">7&#160;</span>Şükürlərlə dolub-daşaraq Onda kök salıb inkişaf edin və öyrəndiyiniz kimi imanda möhkəmlənin.   </div><div class='p'> <span class="verse" id="V8">8&#160;</span>Baxın, Məsihə deyil, insan adət-ənənəsinə, dünyanın ibtidai təlimlərinə istinad edərək fəlsəfə və boş aldadıcı sözlərlə kimsə sizi əsir etməsin.   <span class="verse" id="V9">9&#160;</span>Çünki Allahın tam bütövlüyü bədəncə Məsihdə yaşayır.   <span class="verse" id="V10">10&#160;</span>Siz də Onda tamamlanmısınız. O hər başçının və hakimin Başıdır.   <span class="verse" id="V11">11&#160;</span>Həmçinin siz Məsihdə insan əli ilə deyil, Onun təmin etdiyi sünnətlə cismani təbiətdən ayrılaraq sünnət olundunuz.   <span class="verse" id="V12">12&#160;</span>Vəftizdə Onunla birlikdə dəfn edildiniz və Onu ölülər arasından dirildən Allahın gücünə olan iman vasitəsilə Onunla birlikdə dirildiniz.   <span class="verse" id="V13">13&#160;</span>Siz təqsirləriniz və cismani sünnətsizliyiniz üzündən ölü ikən Allah sizə Məsihlə birgə həyat verdi və bütün təqsirlərimizi bağışlayıb   <span class="verse" id="V14">14&#160;</span>tələbləri ilə əleyhimizə və zərərimizə olan borc sənədini ləğv etdi, onu çarmıxa mıxlayaraq qarşımızdan götürdü.   <span class="verse" id="V15">15&#160;</span>Allah başçıları və hakimləri tərk-silah edib, onlara çarmıxda qələbə çalaraq aləmdə rüsvay etdi.   </div><div class='p'> <span class="verse" id="V16">16&#160;</span>Buna görə qoy heç kim yemək-içmək üzündən yaxud bayram, Təzə Ay mərasimi ya Şənbə gününə görə sizi mühakimə etməsin.   <span class="verse" id="V17">17&#160;</span>Çünki bunlar gələcək şeylərin kölgəsidir, əsli isə Məsihdədir.   <span class="verse" id="V18">18&#160;</span>Qoy heç kim sizdən mütilik və mələklərə səcdə tələb edərək sizi mükafatınızdan məhrum etməsin. Belə bir şəxs gördüyü görüntülərə güvənir və boş yerə öz cismani ağlı ilə lovğalanır.   <span class="verse" id="V19">19&#160;</span>O, bədənin Başı olan Məsih ilə əlaqəni itirdi. Bütün bədən buğumlar və bağlarla üzvi surətdə Məsihə bağlanaraq təmin olunur, qurulur və Allah bəslədiyinə görə böyüyür.   </div><div class='s'>Məsihdə yeni həyat </div> <div class='p'> <span class="verse" id="V20">20&#160;</span>Məsihlə birgə ölüb dünyanın ibtidai təlimlərindən qurtulduğunuz halda nə üçün dünyadakılar kimi yaşayaraq   <span class="verse" id="V21">21&#160;</span>«buna əl vurma, bunu yemə, buna toxunma» kimi əmrlərə əməl edirsiniz?   <span class="verse" id="V22">22&#160;</span>Bunların hamısı istifadə olunduqca məhv olub gedən şeylərlə əlaqədar olur, çünki insanların verdiyi əmrlərə və təlimlərə əsaslanır.   <span class="verse" id="V23">23&#160;</span>Şübhəsiz, bu qaydalar uydurma dindarlıq, mütilik və bədənə xətər yetirməkdə zahirən müdrik görünür, amma cismani təbiətin həvəsinin qarşısını almaq üçün onların heç bir dəyəri yoxdur.   </div>