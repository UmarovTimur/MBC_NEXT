<div class='s'>Allah tərbiyə verən Atadır </div> <div class='p'> <span class="verse" id="V1">1&#160;</span>Buna görə bu qədər böyük şahidlər buludu ilə əhatə olunduğumuz üçün biz hər bir yükü və bizi asanlıqla çaşdıran günahı tərk edib qarşımızdakı yarışda dözümlə qaçaq.   <span class="verse" id="V2">2&#160;</span>Gözümüzü imanımızın Banisi və Kamilləşdiricisi olan İsaya dikək. O, qarşısına qoyulan sevincə görə rüsvayçılığı heç sayıb çarmıxa çəkilməyə tab gətirdi və Allahın taxtının sağında oturdu.   <span class="verse" id="V3">3&#160;</span>Günahkarlardan Ona qarşı olan bu qədər düşmənçiliyə dözən Şəxs barəsində düşünün ki, yorulub ruhdan düşməyəsiniz.   </div><div class='p'> <span class="verse" id="V4">4&#160;</span>Günaha qarşı etdiyiniz mübarizədə hələ qan töküləcək qədər möhkəm durmamısınız.   <span class="verse" id="V5">5&#160;</span>Sizə oğul deyib verilən bu nəsihəti unutdunuz:  </div><div class='q'>«Oğlum, Rəbbin verdiyi tərbiyəyə xor baxma,  </div><div class='q'>Onun məzəmmətindən ruhdan düşmə.   </div><div class='q'> <span class="verse" id="V6">6&#160;</span>Çünki Rəbb sevdiyini tərbiyələndirər,  </div><div class='q'>Qəbul etdiyi hər oğulu döyər».   </div><div class='p'> <span class="verse" id="V7">7&#160;</span>Tərbiyəyə tab gətirin. Allah sizinlə övladları kimi rəftar edir. Elə bir oğul varmı atası onu tərbiyələndirməsin?   <span class="verse" id="V8">8&#160;</span>Hər kəs üçün ümumi olan tərbiyədən məhrum olsanız, deməli, siz oğul yox, qeyri-qanuni övladsınız.   <span class="verse" id="V9">9&#160;</span>Həm də əgər bizi tərbiyələndirən cismani atalarımıza hörmət ediriksə, ruhani Ataya daha çox tabe olaraq yaşamalı deyilikmi?   <span class="verse" id="V10">10&#160;</span>Atalarımız bizi qısa bir müddətə öz dərk etdikləri kimi tərbiyələndirdilər. Amma Allah Onun müqəddəsliyinə ortaq olaq deyə bizi xeyrimiz üçün tərbiyələndirir.   <span class="verse" id="V11">11&#160;</span>Hər tərbiyə isə indiki vaxt sevinc deyil, kədər verən bir şey kimi görünür, amma sonradan bu yolda yetişdirilənlərə salehliyin dinclik səmərəsini hasil edir.   </div><div class='p'> <span class="verse" id="V12">12&#160;</span>Buna görə yorğun əllərinizi qaldırın və zəiflənmiş dizlərinizi gücləndirin.   <span class="verse" id="V13">13&#160;</span>Ayaqlarınız üçün düz yollar seçin ki, axsaq bədən üzvləriniz yerindən çıxmasın, əksinə sağalsın.   </div><div class='s'>Allahın lütfünü rədd etməyin </div> <div class='p'> <span class="verse" id="V14">14&#160;</span>Hamı ilə birlikdə sülh içində yaşamağa və müqəddəs olmağa can atın, çünki müqəddəsliyə nail olmadan heç kim Rəbbi görməyəcək.   <span class="verse" id="V15">15&#160;</span>Diqqət edin ki, heç kim Allahın lütfündən məhrum olmasın, aranızda bir acı kök böyüyüb əziyyət verməsin və bununla bir çoxlarını murdar etməsin.   <span class="verse" id="V16">16&#160;</span>Qoy heç kim əxlaqsız və yaxud Esav kimi allahsız olmasın. O, bir qab xörəyə görə öz ilk oğulluq haqqını satdı.   <span class="verse" id="V17">17&#160;</span>Bilirsiniz ki, bundan sonra da o, xeyir-duanı irs olaraq almaq istəyirdi, lakin rədd olundu. Xeyir-duanı göz yaşları ilə axtardısa da, atasının fikrini dəyişməyə qadir olmadı.   </div><div class='p'> <span class="verse" id="V18">18&#160;</span>Siz toxunula bilən, odla yanan bir şeyə, qaranlığa, zülmətə, qasırğaya,   <span class="verse" id="V19">19&#160;</span>şeypur gurultusuna və kəlam söyləyən səsə yaxınlaşmadınız; o səsi eşidənlər onlara daha bir söz deyilməsin deyə yalvardılar.   <span class="verse" id="V20">20&#160;</span>Çünki «əgər dağa bir heyvan belə, toxunsa, o, daşqalaq edilsin» əmrinə tab gətirə bilməzdilər.   <span class="verse" id="V21">21&#160;</span>Bu mənzərə o qədər qorxunc idi ki, Musa «mən qorxu və lərzə içindəyəm» dedi.   <span class="verse" id="V22">22&#160;</span>Lakin siz Sion dağına, var olan Allahın şəhərinə – səmavi Yerusəlimə, saysız-hesabsız mələklərə,   <span class="verse" id="V23">23&#160;</span>göylərdə adları qeyd edilmiş ilk doğulanların ümumi məclisinə və cəmiyyətinə, hamının Hakimi olan Allaha, kamala çatmış salehlərin ruhlarına,   <span class="verse" id="V24">24&#160;</span>Yeni Əhdin Vasitəçisi olan İsaya və Habilin qanından daha üstün söz deyən səpilmiş qana yaxınlaşdınız.   </div><div class='p'> <span class="verse" id="V25">25&#160;</span>Bunu Deyəni rədd etməyəsiniz deyə diqqətli olun. Çünki əgər yer üzündə xəbərdarlıq edəni rədd edənlər cəzadan qaça bilmədilərsə, biz göylərdən xəbərdarlıq Edəndən üz döndərsək, cəzadan qaça bilməyəcəyimiz daha çox yəqindir.   <span class="verse" id="V26">26&#160;</span>O vaxt Onun səsi yeri sarsıtdı. Amma indi  </div><div class='mi'>«Mən bir dəfə də yalnız yeri yox, göyü də lərzəyə gətirəcəyəm»  </div><div class='m'>deyə vəd etmişdir.   <span class="verse" id="V27">27&#160;</span>«Bir dəfə də» sözü bunu göstərir: sarsıla bilən, yəni yaradılmış şeylər aradan qaldırılacaq ki, sarsıla bilməyənlər daim var olsunlar.   <span class="verse" id="V28">28&#160;</span>Buna görə sarsılmaz Padşahlığa nail olduğumuz üçün minnətdar olaq; belə ki möminlik və ehtiramla Allaha məqbul tərzdə Ona ibadət edək.   <span class="verse" id="V29">29&#160;</span>Çünki Allahımız yandırıb-yaxan alovdur.   </div>