<div class='p'> <span class="verse" id="V1">1&#160;</span>Qanunda gələcək nemətlərin əsli deyil, kölgəsi var. Buna görə də Qanun ildən-ilə daimi bir surətdə təqdim olunan eyni qurbanlar vasitəsilə Allaha yaxınlaşanları əsla kamil edə bilməz.   <span class="verse" id="V2">2&#160;</span>Əks təqdirdə, bu qurbanların təqdim olunmasına son qoyulardı. Çünki ibadət edənlər birdəfəlik təmizlənəndən sonra artıq günahlarına görə vicdan əzabı çəkməzdilər.   <span class="verse" id="V3">3&#160;</span>Amma bu qurbanlar vasitəsilə insanlar ildən-ilə günahlarını yadlarına salır.   <span class="verse" id="V4">4&#160;</span>Çünki buğaların və təkələrin qanı ilə günahları aradan qaldırmaq qeyri-mümkündür.   </div><div class='p'> <span class="verse" id="V5">5&#160;</span>Buna görə Məsih dünyaya gələndə deyir:  </div><div class='q'>«Qurban və təqdim istəmədin,  </div><div class='q'>Amma Mənə bir bədən hazırladın.   </div><div class='q'> <span class="verse" id="V6">6&#160;</span>Yandırma qurbanı, günah qurbanından xoşun gəlmədi.   </div><div class='q'> <span class="verse" id="V7">7&#160;</span>O zaman dedim: “Budur, gəlmişəm,  </div><div class='q'>Kitab tumarında Mənim haqqımda yazılıb.  </div><div class='q'>Ay Allah, Sənin iradəni yerinə yetirim”».   </div><div class='m'> <span class="verse" id="V8">8&#160;</span>Məsih əvvəl dedi:  </div><div class='q'>«Qurban, təqdim, yandırma qurbanı və günah qurbanı istəmədin,  </div><div class='q'>Bunlardan xoşun gəlmədi».  </div><div class='m'>Bunlar hamısı Qanuna görə təqdim olunur.   <span class="verse" id="V9">9&#160;</span>Sonra dedi: «Budur, gəlmişəm, Sənin iradəni yerinə yetirim». Yəni, Məsih ikinci Əhdi qüvvəyə mindirmək üçün birincisini ləğv edir.   <span class="verse" id="V10">10&#160;</span>Bu iradəyə əsasən biz İsa Məsihin bədəninin birdəfəlik təqdim olunmasına görə təqdis olunduq.   </div><div class='p'> <span class="verse" id="V11">11&#160;</span>Hər bir kahin hər gün xidmətini icra edərək əsla günahları aradan qaldıra bilməyən eyni qurbanları dəfələrlə təqdim edir.   <span class="verse" id="V12">12&#160;</span>Amma Məsih günahlar üçün yalnız bir qurban təqdim edəndən sonra əbədi olaraq Allahın sağında oturdu.   <span class="verse" id="V13">13&#160;</span>O vaxtdan bəri O, düşmənlərinin Onun ayaqları altına kətil kimi salınmasını gözləyir.   <span class="verse" id="V14">14&#160;</span>Çünki O yalnız bir təqdim vasitəsilə təqdis olunmaqda olanları həmişəlik kamilləşdirdi.   </div><div class='p'> <span class="verse" id="V15">15&#160;</span>Müqəddəs Ruh da bu haqda bizə şəhadət edir. Çünki əvvəl deyir:   </div><div class='q'> <span class="verse" id="V16">16&#160;</span>«“O günlərdən sonra  </div><div class='q'>Onlarla bağlayacağım Əhd belədir”  </div><div class='q'>Rəbb bəyan edir,  </div><div class='q'>“Qanunlarımı onların ürəyinə qoyub  </div><div class='q'>Zehinlərinə yazacağam”».   </div><div class='m'> <span class="verse" id="V17">17&#160;</span>Sonra deyir:  </div><div class='q'>«Günahlarını və qanunsuzluqlarını yada salmayacağam».   </div><div class='m'> <span class="verse" id="V18">18&#160;</span>Günahların bağışlanması olanda isə artıq günah üçün təqdim etmə yoxdur.   </div><div class='s'>Nəsihət və xəbərdarlıq </div> <div class='p'> <span class="verse" id="V19">19&#160;</span>Beləliklə, ey qardaşlar, İsanın qanı sayəsində Ən Müqəddəs yerə daxil olmağa cəsarətimiz çatır.   <span class="verse" id="V20">20&#160;</span>O bizə pərdədən, yəni Öz cismindən keçən yeni və canlı bir yol açmışdır.   <span class="verse" id="V21">21&#160;</span>Həm də O, Allahın evi üçün cavabdeh olan böyük bir Kahinimizdir.   <span class="verse" id="V22">22&#160;</span>Ona görə ürəklərimiz pis vicdandan paklanmış, bədənlərimiz də təmiz su ilə yuyulmuş halda imanın tam etimadı ilə, səmimi qəlblə Allaha yaxınlaşaq.   <span class="verse" id="V23">23&#160;</span>Ümid verən əqidədən möhkəm tutaq, çünki vəd verən Allah sadiqdir.   <span class="verse" id="V24">24&#160;</span>Bir-birimizi məhəbbətə və xeyirxah əməllər etmək üçün necə həvəsləndirmək haqqında fikirləşək.   <span class="verse" id="V25">25&#160;</span>Bəzi adamların vərdiş etdiyi kimi birgə yığışmağımızı tərk etməyək. Lakin qiyamət gününün yaxınlaşdığını gördükcə bir-birimizi daha çox ruhlandıraq.   </div><div class='p'> <span class="verse" id="V26">26&#160;</span>Həqiqəti dərk edib qəbul edəndən sonra qəsdən günah etməkdə davam etsək, artıq günah üçün qurban qalmır.   <span class="verse" id="V27">27&#160;</span>Lakin mühakimənin və Allahın düşmənlərini yandırıb-yaxan şiddətli alovun dəhşətlə gözlənməsi qalır.   <span class="verse" id="V28">28&#160;</span>Musanın Qanununu heç sayan adam iki yaxud üç şahidin sözü ilə rəhm edilmədən öldürülür.   <span class="verse" id="V29">29&#160;</span>Əgər bir nəfər Allahın Oğlunu tapdalayaraq təqdis edildiyi Əhdin qanını adi bir şey sayıb Allahın lütfkar Ruhunu təhqir edərsə, sizcə bundan nə qədər ağır cəzaya layiq sayılacaq?   <span class="verse" id="V30">30&#160;</span>Çünki  </div><div class='q'>«Qisas Mənimdir, əvəzini Mən verəcəyəm»  </div><div class='m'>və yenə də  </div><div class='q'>«Rəbb Öz xalqını mühakimə edəcək»  </div><div class='m'>deyəni tanıyırıq.   <span class="verse" id="V31">31&#160;</span>Var olan Allahın əlinə düşmək dəhşətdir!   </div><div class='p'> <span class="verse" id="V32">32&#160;</span>Siz əvvəlki günləri xatırlayın. O vaxt Allahın nuru üzərinizə saçandan sonra əzablı, böyük mübarizəyə tab gətirdiniz.   <span class="verse" id="V33">33&#160;</span>Bəzən təhqir və əziyyətlərə uğrayıb tamaşaya qoyuldunuz, bəzənsə eyni rəftara məruz qalanların dərdinə şərik oldunuz.   <span class="verse" id="V34">34&#160;</span>Həm də siz məhbusların çəkdiyi əzablara şərik oldunuz, özünüzün daha yaxşı və daimi malınız olduğunu bilərək əmlakınızın talan edilməsini sevinclə qəbul etdiniz.   <span class="verse" id="V35">35&#160;</span>Buna görə cəsarətinizi itirməyin, bu cəsarətə görə mükafatınız böyükdür.   <span class="verse" id="V36">36&#160;</span>Çünki Allahın iradəsini yerinə yetirib vəd olunan şeyi almaq üçün sizin tab gətirməyə ehtiyacınız var.   <span class="verse" id="V37">37&#160;</span>Çünki  </div><div class='q'>«Bir az müddətdən sonra  </div><div class='q'>Gələn gələcək, gecikməyəcək.   </div><div class='q'> <span class="verse" id="V38">38&#160;</span>Amma saleh adamım imanla yaşayacaq.  </div><div class='q'>Əgər geri çəkilsə, ondan razı qalmayacağam».   </div><div class='m'> <span class="verse" id="V39">39&#160;</span>Bizsə geri çəkilib həlak olanlardan deyilik; iman edib canlarının xilasına nail olanlardanıq.   </div>