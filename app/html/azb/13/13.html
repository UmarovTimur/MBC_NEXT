<div class='s'>Davud Əhd sandığını Qiryat-Yearimdən köçürür </div> <div class='r'>(2Şam. 6:1-11)  </div><div class='p'> <span class="verse" id="V1">1&#160;</span>Davud minbaşılar, yüzbaşılar və bütün başçılarla məsləhətləşdi.   <span class="verse" id="V2">2&#160;</span>O bütün İsrail camaatına dedi: «Əgər bu iş sizə xoş gəlsə və Allahımız Rəbbin iradəsi ilə olsa, İsrailin hər tərəfində yaşayan soydaşlarımıza, onlarla birgə otlağı olan şəhərlərdə yaşayan kahinlərə və Levililərə xəbər göndərək ki, bizim yanımıza toplansınlar.   <span class="verse" id="V3">3&#160;</span>Sonra Allahımızın sandığını yanımıza qaytaraq, axı Şaulun dövründə biz ona məhəl qoymurduq».   <span class="verse" id="V4">4&#160;</span>Bütün camaat «belə edək» dedi, çünki bütün xalqın nəzərində bu iş doğru idi.   </div><div class='p'> <span class="verse" id="V5">5&#160;</span> Davud Allahın sandığını Qiryat-Yearimdən gətirmək üçün Misirdəki Şixor çayından Xamat keçidinə qədər uzanan torpaqda yaşayan bütün İsrailliləri topladı.   <span class="verse" id="V6">6&#160;</span> Davud bütün İsraillilərlə birgə «keruvlar üzərində taxt quran Rəbb» çağırılan Allahın sandığını Yəhudaya məxsus olan Baalatdan, yəni Qiryat-Yearimdən çıxartmaq üçün oraya getdi.   <span class="verse" id="V7">7&#160;</span>Allahın sandığını bir təzə arabaya qoyub Avinadavın evindən apardılar. Arabanı Uzza və Axyo sürürdü.   <span class="verse" id="V8">8&#160;</span>Davud və bütün İsraillilər Allahın hüzurunda həvəslə ilahi oxuyur, liralarla, çənglərlə, dəflərlə, sinclərlə və kərənaylarla çalıb oynayırdılar.   </div><div class='p'> <span class="verse" id="V9">9&#160;</span>Kidonun xırman yerindən keçəndə öküzlər büdrədi. Buna görə də Uzza əl uzadıb sandığı tutdu.   <span class="verse" id="V10">10&#160;</span>Uzza əlini uzadaraq sandığa toxunduğu üçün Rəbb qəzəblənib onu vurdu. Beləcə Uzza orada Allahın önündə öldü.   <span class="verse" id="V11">11&#160;</span>Davud Rəbbin Uzzanı vurmasından çox məyus oldu. O yerə bu günə qədər Peres-Uzza  deyilir.   <span class="verse" id="V12">12&#160;</span>Həmin gün Davud Allahdan qorxub dedi: «Allahın sandığını necə yanıma gətirə bilərəm?»   <span class="verse" id="V13">13&#160;</span>Buna görə də Davud sandığı öz yanına – Davudun şəhərinə gətirmədi, onu yolundan döndərib Qatlı Oved-Edomun evinə qoydu.   <span class="verse" id="V14">14&#160;</span> Allahın sandığı üç ay Oved-Edomun evində – onun ailəsinin yanında qaldı. Rəbb Oved-Edomun ailəsinə və ona məxsus hər şeyə bərəkət verdi.   </div>