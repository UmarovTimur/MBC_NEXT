<div class='s'>Mikeya İsrail rəhbərlərini ittiham edir </div> <div class='q'> <span class="verse" id="V1">1&#160;</span>Onda mən dedim:  </div><div class='q'>«Dinləyin, ey Yaqub rəhbərləri,  </div><div class='q'>Ey İsrail xalqının başçıları!  </div><div class='q'>Axı siz ədalətli olmalısınız!   </div><div class='q'> <span class="verse" id="V2">2&#160;</span>Siz ki yaxşıya nifrət edirsiniz,  </div><div class='q'>Pisliyi sevirsiniz,  </div><div class='q'>Xalqımın dərisini soyursunuz,  </div><div class='q'>Ətini sümüklərindən qoparırsınız,   </div><div class='q'> <span class="verse" id="V3">3&#160;</span>Siz xalqımın ətini yeyirsiniz,  </div><div class='q'>Dərisini soyursunuz, sümüyünü qırırsınız.  </div><div class='q'>Sanki qazanda, tavada bişirilən ət kimi  </div><div class='q'>Xalqımı doğrayırsınız.   </div><div class='q'> <span class="verse" id="V4">4&#160;</span>Gün gələcək, Rəbbə fəryad edəndə  </div><div class='q'>O sizə cavab verməyəcək.  </div><div class='q'>O zaman Rəbb üzünü sizdən gizlədəcək,  </div><div class='q'>Çünki əməlləriniz pis olub».   </div><div class='b'> &#160; </div> <div class='q'> <span class="verse" id="V5">5&#160;</span>Xalqını azdıran peyğəmbərlərə qarşı  </div><div class='q'>Rəbb belə deyir:  </div><div class='q'>«Yeməyiniz olanda  </div><div class='q'>Sülh bəyan edirsiniz.  </div><div class='q'>Sizə çörək verməyənlərə isə  </div><div class='q'>Dava elan edirsiniz».   </div><div class='q'> <span class="verse" id="V6">6&#160;</span>Buna görə sizə görüntüsüz gecə gələcək,  </div><div class='q'>Qaranlıqda falçılıq edə bilməyəcəksiniz.  </div><div class='q'>Peyğəmbərlər üçün günəş batacaq,  </div><div class='q'>Gündüz onlar üçün zülmət olacaq.   </div><div class='q'> <span class="verse" id="V7">7&#160;</span>Görücülər rüsvay olacaq,  </div><div class='q'>Falçılar biabır olacaq,  </div><div class='q'>Onların hamısı bundan utanıb susacaq,  </div><div class='q'>Çünki Allahdan cavab olmayacaq.   </div><div class='b'> &#160; </div> <div class='q'> <span class="verse" id="V8">8&#160;</span>Mən isə Yaqub övladlarına üsyankarlığını,  </div><div class='q'>İsrailə günahını bildirmək üçün  </div><div class='q'>Qüvvətlə, Rəbbin Ruhu ilə,  </div><div class='q'>Ədalət və cəsarətlə qurşanıram.   </div><div class='q'> <span class="verse" id="V9">9&#160;</span>Bunu dinləyin, ey Yaqub rəhbərləri,  </div><div class='q'>Ey İsrail xalqının başçıları!  </div><div class='q'>Siz ədalətə nifrət edirsiniz,  </div><div class='q'>Hər cür düzlüyü əyriyə çevirirsiniz.   </div><div class='q'> <span class="verse" id="V10">10&#160;</span>Sionu qan bahasına bina edirsiniz,  </div><div class='q'>Yerusəlimi haqsızlıq üzərində tikirsiniz.   </div><div class='q'> <span class="verse" id="V11">11&#160;</span>Rəhbərləri rüşvətlə hökm edir,  </div><div class='q'>Kahinləri muzdla təlim verir,  </div><div class='q'>Peyğəmbərləri falçılıq edib pul alır.  </div><div class='q'>Amma Rəbbə güvənərək belə deyirlər:  </div><div class='q'>«Rəbb aramızda deyilmi?  </div><div class='q'>Üstümüzə bəla gəlməz».   </div><div class='q'> <span class="verse" id="V12">12&#160;</span> Buna görə də sizin üzünüzdən  </div><div class='q'>Sion tarla kimi şumlanacaq,  </div><div class='q'>Yerusəlim daş qalağına,  </div><div class='q'>Məbədin tikildiyi dağ  </div><div class='q'>Meşəli təpələrə çevriləcək.   </div>