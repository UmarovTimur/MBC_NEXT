<div class='p'> <span class="verse" id="V1">1&#160;</span>Antakyadakı cəmiyyətdə peyğəmbərlər və müəllimlər var idi: Barnaba, Niger adlanan Şimeon, Kirenalı Luki, hökmdar Hirodun süd qardaşı Menaxem və Şaul.   <span class="verse" id="V2">2&#160;</span>Bu adamlar Rəbbə xidmət edib oruc tutarkən Müqəddəs Ruh onlara dedi: «Barnaba ilə Şaulu Mənim tapşırdığım iş üçün ayırın».   <span class="verse" id="V3">3&#160;</span>Beləliklə, oruc tutub dua etdikdən sonra Barnaba ilə Şaulun üzərinə əllərini qoydular və onları yola saldılar.   </div><div class='s'>Kiprdə </div> <div class='p'> <span class="verse" id="V4">4&#160;</span>Müqəddəs Ruhun əmri ilə yola çıxan Barnaba və Şaul Selevkiyaya getdilər və oradan da gəmi ilə Kiprə getdilər.   <span class="verse" id="V5">5&#160;</span>Salamisə çatanda Yəhudilərin sinaqoqlarında Allahın kəlamını bəyan etməyə başladılar. Yəhya isə onların köməkçisi idi.   <span class="verse" id="V6">6&#160;</span>Adanı başdan-başa gəzərək Pafosa çatdılar. Orada Baryeşu adlı bir Yəhudi cadugər və yalançı peyğəmbərə rast gəldilər.   <span class="verse" id="V7">7&#160;</span>Baryeşu vali Sergi Paula yaxın adam idi. Ağıllı kişi olan vali Barnaba ilə Şaulu çağırtdırıb Allahın kəlamına qulaq asmaq istədi.   <span class="verse" id="V8">8&#160;</span>Lakin adı cadugər mənasını verən Elima, yəni Baryeşu buna qarşı çıxaraq valini imandan azdırmağa çalışırdı.   <span class="verse" id="V9">9&#160;</span>Amma Müqəddəs Ruhla dolan Şaul, yəni Paul gözlərini Elimaya dikib   <span class="verse" id="V10">10&#160;</span>dedi: «Ey iblis oğlu, ürəyin hər cür hiylə və fırıldaqla doludur. Ey salehliyə tamamilə düşmən kəsilən, Rəbbin haqq yolunu əyri qələmə verməkdən əl çəkməyəcəksənmi?   <span class="verse" id="V11">11&#160;</span>İndi isə bax, sənin üstünə Rəbbin əli gəlir. Kor olacaqsan, bir müddət gün işığı görməyəcəksən». O anda həmin adamın üzərinə bir duman, bir qaranlıq çökdü. Ora-bura gəzərək kimisə axtarırdı ki, onun əlindən tutub yol göstərsin.   <span class="verse" id="V12">12&#160;</span>Olanları görən vali Rəbbin təliminə təəccübləndi və iman etdi.   </div><div class='s'>Pisidiyada olan Antakya </div> <div class='p'> <span class="verse" id="V13">13&#160;</span>Paulla yanındakılar Pafosdan yelkən açıb Pamfiliya bölgəsindəki Perge şəhərinə çatdı. Yəhya isə onlardan ayrılıb Yerusəlimə qayıtdı.   <span class="verse" id="V14">14&#160;</span>Onlar yollarına davam edib Pergedən Pisidiyada olan Antakyaya çatdılar. Şənbə günü sinaqoqa girib oturdular.   <span class="verse" id="V15">15&#160;</span>Qanunun və Peyğəmbərlərin yazılarının oxunmasından sonra sinaqoq rəisləri onları çağırtdırıb dedilər: «Qardaşlar, xalqa ürəkləndirici müraciətiniz varsa, buyurub deyin».   </div><div class='p'> <span class="verse" id="V16">16&#160;</span>Paul ayağa qalxıb diqqəti cəlb etmək üçün əlini qaldıraraq dedi: «Ey İsraillilər və Allahdan qorxanlar, qulaq asın.   <span class="verse" id="V17">17&#160;</span>Bu xalqın, yəni İsraillilərin səcdə etdiyi Allah bizim ata-babalarımızı seçdi və Misirdə – qürbət eldə yaşadıqları müddət ərzində onları böyük bir millət etdi. Sonra əlini uzadıb onları Misirdən çıxartdı.   <span class="verse" id="V18">18&#160;</span>Qırx ilə yaxın səhrada qaldıqları müddət ərzində onlara dözdü.   <span class="verse" id="V19">19&#160;</span>Kənan torpağında yaşayan yeddi milləti qırandan sonra bu millətlərin torpaqlarını irs olaraq İsrail xalqına verdi.   <span class="verse" id="V20">20&#160;</span>Bütün bunlar təqribən dörd yüz əlli ili əhatə etdi. Sonra Allah onlar üçün hakimlər yetirdi. Bu, peyğəmbər Şamuelin dövrünə qədər davam etdi.   <span class="verse" id="V21">21&#160;</span>Xalq padşah istəyəndə isə Allah Binyamin qəbiləsindən olan Qiş oğlu Şaulu onlar üçün padşah təyin etdi. O, qırx il padşahlıq etdi.   <span class="verse" id="V22">22&#160;</span>Onu aradan götürəndən sonra Allah Davudu ucaldıb onların üzərində padşah etdi və onun barəsində şəhadət etdi: “Öz ürəyimə yatan adam olaraq Yessey oğlu Davudu tapdım və o Mənim bütün istədiklərimi yerinə yetirəcək”.   <span class="verse" id="V23">23&#160;</span>Allah Öz vədinə sadiq qalıb bu adamın soyundan olan Xilaskar İsanı İsrailə göndərdi.   <span class="verse" id="V24">24&#160;</span>İsanın gəlişindən əvvəl Yəhya bütün İsrail xalqına vəz etmişdi ki, tövbə edib vəftiz olunsunlar.   <span class="verse" id="V25">25&#160;</span>Yəhya işini qurtararkən dedi: “Məni kim sayırsınız? O Şəxs mən deyiləm. Məndən sonra O gəlir. Mən Onun ayağındakı çarığını açmağa belə, layiq deyiləm”.   </div><div class='p'> <span class="verse" id="V26">26&#160;</span>Qardaşlar, ey İbrahimin nəslinin övladları və aranızda olan Allahdan qorxanlar, bu xilas sözü bizə göndərilib.   <span class="verse" id="V27">27&#160;</span>Çünki Yerusəlim əhalisi və onların rəhbərləri İsanı tanımadı. Beləliklə, Onu mühakimə etməklə hər Şənbə günü oxunan peyğəmbərlərin sözünü yerinə yetirdilər.   <span class="verse" id="V28">28&#160;</span>Onda ölümə layiq heç bir təqsir tapmasalar da, Pilatdan Onun edam olunmasını tələb etdilər.   <span class="verse" id="V29">29&#160;</span>Onun barəsində yazılanların hamısını tam yerinə yetirəndən sonra Onu çarmıxdan düşürüb qəbirə qoydular.   <span class="verse" id="V30">30&#160;</span>Lakin Allah Onu ölülər arasından diriltdi.   <span class="verse" id="V31">31&#160;</span>İsa xeyli günlər ərzində daha əvvəl Qalileyadan Onunla Yerusəlimə gələnlərə göründü. Bu adamlar indi Onun barəsində xalq üçün şahiddir.   </div><div class='p'> <span class="verse" id="V32">32&#160;</span>Biz indi sizə bu Müjdəni bəyan edirik: ata-babalarımıza verilən vəd həyata keçib,   <span class="verse" id="V33">33&#160;</span>Allah İsanı diriltməklə bu vədi onların övladları olan bizlər üçün yerinə yetirib. İkinci məzmurda belə yazılıb:  </div><div class='q'>“Sən Mənim Oğlumsan,  </div><div class='q'>Mən bu gün Sənə Ata oldum”.   </div><div class='m'> <span class="verse" id="V34">34&#160;</span>Allah Onu ölülər arasından dirildərək heç vaxt çürüməyə qoymayacaq. Ona görə demişdi: “Davuda vəd etdiyim sadiq məhəbbəti sizə göstərəcəyəm”.   <span class="verse" id="V35">35&#160;</span>Buna görə də başqa yerdə belə deyir: “Mömin insanını çürüməyə qoymazsan”.   <span class="verse" id="V36">36&#160;</span>Davud öz müasirlərinə Allahın iradəsinə müvafiq xidmət edəndən sonra vəfat etdi. O da ataları ilə uyudu və cəsədi çürüyüb-getdi.   <span class="verse" id="V37">37&#160;</span>Amma Allahın diriltdiyi İnsanın cismi çürümədi.   </div><div class='p'> <span class="verse" id="V38">38&#160;</span>Bununla da, ey qardaşlar, bilin ki, bu İnsan vasitəsilə günahların bağışlanması sizə elan edilir. Belə ki Musanın Qanununa görə saleh sayılmamanızın səbəblərinin heç birinə baxmayaraq,   <span class="verse" id="V39">39&#160;</span>iman edən hər kəs bu İnsanda saleh sayılacaq.   <span class="verse" id="V40">40&#160;</span>Ehtiyatlı olun ki, Peyğəmbərlərin dedikləri baş verməsin:   </div><div class='q'> <span class="verse" id="V41">41&#160;</span>“Baxın, siz ey xor baxanlar,  </div><div class='q'>Mat qalın və yox olun.  </div><div class='q'>Sizin vaxtınızda elə işlər görəcəyəm ki,  </div><div class='q'>Sizə danışsaydılar, inanmazdınız”».   </div><div class='p'> <span class="verse" id="V42">42&#160;</span>Paulla Barnaba sinaqoqdan çıxarkən camaat onlardan xahiş etdi ki, gələn Şənbə günü yenə də bu mövzudan danışsınlar.   <span class="verse" id="V43">43&#160;</span>Sinaqoqda olan camaat çıxıb gedəndən sonra xeyli Yəhudi və Yəhudi dinini qəbul edən möminlər Paul və Barnabanın ardınca getdilər. Onlar da bu adamlarla söhbətlər edir və Allahın lütfündə dönməz olsunlar deyə onlara öyüd-nəsihət verirdilər.   </div><div class='p'> <span class="verse" id="V44">44&#160;</span>Növbəti Şənbə Rəbbin kəlamına qulaq asmaq üçün demək olar ki bütün şəhər əhalisi toplaşmışdı.   <span class="verse" id="V45">45&#160;</span>İzdihamı görən Yəhudiləri qısqanclıq bürüdü və Paulun nitqinin əleyhinə qalxıb ona böhtan atdılar.   <span class="verse" id="V46">46&#160;</span>Paulla Barnaba isə cəsarətlə dedilər: «Allahın kəlamı əvvəlcə sizə bəyan olunmalı idi. Sizin ondan imtina etdiyiniz və özünüzü əbədi həyata layiq görmədiyiniz üçün biz indi başqa millətlərə üz tuturuq.   <span class="verse" id="V47">47&#160;</span>Çünki Rəbbin bizə əmri belə idi:  </div><div class='q'>“Səni millətlərə nur etmişəm ki,  </div><div class='q'>Xilası dünyanın ən uzaq yerlərinə yayasan”».   </div><div class='m'> <span class="verse" id="V48">48&#160;</span>Başqa millətlərdən olanlar bunu eşidərkən sevinirdilər və Rəbbin kəlamını izzətləndirirdilər. Əbədi həyat üçün təyin olunanların hamısı iman gətirdi.   <span class="verse" id="V49">49&#160;</span>Beləliklə, Rəbbin kəlamı bütün bölgəyə yayıldı.   <span class="verse" id="V50">50&#160;</span>Amma Yəhudilər hörmətli, mömin qadınları və şəhərin nüfuzlu adamlarını təşvişə saldılar. Onlar da Paulla Barnabanı təqib edib o bölgədən qovdular.   <span class="verse" id="V51">51&#160;</span>Buna görə də Paulla Barnaba ayaqlarının tozunu onların üstünə çırpıb Konyaya getdilər.   <span class="verse" id="V52">52&#160;</span>Şagirdlər isə sevinc və Müqəddəs Ruhla doldular.   </div>