<div class='s'>Maltada </div> <div class='p'> <span class="verse" id="V1">1&#160;</span>Xilas olandan sonra öyrəndik ki, adanın adı Maltadır.   <span class="verse" id="V2">2&#160;</span>Oranın sakinləri bizə gözlənilməz bir mehribanlıq göstərdi. Hava yağışlı və soyuq olduğu üçün ocaq qalayıb hamımızı hərarətlə qarşıladılar.   <span class="verse" id="V3">3&#160;</span>Paul bir dəstə çırpı götürüb ocağa atdı. O zaman istinin təsirindən bir gürzə çıxıb onun əlinə yapışdı.   <span class="verse" id="V4">4&#160;</span>Oranın sakinləri Paulun əlinə ilanın yapışdığını görəndə bir-birlərinə dedilər: «Demək bu adam qatildir. Dənizdən xilas olsa da, ədalət ilahəsi onu yaşamağa qoymur».   <span class="verse" id="V5">5&#160;</span>Amma Paul əlini silkələyib ilanı oda ataraq heç bir xətər görmədi.   <span class="verse" id="V6">6&#160;</span>Camaat gözləyirdi ki, Paulun bədəni şişəcək yaxud birdən-birə yıxılıb öləcək. Amma çox gözlədilər, ona heç nə olmadığını görəndə fikirlərini dəyişib dedilər: «Bu bir allahdır».   </div><div class='p'> <span class="verse" id="V7">7&#160;</span>O yerin yaxınlığında malikanə var idi ki, ora adanın baş məmuru Publi adlı bir şəxsin idi. Bu adam bizi öz evində qəbul etdi və üç gün bizə mehribanlıqla qonaqpərvərlik göstərdi.   <span class="verse" id="V8">8&#160;</span>O ərəfədə Publinin atası qızdırma və qanlı ishal üzündən xəstə yatırdı. Paul xəstənin yanına gəldi və dua edərək əllərini onun üzərinə qoyub sağaltdı.   <span class="verse" id="V9">9&#160;</span>Bu hadisədən sonra adadakı qalan xəstələr də gəlib şəfa tapdılar.   <span class="verse" id="V10">10&#160;</span>Bizə çoxlu bəxşiş verərək şərəfləndirdilər. Biz dənizə çıxanda isə bizə lazım olan şeyləri gəmiyə yüklədilər.   </div><div class='s'>Romaya çatanda </div> <div class='p'> <span class="verse" id="V11">11&#160;</span>Üç aydan sonra qışı adada keçirmiş, başında Əkiz Tanrılar heykəlini gəzdirən bir İsgəndəriyyə gəmisi ilə dənizdən yelkən açdıq.   <span class="verse" id="V12">12&#160;</span>Sirakuza şəhərinə çatıb üç gün orada qaldıq.   <span class="verse" id="V13">13&#160;</span>Oradan yolumuza davam edərək Regiuma gəldik. Ertəsi gün əsməyə başlayan cənub küləyinin köməyi ilə iki günə Puteoliyə çatdıq.   <span class="verse" id="V14">14&#160;</span>Orada rastlaşdığımız imanlı bacı-qardaşlar bizdən xahiş etdilər ki, onların yanında bir həftə qalaq.  </div><div class='p'>Sonra Romaya çatdıq.   <span class="verse" id="V15">15&#160;</span>Bizdən xəbər tutan Romadakı imanlı bacı-qardaşlar bizi qarşılamaq üçün Appi Bazarına və Üç Mehmanxanaya qədər gəldilər. Paul onları görəndə Allaha şükür edib ürəkləndi.   <span class="verse" id="V16">16&#160;</span>Romaya gələndə Paula izin verildi ki, bir əsgərin nəzarəti altında tək yaşasın.   </div><div class='s'>Paulun Romada etdiyi işlər </div> <div class='p'> <span class="verse" id="V17">17&#160;</span>Üç gün sonra Paul Yəhudilərin orada olan başçılarını toplantıya dəvət etdi. Onlar bir yerə yığılandan sonra Paul onlara belə dedi: «Soydaşlar, xalqımıza və ata-babalarımızın adət-ənənəsinə zidd heç nə etmədiyim halda Yerusəlimdə həbs edilib Romalılara təslim edildim.   <span class="verse" id="V18">18&#160;</span>Onlar məni sorğu-suala çəkəndən sonra azad etmək istədilər. Çünki ölüm cəzasına layiq bir təqsirim yox idi.   <span class="verse" id="V19">19&#160;</span>Amma Yəhudilər buna qarşı çıxanda məcbur olub qeysərin məhkəməsinə müraciət etmək istədim, lakin öz millətimi heç nədə ittihamlandırmaq istəmirdim.   <span class="verse" id="V20">20&#160;</span>Bu səbəbdən sizi buraya görüşüb söhbət etmək üçün çağırmışam. Axı mən İsrailin ümidi uğrunda belə zəncirlənmişəm».   <span class="verse" id="V21">21&#160;</span>Onlar Paula dedilər: «Yəhudeyadan sənin barəndə nə məktub almışıq, nə də buraya gələn soydaşlardan kimsə sənin barəndə bizə xəbər gətirərək pis bir söz deyib.   <span class="verse" id="V22">22&#160;</span>Biz sənin fikirlərini sənin özündən eşitmək istəyirik. Çünki hər yerdə bu təriqətə qarşı çıxıldığını bilirik».   </div><div class='p'> <span class="verse" id="V23">23&#160;</span>Bir gün təyin edib, həmin gün daha böyük kütlə ilə Paulun qaldığı yerə gəldilər. Paul səhərdən axşamacan Allahın Padşahlığından şəhadət edərək onlara açıqlama verdi, həm Musanın Qanunundan, həm də Peyğəmbərlərin yazdıqlarından onları İsaya inandırmağa çalışdı.   <span class="verse" id="V24">24&#160;</span>Bəziləri onun sözlərinə inandı, bəziləri isə inanmadı.   <span class="verse" id="V25">25&#160;</span>Bir-birləri ilə razılığa gəlməyəndə Paulun bu son sözlərinə qulaq asıb ayrıldılar: «Müqəddəs Ruh Yeşaya peyğəmbərin vasitəsilə ata-babalarınıza bu gözəl sözü dedi:   </div><div class='q'> <span class="verse" id="V26">26&#160;</span>“Get bu xalqa bunu çatdır:  </div><div class='q'>‹Eşitdikcə eşidəcəksiniz, amma anlamayacaqsınız,  </div><div class='q'>Gördükcə görəcəksiniz, amma qanmayacaqsınız.   </div><div class='q'> <span class="verse" id="V27">27&#160;</span>Çünki bu xalqın ürəyi kütləşdi,  </div><div class='q'>Qulaqları ağır eşitdi,  </div><div class='q'>Gözlərini yumdular ki,  </div><div class='q'>Gözləri ilə görməsinlər,  </div><div class='q'>Qulaqları ilə eşitməsinlər,  </div><div class='q'>Ürəkləri ilə anlamasınlar  </div><div class='q'>Və Mənə sarı dönməsinlər ki,  </div><div class='q'>Mən onlara şəfa verim›”.   </div><div class='m'> <span class="verse" id="V28">28&#160;</span>İndi bilin ki, Allahın verdiyi bu xilas başqa millətlərə göndərilib və onlar buna qulaq asacaqlar».   <span class="verse" id="V29">29&#160;</span>  </div><div class='p'> <span class="verse" id="V30">30&#160;</span>Paul düz iki il kirayə tutduğu evdə qalıb yanına gələnlərin hamısını qəbul edirdi.   <span class="verse" id="V31">31&#160;</span>Heç bir maneə olmadan tam bir cəsarətlə Allahın Padşahlığını vəz edir və Rəbb İsa Məsihlə bağlı həqiqətləri öyrədirdi.   </div>