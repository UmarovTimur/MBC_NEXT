<div class='s'>Troasda </div> <div class='p'> <span class="verse" id="V1">1&#160;</span>Hay-küy sakitləşəndən sonra Paul şagirdləri çağırıb ruhlandırdı. Sonra onlarla vidalaşaraq Makedoniyaya getmək üçün yola çıxdı.   <span class="verse" id="V2">2&#160;</span>O tərəfləri gəzib-dolaşaraq imanlılarla çoxlu söhbətlər aparıb onları ruhlandırandan sonra Yunanıstana getdi.   <span class="verse" id="V3">3&#160;</span>Orada üç ay qaldı və dəniz yolu ilə Suriyaya getmək istəyirdi ki, ona qarşı Yəhudilərin hazırladığı sui-qəsdə görə Makedoniya yolu ilə qayıtmaq qərarına gəldi.   <span class="verse" id="V4">4&#160;</span>Pir oğlu Veriyalı Sopater, Saloniklilərdən Aristarx və Sekund, Derbeli Qay, Timotey, Asiyalılardan Tixik və Trofim onu müşayiət edirdi.   <span class="verse" id="V5">5&#160;</span>Bunlar bizdən əvvəl gedib bizi Troasda gözlədilər.   <span class="verse" id="V6">6&#160;</span>Biz də Mayasız Çörək bayramından sonra Filipidən dəniz yolu ilə beş günə Troasa gələrək onlarla görüşdük. Orada yeddi gün qaldıq.   </div><div class='p'> <span class="verse" id="V7">7&#160;</span>Həftənin ilk günündə çörək bölmək üçün bir yerə yığıldığımız zaman Paul camaatla söhbət apardı. Ertəsi gün onlardan ayrılacaqdı, ona görə söhbəti gecə yarısına qədər davam etdirdi.   <span class="verse" id="V8">8&#160;</span>Toplandığımız yuxarı mərtəbədəki otaqda çoxlu çıraqlar yanırdı.   <span class="verse" id="V9">9&#160;</span>Eftik adlı bir yeniyetmə pəncərədə oturmuşdu. Paul söhbəti uzadanda Eftiki dərin yuxu apardı. Yuxuya gedən kimi o, üçüncü mərtəbədən aşağı düşdü və yerdən onu qaldıranda o, ölü vəziyyətində idi.   <span class="verse" id="V10">10&#160;</span>Paul aşağı enib yeniyetmənin üstünə əyildi və onu qucaqlayaraq dedi: «Narahat olmayın, indi canı sağdır».   <span class="verse" id="V11">11&#160;</span>Təkrar yuxarı qalxıb çörək böldü və yemək yedi. Gün doğana qədər onlarla uzun-uzadı söhbət aparandan sonra oradan ayrıldı.   <span class="verse" id="V12">12&#160;</span>Oğlanı sağ-salamat apardılar və bu hadisədən çox ruhlandılar.   </div><div class='p'> <span class="verse" id="V13">13&#160;</span>Biz irəli gedərək gəmiyə mindik və Assosa tərəf üzdük. Çünki Paulu oradan götürməli idik. O, quru ilə getmək istədiyi üçün bunu belə nizamlamışdı.   <span class="verse" id="V14">14&#160;</span>O bizi Assosda qarşılayanda onu gəmiyə mindirdik və Mitiliniyə gəldik.   <span class="verse" id="V15">15&#160;</span>Oradan da dənizdən üzərək səhəri gün Xios adasının qarşısına və bir gündən sonra isə Samosa çatdıq. Ertəsi gün Miletə gəldik.   <span class="verse" id="V16">16&#160;</span>Çünki Paul Asiya vilayətində vaxt itirməmək üçün Efesi ötüb keçmək qərarına gəlmişdi. O tələsirdi ki, imkan tapıb Əllinci Gün bayramında Yerusəlimdə olsun.   </div><div class='s'>Paul Efes cəmiyyətinin ağsaqqalları ilə vidalaşır </div> <div class='p'> <span class="verse" id="V17">17&#160;</span>Paul Miletdən Efesə xəbər göndərərək cəmiyyət ağsaqqallarını yanına çağırtdırdı.   <span class="verse" id="V18">18&#160;</span>Yanına gələndə onlara belə dedi: «Asiya vilayətinə qədəm basdığım birinci gündən bəri sizinlə olduğum dövrdən bu vaxta qədər özümü necə apardığım sizə məlumdur.   <span class="verse" id="V19">19&#160;</span>Yəhudilərin qəsd-qərəzi vasitəsilə sınaqlardan keçərkən Rəbbə tam itaətkarlıqla, göz yaşı içində qulluq edirdim.   <span class="verse" id="V20">20&#160;</span>Xeyirli olan hər şeyi sizə bəyan edərək istər açıq, istərsə də evdən-evə gəzib-dolaşaraq təlim verməkdən çəkinmədim.   <span class="verse" id="V21">21&#160;</span>Həm Yəhudiləri, həm də Yunanları tövbə edib Allaha tərəf dönməyə və Rəbbimiz İsaya iman gətirməyə çağırdım.   </div><div class='p'> <span class="verse" id="V22">22&#160;</span>İndi də Ruhun təkidi ilə Yerusəlimə gedirəm və orada başıma nə gələcəyini bilmirəm.   <span class="verse" id="V23">23&#160;</span>Lakin Müqəddəs Ruh hər şəhərdə xəbərdarlıq edirdi ki, məni zəncirlər və əziyyətlər gözləyir.   <span class="verse" id="V24">24&#160;</span>Öz canıma heç əhəmiyyət vermirəm, onu qiymətləndirmirəm. Mənə kifayətdir ki, yolumu – Rəbb İsanın mənə tapşırdığı kimi Allahın lütfünü göstərən Müjdəni şəhadətetmə xidmətini başa çatdırım.   </div><div class='p'> <span class="verse" id="V25">25&#160;</span>İndi aranızda dolaşıb Padşahlıq barədə vəz etdiyim sizlərdən heç biriniz mənim üzümü bir də görməyəcək.   <span class="verse" id="V26">26&#160;</span>Ona görə bu gün bunu sizə bəyan etmək istəyirəm ki, mən təmizəm, heç kimin qanına bais olmamışam.   <span class="verse" id="V27">27&#160;</span>Çünki mən çəkinmədən Allahın bütün iradəsini sizə çatdırmışam.   <span class="verse" id="V28">28&#160;</span>Həm özünüzə, həm də Müqəddəs Ruhun sizi nəzarətçilər təyin etdiyi bütün sürüyə diqqətlə baxın. Allahın Öz Oğlunun qanı bahasına əldə etdiyi bu cəmiyyətini bəsləyin.   <span class="verse" id="V29">29&#160;</span>Bilirəm ki, mən gedəndən sonra sürüyə rəhm etməyən yırtıcı canavarlar aranıza soxulacaq.   <span class="verse" id="V30">30&#160;</span>Aranızdan təhrif edilmiş sözlər deyən, şagirdləri özlərinin ardınca çəkmək istəyən adamlar çıxacaq.   <span class="verse" id="V31">31&#160;</span>Buna görə oyaq olun. Üç il boyu, fasiləsiz, gecə-gündüz göz yaşı tökərək hər birinizə necə nəsihət verdiyimi yada salın.   </div><div class='p'> <span class="verse" id="V32">32&#160;</span>İndi isə mən sizi Allaha və Onun lütfü barədəki kəlamına əmanət edirəm. Bu kəlam sizi inkişaf etdirib təqdis olunmuş bütün insanlar arasında irsə qovuşdurmağa qadirdir.   <span class="verse" id="V33">33&#160;</span>Mən heç kimin nə qızılına, nə gümüşünə, nə də pal-paltarına göz dikmişəm.   <span class="verse" id="V34">34&#160;</span>Siz də bilirsiniz ki, bu əllər həm mənim, həm də mənimlə olanların ehtiyaclarını təmin etdi.   <span class="verse" id="V35">35&#160;</span>Gördüyüm hər işdə Rəbb İsanın “vermək almaqdan daha çox bəxtiyarlıq gətirər” sözünü yaddan çıxarmayıb belə əmək sərf edərək zəiflərə kömək etməyin vacibliyini sizə göstərdim».   </div><div class='p'> <span class="verse" id="V36">36&#160;</span>Paul bu sözləri söyləyəndən sonra diz çöküb onlarla birlikdə dua etdi.   <span class="verse" id="V37">37&#160;</span>Sonra hamısı ağlayaraq Paulun boynuna sarıldı və onu öpdü.   <span class="verse" id="V38">38&#160;</span>Onlar ən çox «mənim üzümü bir də görməyəcəksiniz» sözündən kövrəldilər. Sonra onu gəmiyə qədər yola saldılar.   </div>