<div class='s'>Yaxşı çoban </div> <div class='p'> <span class="verse" id="V1">1&#160;</span>Doğrusunu, doğrusunu sizə deyirəm: qoyun ağılına qapıdan girməyib başqa yerdən aşan oğru və quldurdur.   <span class="verse" id="V2">2&#160;</span>Amma qapıdan girən qoyunların çobanıdır.   <span class="verse" id="V3">3&#160;</span>Keşikçi qapını onun üzünə açar və qoyunlar onun səsinə qulaq asar. O da öz qoyunlarını adları ilə çağırar və onları çölə çıxarar.   <span class="verse" id="V4">4&#160;</span>Öz qoyunlarının hamısını çölə çıxarandan sonra onların önündə gedər və qoyunlar da ardınca gedər, çünki onun səsini tanıyırlar.   <span class="verse" id="V5">5&#160;</span>Amma yad adamın ardınca getməzlər, ondan qaçarlar, çünki yad adamların səsini tanımazlar».   <span class="verse" id="V6">6&#160;</span>İsa bu məsəli onlara söylədi, amma onlar İsanın sözlərinin mənasını anlamadılar.   </div><div class='p'> <span class="verse" id="V7">7&#160;</span>İsa yenə onlara dedi: «Doğrusunu, doğrusunu sizə deyirəm: qoyunların qapısı Mənəm.   <span class="verse" id="V8">8&#160;</span>Məndən əvvəl gələnlərin hamısı oğru və quldur idi, amma qoyunlar onlara qulaq asmadı.   <span class="verse" id="V9">9&#160;</span>Qapı Mənəm, kim Məndən girərsə, xilas olar, girib-çıxar və özünə otlaq tapar.   <span class="verse" id="V10">10&#160;</span>Oğru yalnız qarət etmək, öldürmək və tələf etmək üçün gəlir. Mənsə gəldim ki, onlar həyata, bol həyata malik olsun.   <span class="verse" id="V11">11&#160;</span>Yaxşı çoban Mənəm, yaxşı çoban qoyunlar uğrunda canını qurban verər.   <span class="verse" id="V12">12&#160;</span>Qoyunların çobanı olmayan muzdur isə canavarın gəldiyini görəndə onları atıb qaçar, çünki qoyunların sahibi deyil. Canavar da onları qapıb pərən-pərən salar.   <span class="verse" id="V13">13&#160;</span>Muzdur qaçar, çünki muzdurdur, qoyunlar üçün qayğı çəkməz.   <span class="verse" id="V14">14-15&#160;</span>Yaxşı çoban Mənəm. Necə ki Ata Məni tanıyır və Mən Atanı tanıyıram, eləcə də özümünküləri tanıyıram, özümünkülər də Məni tanıyır. Mən quzular uğrunda canımı qurban verirəm.   <span class="verse" id="V16">16&#160;</span>Bu ağıldan olmayan başqa quzularım var ki, onları da gətirməliyəm. Onlar da səsimi eşidəcək, beləcə tək sürü, tək Çoban olacaq.   </div><div class='p'> <span class="verse" id="V17">17&#160;</span>Buna görə də Ata Məni sevir, çünki Mən canımı qurban verirəm ki, sonra onu geri alım.   <span class="verse" id="V18">18&#160;</span>Canımı Məndən heç kəs ala bilməz, amma onu Özüm verirəm. Onu verməyə də, sonra geri almağa da ixtiyarım var. Bu əmri Atamdan almışam».   </div><div class='p'> <span class="verse" id="V19">19&#160;</span>Bu sözlər üstündə Yəhudilər arasında yenə fikir ayrılığı düşdü.   <span class="verse" id="V20">20&#160;</span>Onların çoxu dedi: «Onda cin var, dəlidir. Niyə Ona qulaq asırsınız?»   <span class="verse" id="V21">21&#160;</span>Başqaları isə dedilər: «Bunlar cinə tutulmuş adamın sözləri deyil. Cin heç kor adamın gözlərini aça bilərmi?»   </div><div class='s'>Yəhudilərin İsa ilə mübahisəsi </div> <div class='p'> <span class="verse" id="V22">22&#160;</span>O vaxt Yerusəlimdə Təqdis bayramı keçirilirdi. Qış idi.   <span class="verse" id="V23">23&#160;</span>İsa məbədin həyətində olan Süleymanın eyvanında gəzirdi.   <span class="verse" id="V24">24&#160;</span>Yəhudilər İsanın ətrafına yığılıb Ona dedilər: «Nə vaxta qədər ürəyimizi intizarda saxlayacaqsan? Əgər Sən Məsihsənsə, bizə açıq söylə».   <span class="verse" id="V25">25&#160;</span>İsa onlara cavab verdi: «Sizə söylədim, ancaq buna inanmırsınız. Atamın adı ilə gördüyüm işlər Mənim barəmdə şəhadət edir.   <span class="verse" id="V26">26&#160;</span>Amma siz inanmırsınız, çünki Mənim quzularımdan deyilsiniz.   <span class="verse" id="V27">27&#160;</span>Quzularım səsimi eşidir, Mən də onları tanıyıram və Mənim ardımca gəlirlər.   <span class="verse" id="V28">28&#160;</span>Mən onlara əbədi həyat verirəm. Onlar heç vaxt həlak olmayacaq və heç kim onları əlimdən qapmayacaq.   <span class="verse" id="V29">29&#160;</span>Onları Mənə verən Atam hamıdan böyükdür. Onları heç kim Atanın əlindən qapa bilməz.   <span class="verse" id="V30">30&#160;</span>Mən və Ata birik».   </div><div class='p'> <span class="verse" id="V31">31&#160;</span>Yəhudilər yenə yerdən daş götürdülər ki, Onu daşqalaq etsinlər.   <span class="verse" id="V32">32&#160;</span>İsa onlara dedi: «Sizə Atadan gələn çoxlu yaxşı iş göstərdim. Siz bunların hansına görə Məni daşqalaq etmək istəyirsiniz?»   <span class="verse" id="V33">33&#160;</span>Yəhudilər Ona cavab verdilər: «Səni yaxşı işinə görə deyil, insan olduğun halda Özünü Allah sayaraq küfr etdiyinə görə daşqalaq edirik».   <span class="verse" id="V34">34&#160;</span>İsa onlara dedi: «Məgər sizin öz Qanununuzda yazılmayıb ki, “demişəm: ‹Siz allahlarsınız›”?   <span class="verse" id="V35">35&#160;</span>Allah Öz kəlamını göndərdiyi adamlara “allahlarsınız” deyir. Müqəddəs Yazı ki pozula bilməz.   <span class="verse" id="V36">36&#160;</span>Bəs siz niyə “Allahın Oğluyam” dediyim üçün Mənə – Atanın təqdis edib dünyaya göndərdiyi Şəxsə “küfr edirsən” deyirsiniz?   <span class="verse" id="V37">37&#160;</span>Əgər Atamın işlərini görmürəmsə, Mənə inanmayın.   <span class="verse" id="V38">38&#160;</span>Amma bu işləri görürəmsə, Mənə inanmasanız da, bunlara inanın. Onda Atanın Məndə, Mənim də Atada olduğumu anlayıb bilərsiniz».   <span class="verse" id="V39">39&#160;</span>Onlar yenə İsanı tutmağa çalışdı, amma O, əllərindən sıyrılıb çıxdı.   </div><div class='p'> <span class="verse" id="V40">40&#160;</span>İsa yenə İordanın o biri sahilinə, Yəhyanın əvvəllər vəftiz etdiyi yerə getdi və orada qaldı.   <span class="verse" id="V41">41&#160;</span>Çoxlu adam Onun yanına gəlib dedi: «Yəhya heç bir əlamət göstərməsə də, onun bu Adam barədə dediyi bütün sözlər doğru çıxdı».   <span class="verse" id="V42">42&#160;</span>Bir çox adam da orada İsaya iman etdi.   </div>