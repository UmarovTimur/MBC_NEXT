<div class='s'>İsa ölən Lazarı dirildir </div> <div class='p'> <span class="verse" id="V1">1&#160;</span>Lazar adlı bir adam xəstələnmişdi. O, Məryəmlə bacısı Martanın yaşadığı Bet-Anya kəndindən idi.   <span class="verse" id="V2">2&#160;</span>Rəbbin üzərinə ətirli yağ çəkib ayaqlarını saçları ilə silən həmin Məryəm idi. Xəstələnən Lazar onun qardaşı idi.   <span class="verse" id="V3">3&#160;</span>Bu səbəbdən iki bacı «ya Rəbb, sevdiyin adam xəstədir» deyə İsaya xəbər göndərdi.   <span class="verse" id="V4">4&#160;</span>İsa bunu eşidib dedi: «Bu xəstəliyin nəticəsi ölüm yox, Allahın izzəti və Allah Oğlunun bununla izzət qazanması olacaq».   </div><div class='p'> <span class="verse" id="V5">5&#160;</span>İsa Martanı, onun bacısını və Lazarı sevirdi.   <span class="verse" id="V6">6&#160;</span>Buna görə də Lazarın xəstələndiyini eşidəndə olduğu yerdə daha iki gün qaldı.   <span class="verse" id="V7">7&#160;</span>Sonra isə şagirdlərə «yenə Yəhudeyaya gedək» dedi.   <span class="verse" id="V8">8&#160;</span>Şagirdlər Ona dedilər: «Rabbi, oradakı Yəhudilər bir az əvvəl Səni daşqalaq etməyə çalışırdı. Sən yenə də oraya qayıdırsan?»   <span class="verse" id="V9">9&#160;</span>İsa cavab verdi: «Gündə on iki saat yoxdurmu? Kim gündüz vaxtı gəzərsə, büdrəməz, çünki bu dünyanın nurunu görür.   <span class="verse" id="V10">10&#160;</span>Lakin kim gecə vaxtı gəzərsə, büdrəyər, çünki daxilində nur yoxdur».   <span class="verse" id="V11">11&#160;</span>İsa bu sözləri söylədikdən sonra onlara dedi: «Dostumuz Lazar uyuyub. Mən onu oyatmaq üçün gedirəm».   <span class="verse" id="V12">12&#160;</span>Onda şagirdlər Ona dedilər: «Əgər uyuyubsa, sağalacaq».   <span class="verse" id="V13">13&#160;</span>İsa onun ölümü barədə danışmışdı, amma onlar elə bildilər ki, yuxuya getdiyini söyləyib.   <span class="verse" id="V14">14&#160;</span>Onda İsa onlara açıqca dedi: «Lazar ölüb.   <span class="verse" id="V15">15&#160;</span>Mən də sizin uğrunuzda, iman etməyiniz üçün orada olmadığıma sevinirəm. Amma gəlin onun yanına gedək».   <span class="verse" id="V16">16&#160;</span>«Əkiz» adlanan Tomas o biri şagirdlərə dedi: «Biz də gedək ki, Onunla ölək».   </div><div class='p'> <span class="verse" id="V17">17&#160;</span>İsa gəlib Lazarın artıq dörd gündən bəri qəbirdə olduğunu bildi.   <span class="verse" id="V18">18&#160;</span>Bet-Anya ilə Yerusəlim arasında on beş stadi məsafə var idi.   <span class="verse" id="V19">19&#160;</span>Bir çox Yəhudi Marta və Məryəmə qardaşlarının ölümünə görə təsəlli verməyə gəlmişdi.   <span class="verse" id="V20">20&#160;</span>Marta İsanın gəldiyini eşidəndə Onu qarşılamağa çıxdı, ancaq Məryəm evdə oturmuşdu.   <span class="verse" id="V21">21&#160;</span>Marta İsaya dedi: «Ya Rəbb, əgər Sən burada olsaydın, qardaşım ölməzdi.   <span class="verse" id="V22">22&#160;</span>Ancaq bilirəm ki, Sən indi də Allahdan nə diləsən, O Sənə verəcək».   <span class="verse" id="V23">23&#160;</span>İsa ona «qardaşın diriləcək» dedi.   <span class="verse" id="V24">24&#160;</span>Marta Ona dedi: «Bilirəm ki, dirilmə zamanı, son gündə o da diriləcək».   <span class="verse" id="V25">25&#160;</span>İsa ona dedi: «Dirilmə və həyat Mənəm. Mənə iman edən ölsə də, yaşayar,   <span class="verse" id="V26">26&#160;</span>yaşayıb Mənə iman edən də heç vaxt ölməz. Buna inanırsanmı?»   <span class="verse" id="V27">27&#160;</span>Marta Ona cavab verdi: «Bəli, ya Rəbb, inanıram ki, dünyaya gəlməli olan Allahın Oğlu Məsih Sənsən».   </div><div class='p'> <span class="verse" id="V28">28&#160;</span>Marta bunu söylədikdən sonra gedib bacısı Məryəmi gizlicə çağırdı və dedi: «Müəllim buradadır, səni çağırır».   <span class="verse" id="V29">29&#160;</span>Məryəm bunu eşidən kimi tez qalxıb İsanın yanına getdi.   <span class="verse" id="V30">30&#160;</span>İsa hələ kəndə girməyib Martanın Onu qarşıladığı yerdə qalmışdı.   <span class="verse" id="V31">31&#160;</span>Məryəmlə birgə evdə olan və ona təsəlli verən Yəhudilər qadının tez qalxıb bayıra çıxdığını görəndə elə bildilər ki, ağlamaq üçün qəbirin yanına gedir. Buna görə də onun ardınca getdilər.   <span class="verse" id="V32">32&#160;</span>Məryəm İsanın olduğu yerə gəlib Onu gördü və ayaqlarına düşüb dedi: «Ya Rəbb, əgər Sən burada olsaydın, qardaşım ölməzdi».   <span class="verse" id="V33">33&#160;</span>İsa onun və yanında gələn Yəhudilərin ağladığını görəndə əhvalı pozuldu və təlaşa düşdü.   <span class="verse" id="V34">34&#160;</span>İsa onlardan «Mərhumu haraya qoymusunuz?» deyə soruşdu. Ona «Ağa, gəl bax» dedilər.   <span class="verse" id="V35">35&#160;</span>İsa ağladı.   <span class="verse" id="V36">36&#160;</span>Onda Yəhudilər «Bax onu necə də sevirmiş!» söylədilər.   <span class="verse" id="V37">37&#160;</span>Lakin onlardan bəzisi dedi: «Korun gözlərini açan bu Şəxs bir şey edə bilməzdi ki, bu adam ölməsin?»   </div><div class='p'> <span class="verse" id="V38">38&#160;</span>O zaman İsa yenə əhvalı pozulmuş halda qəbirin yanına gəldi. Qəbir bir mağara idi və ağzına daş qoyulmuşdu.   <span class="verse" id="V39">39&#160;</span>İsa «daşı götürün» dedi. Mərhumun bacısı Marta Ona dedi: «Ya Rəbb, artıq iylənib, çünki öldüyü dörd gündür».   <span class="verse" id="V40">40&#160;</span>İsa dedi: «Axı Mən sənə söyləmədimmi, iman etsən, Allahın izzətini görəcəksən?»   <span class="verse" id="V41">41&#160;</span>Beləcə daşı götürdülər. İsa da başını yuxarı qaldırıb dedi: «Ey Ata, Məni eşitdiyin üçün Sənə şükür edirəm.   <span class="verse" id="V42">42&#160;</span>Bilirəm ki, Məni həmişə eşidirsən. Lakin bunu ətrafımda duran xalq üçün söylədim ki, Məni Sən göndərdiyinə inansınlar».   <span class="verse" id="V43">43&#160;</span>Bu sözləri söylədikdən sonra «Lazar, bayıra çıx!» deyə bərkdən qışqırdı.   <span class="verse" id="V44">44&#160;</span>Ölü də bayıra çıxdı. Onun əl-ayağı sarğılarla və üzü dəsmalla bağlanmışdı. İsa onlara «onu açın və buraxın getsin» dedi.   </div><div class='p'> <span class="verse" id="V45">45&#160;</span>Onda Məryəmin yanına gələn və İsanın nə etdiyini görən Yəhudilərin bir çoxu Ona iman etdi.   <span class="verse" id="V46">46&#160;</span>Lakin onlardan bəzisi fariseylərin yanına gedib İsanın nə etdiyini onlara danışdı.   </div><div class='s'>Fariseylərin İsanı öldürmək niyyətləri </div> <div class='r'>(Mat. 26:1-5; Mark 14:1-2; Luka 22:1-2)  </div><div class='p'> <span class="verse" id="V47">47&#160;</span>Onda başçı kahinlər və fariseylər Ali Şuranı toplayıb dedilər: «Nə edək? Bu Adam çoxlu əlamət göstərir.   <span class="verse" id="V48">48&#160;</span>Əgər Ona mane olmasaq, hamı Ona iman edəcək. Romalılar da gəlib məbədimizi və millətimizi məhv edəcək».   <span class="verse" id="V49">49&#160;</span>Orada olanlardan biri, həmin il baş kahin olan Qayafa onlara dedi: «Siz heç nə bilmirsiniz.   <span class="verse" id="V50">50&#160;</span>Başa düşmürsünüz ki, bütün bu millətin məhv olmağındansa bir Adamın xalq uğrunda ölməsi sizin üçün daha yaxşıdır?»   <span class="verse" id="V51">51&#160;</span>O bu sözləri özündən söyləmədi, lakin o il baş kahin olduğu üçün peyğəmbərlik edib xəbər verdi ki, İsa bu millətin uğrunda –   <span class="verse" id="V52">52&#160;</span>təkcə millətin uğrunda deyil, Allahın hər tərəfə səpələnmiş övladlarını bir yerə toplamaq üçün öləcək.   <span class="verse" id="V53">53&#160;</span>Beləcə o gündən etibarən İsanı öldürməyi qərara aldılar.   </div><div class='p'> <span class="verse" id="V54">54&#160;</span>Buna görə də İsa daha Yəhudilərin arasında açıq gəzmirdi. Oradan çöllüyə yaxın diyara, Efrayim adlanan şəhərə getdi və şagirdlərlə orada qaldı.   </div><div class='p'> <span class="verse" id="V55">55&#160;</span>Yəhudilərin Pasxa bayramı yaxınlaşırdı. Çoxlu adam paklanmaq üçün Pasxadan qabaq kəndlərdən Yerusəlimə getdi.   <span class="verse" id="V56">56&#160;</span>Onlar İsanı axtarırdılar və məbəddə dayanıb bir-birlərinə deyirdilər: «Necə fikirləşirsiniz? O, bayrama heç gəlməyəcəkmi?»   <span class="verse" id="V57">57&#160;</span>Başçı kahinlər və fariseylər Onu tutmaq məqsədi ilə «harada olduğunu kim bilirsə, göstərsin» deyə əmr vermişdilər.   </div>