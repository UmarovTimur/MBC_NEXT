<div class='s'>Allaha tabe olun </div> <div class='p'> <span class="verse" id="V1">1&#160;</span>Aranızda dava və çəkişmələrin kökü haradandır? Bədənlərinizin üzvlərində mübarizə edən ehtiraslarınızdan deyilmi?   <span class="verse" id="V2">2&#160;</span>Nə isə arzu edib əldə etməyincə adam öldürürsünüz. Həsəd aparırsınız, amma istədiyinizə nail olmayınca çəkişib dava edirsiniz. Əldə edə bilmirsiniz, çünki diləmirsiniz.   <span class="verse" id="V3">3&#160;</span>Diləyirsiniz, amma almırsınız, çünki öz kefinizə sərf etmək üçün pis niyyətlə diləyirsiniz.   <span class="verse" id="V4">4&#160;</span>Ey vəfasızlar, dünya ilə dostluğun Allaha qarşı düşmənçilik olduğunu bilmirsinizmi? Buna görə də dünya ilə dost olmaq istəyən özünü Allaha düşmən edər.   <span class="verse" id="V5">5&#160;</span>Bəlkə güman edirsiniz ki, Müqəddəs Yazı əbəs yerə  </div><div class='mi'>«Allahın daxilimizə verdiyi ruh qısqanclıqla həsrət çəkər»  </div><div class='m'>deyir?   <span class="verse" id="V6">6&#160;</span>Lakin Allah daha çox lütf verir. Bunun üçün belə deyilir:  </div><div class='q'>«Allah məğrurlara qarşıdır,  </div><div class='q'>İtaətkarlara isə lütf göstərər».   </div><div class='m'> <span class="verse" id="V7">7&#160;</span>Buna görə də Allaha tabe olun. İblisə qarşı durun və o sizdən qaçacaq.   <span class="verse" id="V8">8&#160;</span>Allaha yaxınlaşın, O da sizə yaxınlaşacaq. Ey günahkarlar, əllərinizi paklayın! Ey qərarsız insanlar, ürəklərinizi saflaşdırın!   <span class="verse" id="V9">9&#160;</span>Kədərlənin, yas tutun, ağlayın! Qoy gülüşünüz yasa, sevinciniz də qəmə dönsün!   <span class="verse" id="V10">10&#160;</span>Rəbbin önündə özünüzü aşağı tutun, O da sizi ucaldacaq.   </div><div class='p'> <span class="verse" id="V11">11&#160;</span>Qardaşlar, bir-birinizi pisləməyin. Qardaşını pisləyən yaxud qardaşını mühakimə edən kəs Qanunu pisləyir və Qanunu mühakimə edir. Amma sən Qanunu mühakimə edirsənsə, Qanunun icraçısı deyil, onun hakimisən.   <span class="verse" id="V12">12&#160;</span>Qanunverən və Hakim birdir, xilas etməyə və həlak etməyə qadir olan Odur. Bəs sən kimsən ki, qonşunu mühakimə edirsən?   </div><div class='p'> <span class="verse" id="V13">13&#160;</span>İndi siz belə deyirsiniz: «Bu gün yaxud sabah biz filan şəhərə gedib orada bir il qalacağıq və ticarətlə məşğul olub pul qazanacağıq».   <span class="verse" id="V14">14&#160;</span>Əslində isə sabah nə baş verəcəyini bilmirsiniz. Axı həyatınız nədir ki? Qısa bir müddətə görünüb sonra da yox olan buxardır.   <span class="verse" id="V15">15&#160;</span>Bunun əvəzinə «əgər Rəbb istəyərsə, sağ qalarıq, bu və ya digər işi görərik» deməlisiniz.   <span class="verse" id="V16">16&#160;</span>İndi isə siz öz təkəbbürlü olmağınızla öyünürsünüz. Bu cür öyünmələrin hamısı pisdir.   <span class="verse" id="V17">17&#160;</span>Deməli, kimsə bir yaxşı işi görməli olduğunu bilib onu etmirsə, günah edir.   </div>