<div class='s'>Varlılara xəbərdarlıq </div> <div class='p'> <span class="verse" id="V1">1&#160;</span>İndi isə, ey varlılar, başınıza gələcək kədərli hadisələrə görə fəryad edib ağlayın!   <span class="verse" id="V2">2&#160;</span>Var-dövlətiniz çürüyüb, paltarlarınızı da güvə yeyib.   <span class="verse" id="V3">3&#160;</span>Qızıl-gümüşünüz paslanıb. Onların pası sizə qarşı şahidlik edəcək və ətinizi od kimi yandırıb-yaxacaq. Bu axır zamanda var-dövlət yığmısınız.   <span class="verse" id="V4">4&#160;</span>Bax zəmilərinizi biçən işçilərdən hiyləgərcəsinə gizlətdiyiniz əmək haqqı sizə qarşı haray çəkir. Biçinçilərin fəryadı Ordular Rəbbinin qulaqlarına çatıb!   <span class="verse" id="V5">5&#160;</span>Siz yer üzündə firavan yaşayıb kef çəkmisiniz. Boğazlanma günündə də özünüzü kökəldirsiniz!   <span class="verse" id="V6">6&#160;</span>Sizə müqavimət göstərməyən salehi məhkum edib öldürdünüz.   </div><div class='s'>Səbirli olun </div> <div class='p'> <span class="verse" id="V7">7&#160;</span>Beləliklə, ey qardaşlar, Rəbbin zühuruna qədər səbirli olun. Görün əkinçi birinci və axırıncı yağış yağanacan səbir edərək torpağın qiymətli məhsulunu gözləyir.   <span class="verse" id="V8">8&#160;</span>Siz də səbirli və ürəkli olun, çünki Rəbbin zühuru yaxındır.   <span class="verse" id="V9">9&#160;</span>Qardaşlar, mühakimə olunmamaq üçün bir-birinizdən gileylənməyin. Budur, Hakim qapı arxasında durur!   <span class="verse" id="V10">10&#160;</span>Qardaşlar, Rəbbin adı ilə danışmış peyğəmbərləri əzablara tab gətirmək və səbir nümunəsi kimi götürün.   <span class="verse" id="V11">11&#160;</span>Budur, biz dözümlü olanları bəxtiyar hesab edirik. Əyyubun dözümü barəsində eşitmisiniz və Rəbbin axırda nə etdiyini də gördünüz, çünki Rəbb çox rəhmli və mərhəmətlidir.   </div><div class='p'> <span class="verse" id="V12">12&#160;</span>Lakin hər şeydən əvvəl, qardaşlarım, nə göyə, nə yerə, nə də başqa bir şeyə and için. Qoy sizdə «bəli»niz bəli, «xeyr»iniz xeyr olsun ki, mühakiməyə düşməyəsiniz.   </div><div class='p'> <span class="verse" id="V13">13&#160;</span>Aranızda əzab çəkən varmı? Qoy dua etsin. Şadlanan varmı? Qoy ilahi oxusun.   <span class="verse" id="V14">14&#160;</span>Aranızda xəstə olan varmı? Qoy imanlılar cəmiyyətinin ağsaqqallarını çağırtdırsın. Onlar da Rəbbin adına onu yağla məsh edərək dua etsinlər.   <span class="verse" id="V15">15&#160;</span>İmanla edilən dua xəstəni sağaldacaq və Rəbb onu ayağa qaldıracaq. Əgər o adam günah edibsə, bağışlanacaq.   <span class="verse" id="V16">16&#160;</span>Beləliklə, günahlarınızı bir-birinizə etiraf edin və bir-biriniz üçün dua edin ki, sağalasınız. Saleh adamın duası çox güclü və təsirlidir.   <span class="verse" id="V17">17&#160;</span>İlyas təbiətcə bizim kimi bir adam idi və o səylə dua etdi ki, yağış olmasın. Üç il altı ay torpağa yağış yağmadı.   <span class="verse" id="V18">18&#160;</span>O yenə də dua etdi və göy yağış yağdırdı, torpaq da barını verdi.   </div><div class='p'> <span class="verse" id="V19">19&#160;</span>Qardaşlarım, əgər aranızdan biri haqq yolundan azar və kimsə onu doğru yola qaytararsa,   <span class="verse" id="V20">20&#160;</span>qoy bilsin ki, günahkarı azdığı yolundan qaytaran onun canını ölümdən xilas edər və bir çox günahın üstünü örtər.   </div>