<div class='p'> <span class="verse" id="V1">1&#160;</span>Məsih İsanın qulları mən Paul və Timoteydən Filipidə olan cəmiyyət nəzarətçiləri və xidmətçiləri ilə bərabər Məsih İsada müqəddəs olanların hamısına salam!   <span class="verse" id="V2">2&#160;</span>Atamız Allahdan və Rəbb İsa Məsihdən sizə lütf və sülh olsun!   </div><div class='s'>Şükür və dualar </div> <div class='p'> <span class="verse" id="V3">3&#160;</span>Sizi hər dəfə yada salanda Allahıma şükür edirəm.   <span class="verse" id="V4">4&#160;</span>Həmişə hamınız üçün hər bir diləyimdə sevinə-sevinə dua edirəm.   <span class="verse" id="V5">5&#160;</span>Çünki ilk gündən indiyədək Müjdəni yaymaqda şərik oldunuz.   <span class="verse" id="V6">6&#160;</span>Əminəm ki, sizdə xeyirli işə başlayan Allah Məsih İsanın zühur edəcəyi günədək bunu başa çatdıracaq.   <span class="verse" id="V7">7&#160;</span>Hamınız haqqında belə düşünməkdə haqlıyam, çünki qəlbimdə yeriniz var. İstər həbsdə olsam, istər Müjdəni müdafiə və təsdiq etsəm, hamınız mənimlə bərabər Allahın lütfünə şəriksiniz.   <span class="verse" id="V8">8&#160;</span>Allah şahidimdir ki, Məsih İsanın duyğusu ilə hər birinizin həsrətini çəkirəm.   <span class="verse" id="V9">9&#160;</span>Dua edirəm ki, məhəbbətiniz bilik və hər cür idrak baxımından get-gedə daha çox artsın,   <span class="verse" id="V10">10-11&#160;</span>siz Məsihin zühur edəcəyi gün pak və nöqsansız, Allahın izzəti və mədhi üçün İsa Məsihdən gələn salehlik bəhrələri ilə dolu olmaq üçün ən ali dəyərləri ayırd edə biləsiniz.   </div><div class='s'>Müjdəni yayma </div> <div class='p'> <span class="verse" id="V12">12&#160;</span>Qardaşlar, bunu sizə bildirmək istəyirəm ki, başıma gələnlər Müjdə yaymağı daha da irəli apardı.   <span class="verse" id="V13">13&#160;</span>Belə olanda bütün saray mühafizəçiləri daxil olmaqla hamıya məlum oldu ki, Məsihdə olduğuma görə həbs olunmuşam.   <span class="verse" id="V14">14&#160;</span>Həmçinin qardaşlardan əksəriyyəti mənim həbsimdən ötrü Rəbbə güvənərək kəlamı qorxmadan bəyan etmək üçün daha çox cəsarət göstərdi.   </div><div class='p'> <span class="verse" id="V15">15&#160;</span>Doğrusu, bəziləri paxıllıq və rəqabət, bəziləri isə yaxşı niyyətlə Məsihi vəz edirlər.   <span class="verse" id="V16">16&#160;</span>Bəziləri bunu məhəbbətlə edirlər, çünki bilirlər ki, mən Müjdəni müdafiə etmək üçün təyin edilmişəm.   <span class="verse" id="V17">17&#160;</span>Bəziləri isə Məsihi səmimiliklə deyil, məhbus halımda guya mənə əziyyət verməklə özlərini göstərmək üçün bəyan edirlər.   <span class="verse" id="V18">18&#160;</span>Nə olar? İstər riyakarlıqla, istərsə də səmimiliklə, nə cür olursa-olsun, əsasən Məsih bəyan edilir, mən buna sevinirəm. Əlbəttə, sevinəcəyəm,   <span class="verse" id="V19">19&#160;</span>çünki bilirəm ki, bunun nəticəsi dualarınızla və İsa Məsihin Ruhunun köməyi ilə mənim xilasım olacaq.   <span class="verse" id="V20">20&#160;</span>Böyük həvəslə gözləyir və ümidvaram ki, heç bir vəziyyətdə utandırılmayacağam, yaşasam da, ölsəm də, həmişəki kimi indi də bədənimdə Məsihin ucalması üçün tam cəsarət göstərə biləcəyəm.   <span class="verse" id="V21">21&#160;</span>Çünki mənim üçün yaşamaq Məsihdir, ölməksə qazancdır.   <span class="verse" id="V22">22&#160;</span>Lakin cismən yaşasam, faydalı işlər görə biləcəyəm. Buna görə nə seçəcəyimi bilmirəm.   <span class="verse" id="V23">23&#160;</span>Hər iki tərəfdən yolum kəsilib. Arzum buranı tərk edib Məsihlə olmaqdır, çünki bu lap yaxşıdır.   <span class="verse" id="V24">24&#160;</span>Amma sağ qalmağım sizin üçün daha lazımlıdır.   <span class="verse" id="V25">25&#160;</span>Buna əmin olaraq bilirəm: sağ qalacağam və hamınızla birlikdə qalmaqda davam edəcəyəm ki, imanda həm irəliləyəsiniz, həm də sevinəsiniz.   <span class="verse" id="V26">26&#160;</span>Belə ki bir də yanınıza gəldiyim üçün mənə görə Məsih İsada fəxriniz artsın.   </div><div class='p'> <span class="verse" id="V27">27&#160;</span>Lakin həyat tərziniz Məsihin Müjdəsinə layiq olsun. Gəlib sizi görsəm də, gəlməyib haqqınızda eşitsəm də, bilim ki, siz bir ruhda möhkəm dayanıb Müjdəyə əsaslanan imanda canbir olaraq səy göstərirsiniz   <span class="verse" id="V28">28&#160;</span>və heç bir şəkildə əleyhdarlarınızdan qorxmursunuz. Bu onlar üçün həlak, sizin üçünsə xilas əlamətidir. Bu da Allahın işidir.   <span class="verse" id="V29">29&#160;</span>Çünki sizə yalnız Məsihə iman etmək deyil, Onun uğrunda əzab çəkmək üstünlüyü də ehsan olundu.   <span class="verse" id="V30">30&#160;</span>Apardığım mübarizəni əvvəldən gördünüz, indi də bunun haqqında eşidir və siz də həmin mübarizəni aparırsınız.   </div>