<div class='s'>Yeremyanın quyuya atılması </div> <div class='p'> <span class="verse" id="V1">1&#160;</span>Mattan oğlu Şefatya, Paşxur oğlu Gedalya, Şelemya oğlu Yehukal və Malkiya oğlu Paşxur Yeremyanın bütün xalqa dediyi bu sözləri eşitdi:   <span class="verse" id="V2">2&#160;</span>«Rəbb belə deyir: “Bu şəhərdə qalan adam qılıncdan, aclıqdan və vəbadan öləcək. Ancaq Xaldeylilərə təslim olan yaşayacaq, heç olmasa öz canını qurtarıb sağ qalacaq”.   <span class="verse" id="V3">3&#160;</span>Rəbb belə deyir: “Bu şəhər hökmən Babil padşahının ordusuna təslim ediləcək və o bu şəhəri tutacaq”».   <span class="verse" id="V4">4&#160;</span>Başçılar padşaha dedi: «Qoy bu adam öldürülsün. Çünki belə sözlər deyib bu şəhərdə salamat qalan döyüşçüləri və bütün xalqı ruhdan salır. Yəqin bu adam xalqa yaxşılıq deyil, pislik arzulayır».   <span class="verse" id="V5">5&#160;</span>Padşah Sidqiya dedi: «Onu sizin əlinizə verirəm, çünki padşah sizin əleyhinizə bir iş görə bilməz».   <span class="verse" id="V6">6&#160;</span>O zaman onlar Yeremyanı götürüb padşahın oğlu Malkiyanın mühafizəçilər həyətində olan quyusuna atdılar. Yeremyanı kəndirlə oraya saldılar. Quyuda su yox idi, yalnız çirkab var idi. Yeremya çirkaba batdı.   </div><div class='p'> <span class="verse" id="V7">7&#160;</span>Padşah sarayında olan hərəmağası Kuşlu Eved-Melek Yeremyanın quyuya atıldığını eşitdi. Bu zaman padşah Binyamin darvazasında oturmuşdu.   <span class="verse" id="V8">8&#160;</span>Eved-Melek padşah sarayından gəlib padşaha belə söylədi:   <span class="verse" id="V9">9&#160;</span>«Ağam padşah, bu adamlar Yeremya peyğəmbəri quyuya ataraq onunla pis rəftar etdi. O orada acından öləcək, çünki daha şəhərdə çörək qalmadı».   <span class="verse" id="V10">10&#160;</span>Padşah Kuşlu Eved-Melekə əmr edib dedi: «Özünlə otuz nəfər götür, nə qədər ki ölməyib, Yeremya peyğəmbəri quyudan çıxart».   <span class="verse" id="V11">11&#160;</span>Eved-Melek adamları özü ilə götürüb saray xəzinəsinin altında olan bir otağa girdi və oradan yırtıq paltarlar, cırıq əskilər götürdü. Sonra onları iplərlə quyuya Yeremyaya salladılar.   <span class="verse" id="V12">12&#160;</span>Kuşlu Eved-Melek Yeremyaya dedi: «Yırtıq paltarları və əskiləri iplərin üstündən qoltuqlarının altına qoy». Yeremya belə də etdi.   <span class="verse" id="V13">13&#160;</span>Yeremyanı iplərlə çəkib quyudan çıxartdılar. Yeremya mühafizəçilər həyətində qaldı.   </div><div class='s'>Sidqiyanın yenə Yeremyaya sual verməsi </div> <div class='p'> <span class="verse" id="V14">14&#160;</span>Padşah Sidqiya adam göndərib Yeremya peyğəmbəri öz yanına – Rəbbin məbədinin üçüncü girişinə gətirdi. Padşah Yeremyaya dedi: «Səndən bir şey soruşacağam, məndən heç nə gizlətmə».   <span class="verse" id="V15">15&#160;</span>Yeremya Sidqiyaya dedi: «Sənə bildirsəm, məni öldürəcəksən. Sənə nəsihət versəm də, mənə qulaq asmayacaqsan».   <span class="verse" id="V16">16&#160;</span>Padşah Sidqiya Yeremyaya gizlicə and içib dedi: «Bizə nəfəs verən, var olan Allaha and olsun ki, səni öldürməyəcəyəm və canını almaq istəyən adamlara təslim etməyəcəyəm».   </div><div class='p'> <span class="verse" id="V17">17&#160;</span>Yeremya Sidqiyaya dedi: «İsrailin Allahı olan Ordular Allahı Rəbb belə deyir: “Əgər sən Babil padşahının başçılarına təslim olsan, canın qurtaracaq və bu şəhər də odda yanmayacaq, ailənlə birgə sağ qalacaqsan.   <span class="verse" id="V18">18&#160;</span>Ancaq Babil padşahının başçılarına təslim olmasan, bu şəhər Xaldeylilərə təslim ediləcək və onu yandıracaqlar. Sən də onların əlindən qaçıb qurtara bilməyəcəksən”».   <span class="verse" id="V19">19&#160;</span>Padşah Sidqiya Yeremyaya dedi: «Xaldeylilərin tərəfinə keçən Yəhudilərdən qorxuram. Xaldeylilər məni onların əlinə verə bilər, onlar da mənimlə pis rəftar edər».   <span class="verse" id="V20">20&#160;</span>Yeremya dedi: «Verməzlər. Xahiş edirəm, sənə söyləyəcəyimə əməl edərək Rəbbin sözünə qulaq as. Onda xeyir taparsan, canın da amanda qalar.   <span class="verse" id="V21">21&#160;</span>Ancaq sən təslim olmaq istəmədiyin halda Rəbb mənə bunu göstərir:   <span class="verse" id="V22">22&#160;</span>Yəhuda padşahının sarayında qalan bütün qadınlar Babil padşahına təslim ediləcək. Onda o qadınlar deyəcək:  </div><div class='q'>“Güvəndiyin adamlar səni aldadıb  </div><div class='q'>Məğlubiyyətə düçar etdi.  </div><div class='q'>Ayaqların palçığa batanda  </div><div class='q'>Onlar səni qoyub qaçdı”.   </div><div class='p'> <span class="verse" id="V23">23&#160;</span>Sənin bütün arvadların və oğulların Xaldeylilərə təslim ediləcək. Özün də onların əlindən qaçıb qurtara bilməyəcəksən, Babil padşahı səni ələ keçirəcək. Bu şəhər də yandırılacaq».   </div><div class='p'> <span class="verse" id="V24">24&#160;</span>Sidqiya Yeremyaya dedi: «Bu söhbəti heç kəs bilməməlidir, yoxsa ölə bilərsən.   <span class="verse" id="V25">25&#160;</span>Əgər səninlə danışdığımı başçılar eşitsə, yanına gəlib “padşaha nə söylədin və padşah sənə nə dedi, bizə bildir, bizdən gizlətmə, yoxsa səni öldürərik” desə,   <span class="verse" id="V26">26&#160;</span>onlara “padşaha yalvardım ki, məni Yonatanın evinə qaytarmasın və orada ölməyim” söylə».   </div><div class='p'> <span class="verse" id="V27">27&#160;</span>Bütün başçılar Yeremyanın yanına gəlib ondan söz soruşdu. O da padşahın əmr etdiyi kimi bütün bu sözləri onlara söylədi. Daha ona bir söz demədilər, çünki bu söhbəti heç kəs eşitməmişdi.   <span class="verse" id="V28">28&#160;</span> Yerusəlim alındığı zaman Yeremya orada idi və mühafizəçilər həyətində qalırdı.   </div>