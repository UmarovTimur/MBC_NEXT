<div class='s'>Yeremyanın Allahla söhbəti </div> <div class='q'> <span class="verse" id="V1">1&#160;</span>Əgər Səninlə mübahisə etsəm,  </div><div class='q'>Sən haqlı çıxarsan, ya Rəbb.  </div><div class='q'>Ancaq yenə də ədalət barədə  </div><div class='q'>Səninlə danışmaq istəyirəm.  </div><div class='q'>Nə üçün pis adamlar əməllərində  </div><div class='q'>Uğur qazanır,  </div><div class='q'>Bütün xainlər dinc yaşayır?   </div><div class='q'> <span class="verse" id="V2">2&#160;</span>Onları Sən əkdin, kök saldılar,  </div><div class='q'>Qol-budaq atdılar,  </div><div class='q'>Bar verdilər.  </div><div class='q'>Sən onların dillərinə yaxınsan,  </div><div class='q'>Amma ürəklərindən uzaqsan.   </div><div class='q'> <span class="verse" id="V3">3&#160;</span>Məni isə, ya Rəbb, Sən tanıyırsan,  </div><div class='q'>Görürsən və sınayırsan.  </div><div class='q'>Ürəyim Səninlədir.  </div><div class='q'>Onları qurbanlıq qoyun kimi ayır,  </div><div class='q'>Qırğın günü üçün hazırla.   </div><div class='q'> <span class="verse" id="V4">4&#160;</span>Nə vaxta qədər torpaq yas tutacaq,  </div><div class='q'>Bütün çöl otları quruyacaq?  </div><div class='q'>Orada yaşayanların pisliyi üzündən  </div><div class='q'>Heyvanlar və otlar məhv oldu.  </div><div class='q'>Onlar isə «bu adam aqibətimizi görməyəcək» deyir.   </div><div class='s'>Allahın cavabı </div> <div class='q'> <span class="verse" id="V5">5&#160;</span>«Ey Yeremya, əgər sən piyadalarla qaçanda yoruldunsa,  </div><div class='q'>Atlarla necə yarışa bilərsən?  </div><div class='q'>Əgər əmin-amanlıq olan torpaqda büdrəsən,  </div><div class='q'>İordan çayının kənarındakı sıx meşədə nə edəcəksən?   </div><div class='q'> <span class="verse" id="V6">6&#160;</span>Hətta öz qardaşların – ata evin də  </div><div class='q'>Sənə xəyanət etdi,  </div><div class='q'>Onlar da sənin ardınca  </div><div class='q'>Ucadan bağırdı.  </div><div class='q'>Sənə yaxşı sözlər söyləsələr də,  </div><div class='q'>Onlara inanma.   </div><div class='b'> &#160; </div> <div class='q'> <span class="verse" id="V7">7&#160;</span>Evimi tərk etdim,  </div><div class='q'>İrsimi əldən verdim,  </div><div class='q'>Sevgilimi düşmənlərə təslim etdim.   </div><div class='q'> <span class="verse" id="V8">8&#160;</span>İrsim Mənim üçün  </div><div class='q'>Meşədəki aslan kimi oldu.  </div><div class='q'>Üstümə nərə çəkdi,  </div><div class='q'>Buna görə də ona nifrət etdim.   </div><div class='q'> <span class="verse" id="V9">9&#160;</span>İrsim Mənim üçün  </div><div class='q'>Alabəzək yırtıcı quş oldumu?  </div><div class='q'>Hər tərəfdən yırtıcı quşlar  </div><div class='q'>Onun üstünə töküldü.  </div><div class='q'>Gedin bütün vəhşi heyvanları toplayın,  </div><div class='q'>Yeyib-qurtarmaq üçün onun üstünə gətirin.   </div><div class='q'> <span class="verse" id="V10">10&#160;</span>Çoxlu çoban bağımı viran etdi,  </div><div class='q'>Tarlamı tapdalayıb əzdi,  </div><div class='q'>Gözəl zəmimi boş çölə çevirdi.   </div><div class='q'> <span class="verse" id="V11">11&#160;</span>Onu xaraba qoydular,  </div><div class='q'>Xarabalıq içində önümdə ağlayır.  </div><div class='q'>Bütün ölkə viran oldu,  </div><div class='q'>Amma heç kəsin vecinə deyil.   </div><div class='q'> <span class="verse" id="V12">12&#160;</span>Çöldəki bütün çılpaq təpələrə məhv edənlər gəldi.  </div><div class='q'>Çünki ölkənin bir ucundan o biri ucuna qədər  </div><div class='q'>Rəbbin qılıncı qırıb-çatır.  </div><div class='q'>Heç kim salamat qalmır.   </div><div class='q'> <span class="verse" id="V13">13&#160;</span>Onlar buğda əkdi, qanqal biçdi.  </div><div class='q'>Zəhmət çəkdilər, xeyir görmədilər.  </div><div class='q'>Rəbbin qızğın qəzəbindən ötrü  </div><div class='q'>Məhsullarınızdan utanacaqsınız».   </div><div class='p'> <span class="verse" id="V14">14&#160;</span>Rəbb belə deyir: «Xalqım İsrailə irs olaraq verdiyim mülkə toxunan bütün bədxah qonşularıma gəlincə, Mən onları torpaqlarından çıxarıb atacağam, onların arasından Yəhuda nəslini də çıxarıb atacağam.   <span class="verse" id="V15">15&#160;</span>Amma onları çıxarıb atdıqdan sonra yenə hallarına acıyacağam. Hər kəsi öz mülkünə, öz torpağına qaytaracağam.   <span class="verse" id="V16">16&#160;</span>Əgər onlar xalqımın yolunu yaxşı öyrənsələr, xalqımı Baal adı ilə and içməyi öyrətdikləri kimi “var olan Rəbbə and olsun” deyib Mənim adımla and içsələr, o zaman xalqımın arasında sakin olacaqlar.   <span class="verse" id="V17">17&#160;</span>Ancaq qulaq asmasalar, o zaman belə bir milləti mütləq kökündən çıxarıb yox edəcəyəm» Rəbb belə bəyan edir.   </div>