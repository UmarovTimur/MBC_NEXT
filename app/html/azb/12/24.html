<div class='p'> <span class="verse" id="V1">1&#160;</span> Yehoyaqimin dövründə Babil padşahı Navuxodonosor onun üzərinə hücum etdi. Yehoyaqim üç il ona tabe oldu, amma sonra ona qulluq etməkdən boyun qaçırdı.   <span class="verse" id="V2">2&#160;</span>Xaldeylilərin, Aramlıların, Moavlıların və Ammonluların qoşunlarını Rəbb ona qarşı göndərdi; Rəbbin Öz qulları peyğəmbərlər vasitəsilə söylədiyi sözünə görə Yəhudanı məhv etmək üçün onun üzərinə göndərdi.   <span class="verse" id="V3">3&#160;</span>Həqiqətən, Rəbbin sözünə görə Yəhudanın başına bu iş gəldi ki, Menaşşenin etdiyi bütün günahlardan ötrü Rəbb onları hüzurundan rədd etsin.   <span class="verse" id="V4">4&#160;</span>Çünki onun günahsız qan töküb Yerusəlimi qanla doldurmasını Rəbb bağışlamaq istəmədi.   </div><div class='p'> <span class="verse" id="V5">5&#160;</span>Yehoyaqimin qalan işləri və etdiyi hər şey barədə Yəhuda padşahlarının salnamələr kitabında yazılmışdır.   <span class="verse" id="V6">6&#160;</span>Yehoyaqim ataları ilə uyudu və yerinə oğlu Yehoyakin padşah oldu.   <span class="verse" id="V7">7&#160;</span>Misir padşahı bir daha öz ölkəsindən kənara çıxmadı, çünki Misir vadisindən Fərat çayına qədər Misir padşahının əvvəllər işğal etdiyi hər yeri Babil padşahı tutmuşdu.   </div><div class='s'>Yəhuda padşahı Yehoyakin </div> <div class='r'>(2Saln. 36:9-10)  </div><div class='p'> <span class="verse" id="V8">8&#160;</span>Yehoyakin padşah olduğu vaxt on səkkiz yaşında idi və Yerusəlimdə üç ay padşahlıq etdi. Anası Yerusəlimli Elnatanın qızı olub adı Nexuşta idi.   <span class="verse" id="V9">9&#160;</span>Yehoyakin atasının etdiyi kimi Rəbbin gözündə pis olan işlər etdi.   </div><div class='p'> <span class="verse" id="V10">10&#160;</span>O zaman Babil padşahı Navuxodonosorun qoşunları Yerusəlimə yaxınlaşdı. Şəhər mühasirəyə alındı.   <span class="verse" id="V11">11&#160;</span>Qoşunlar şəhəri mühasirəyə alanda Babil padşahı Navuxodonosor onun ətrafına gəldi.   <span class="verse" id="V12">12&#160;</span> Yəhuda padşahı Yehoyakin anası, əyanları, rəisləri və saray xidmətçiləri ilə birlikdə Babil padşahına təslim oldu. Padşahlığının səkkizinci ilində Babil padşahı onu əsir aldı.   <span class="verse" id="V13">13&#160;</span>Rəbbin söylədiyi kimi Rəbbin məbədinin və sarayın xəzinələrini oradan çıxartdı. İsrail padşahı Süleymanın Rəbbin məbədi üçün düzəltdiyi bütün qızıl şeyləri parça-parça etdi.   <span class="verse" id="V14">14&#160;</span>O bütün Yerusəlimliləri, bütün rəisləri, igid adamların hamısını – cəmi on min nəfəri və bütün ustalarla sənətkarları sürgün etdi. Ölkədə yoxsul xalqdan başqa heç kəs qalmadı.   <span class="verse" id="V15">15&#160;</span> Yehoyakini də Babilə sürgün etdi. Padşahın anasını, arvadlarını, saray xidmətçilərini və ölkənin adlı-sanlı adamlarını Yerusəlimdən sürgün edib Babilə apardı.   <span class="verse" id="V16">16&#160;</span>Babil padşahı sayı yeddi min nəfər olan bütün döyüşçüləri, min nəfər ustanı və sənətkarı – müharibədə iş görən bütün bacarıqlı adamları əsir edib Babilə gətirdi.   <span class="verse" id="V17">17&#160;</span> Babil padşahı Yehoyakinin yerinə əmisi Mattanyanı padşah etdi və onun adını dəyişib Sidqiya qoydu.   </div><div class='s'>Yəhudanın son padşahı Sidqiya </div> <div class='r'>(2Saln. 36:11-12; Yer. 52:1-3)  </div><div class='p'> <span class="verse" id="V18">18&#160;</span> Sidqiya padşah olduğu vaxt iyirmi bir yaşında idi və Yerusəlimdə on bir il padşahlıq etdi. Anası Livnalı Yeremyanın qızı olub adı Xamutal idi.   <span class="verse" id="V19">19&#160;</span>O, Yehoyaqimin etdiyi kimi Rəbbin gözündə pis olan işlər etdi.   <span class="verse" id="V20">20&#160;</span> Həqiqətən, Rəbbin qəzəbinə görə Yerusəlimin və Yəhudanın başına bu iş gəldi və Rəbb onları hüzurundan kənar etdi.  </div><div class='s'>Yerusəlimin süqutu </div> <div class='r'>(2Saln. 36:13-21; Yer. 52:3-33)  </div><div class='p'>Sidqiya Babil padşahına qarşı üsyan etdi.   </div>