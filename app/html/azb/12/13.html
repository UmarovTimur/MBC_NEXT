<div class='s'>İsrail padşahı Yehoaxaz </div> <div class='p'> <span class="verse" id="V1">1&#160;</span>Yəhuda padşahı Axazya oğlu Yoaşın padşahlığının iyirmi üçüncü ilində Yehunun oğlu Yehoaxaz Samariyada İsrail üzərində padşah oldu və on yeddi il padşahlıq etdi.   <span class="verse" id="V2">2&#160;</span>O, Rəbbin gözündə pis olan işlər etdi və Nevat oğlu Yarovamın İsrailə etdirdiyi günahların dalınca getdi, onlardan əl çəkmədi.   </div><div class='p'> <span class="verse" id="V3">3&#160;</span>İsrailə qarşı Rəbbin qəzəbi alovlandı və Yehoaxazın bütün ömrü boyu onları Aram padşahı Xazaelin və Xazaelin oğlu Ben-Hadadın əlinə verdi.   <span class="verse" id="V4">4&#160;</span>Yehoaxaz Rəbbə üz tutub yalvardı və Rəbb onu eşitdi, çünki İsraillilərin əzabını və Aram padşahının onlara necə zülm etdiyini gördü.   <span class="verse" id="V5">5&#160;</span>Rəbb İsraillilərə bir xilaskar verdi və onlar Aramın əsarəti altından çıxdılar. İsraillilər əvvəlki kimi öz torpaqlarında yaşadılar.   <span class="verse" id="V6">6&#160;</span>Ancaq onlar Yarovam nəslinin İsrailə etdirdiyi günahlardan əl çəkmədilər və bu günahların dalınca getdilər, Aşera bütü də Samariyada qalırdı.   <span class="verse" id="V7">7&#160;</span>Əlli süvaridən, on döyüş arabasından və on min piyadadan başqa, Yehoaxazın daha qoşunu qalmadı, çünki Aram padşahı onları xırmanda toz kimi əzmişdi.   </div><div class='p'> <span class="verse" id="V8">8&#160;</span>Yehoaxazın qalan işləri, etdiyi hər şey və onun hünəri barədə İsrail padşahlarının salnamələr kitabında yazılmışdır.   <span class="verse" id="V9">9&#160;</span>Yehoaxaz ataları ilə uyudu və onu Samariyada basdırdılar. Onun yerinə oğlu Yoaş padşah oldu.   </div><div class='s'>İsrail padşahı Yoaş </div> <div class='p'> <span class="verse" id="V10">10&#160;</span>Yəhuda padşahı Yoaşın padşahlığının otuz yeddinci ilində Yehoaxaz oğlu Yoaş Samariyada İsrail üzərində padşah oldu və on altı il padşahlıq etdi.   <span class="verse" id="V11">11&#160;</span>O, Rəbbin gözündə pis olan işlər etdi, Nevat oğlu Yarovamın İsrailə etdirdiyi bütün günahlardan əl çəkmədi və bu günahların dalınca getdi.   </div><div class='p'> <span class="verse" id="V12">12&#160;</span>Yoaşın qalan işləri, etdiyi hər şey və Yəhuda padşahı Amasya ilə döyüşdə göstərdiyi hünər barədə İsrail padşahlarının salnamələr kitabında yazılmışdır.   <span class="verse" id="V13">13&#160;</span>Yoaş ataları ilə uyudu və onun taxtında Yarovam oturdu. Yoaş Samariyada İsrail padşahlarının yanında basdırıldı.   </div><div class='s'>Elişanın ölümü və Yoaşın qələbələri </div> <div class='p'> <span class="verse" id="V14">14&#160;</span>Elişa ölümcül halda xəstələnmişdi. İsrail padşahı Yoaş ona baş çəkmək üçün yanına gəldi və ağlayıb dedi: «Atam, ey atam! İsrailin arabası və atlıları!»   <span class="verse" id="V15">15&#160;</span>Elişa ona dedi: «Kaman və oxlar götür». O, kaman və oxlar götürdü.   <span class="verse" id="V16">16&#160;</span>Elişa İsrail padşahına dedi: «Kamanı çək». O, kamanı çəkdi. Elişa əllərini padşahın əlləri üstünə qoydu.   <span class="verse" id="V17">17&#160;</span>Sonra dedi: «Şərq tərəfdəki pəncərəni aç». O açdı. Elişa «oxu at» dedi. O atdı. Elişa dedi: «Bu, Rəbbin qurtuluş oxu, Arama qarşı qurtuluş oxudur! Sən Aramlıları Afeqdə axıra qədər qıracaqsan».   <span class="verse" id="V18">18&#160;</span>Sonra dedi: «Oxları götür». O götürdü. Elişa İsrail padşahına dedi: «Yerə vur». O, üç dəfə vurub dayandı.   <span class="verse" id="V19">19&#160;</span>Allah adamı ona qəzəblənib dedi: «Beş-altı dəfə vurmalı idin. Onda Aramlıları axıra qədər qıra bilərdin, indi isə onları üç dəfə qıracaqsan».   </div><div class='p'> <span class="verse" id="V20">20&#160;</span>Elişa öldü və onu basdırdılar. Moavlıların dəstələri hər bahar fəslində ölkəyə gələrdi.   <span class="verse" id="V21">21&#160;</span>Bir dəfə bir nəfəri basdırarkən adamlar bir dəstə gördülər və ölünü Elişanın qəbrinə atdılar. Ölü düşüb Elişanın sümüklərinə toxunan kimi dirildi və ayaq üstə qalxdı.   </div><div class='p'> <span class="verse" id="V22">22&#160;</span>Yehoaxazın bütün ömrü boyu Aram padşahı Xazael İsraillilərə zülm etdi.   <span class="verse" id="V23">23&#160;</span>Ancaq Rəbb İbrahim, İshaq və Yaqubla etdiyi əhdindən ötrü lütf və mərhəmət göstərib onlara tərəf üz tutdu, onları məhv etmək istəmədi və indiyə qədər Öz hüzurundan kənar etmədi.   <span class="verse" id="V24">24&#160;</span>Aram padşahı Xazael öldü və yerinə oğlu Ben-Hadad padşah oldu.   <span class="verse" id="V25">25&#160;</span>Yehoaxaz oğlu Yoaş müharibədə atası Yehoaxazın əlindən alınan şəhərləri Xazaelin oğlu Ben-Hadadın əlindən aldı. Yoaş Aramlıları üç dəfə qırıb İsrail şəhərlərini geri aldı.   </div>