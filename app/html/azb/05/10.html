<div class='s'>Musanın yenidən əmr alması </div> <div class='r'>(Çıx. 34:1-10)  </div><div class='p'> <span class="verse" id="V1">1&#160;</span>O vaxt Rəbb mənə dedi: “Əvvəlki kimi özün üçün iki daş lövhə yon və dağa – yanıma çıx. Ağacdan bir sandıq da düzəlt.   <span class="verse" id="V2">2&#160;</span>Qırdığın əvvəlki lövhələrdə yazılan sözləri yeni lövhələrin üstündə yazacağam. Onları sandığa qoy”.   <span class="verse" id="V3">3&#160;</span>Əbrişim ağacından bir sandıq düzəldib əvvəlki kimi iki daş lövhəni yondum. Sonra bu iki daş lövhəni əlimə götürüb dağa çıxdım.   <span class="verse" id="V4">4&#160;</span>Rəbb yığıldığınız gün dağda alovun içindən Özünün sizə bildirdiyi On Əmri bu lövhələr üzərinə yenə də əvvəlki kimi yazdı və mənə verdi.   <span class="verse" id="V5">5&#160;</span>Mən dönüb dağdan enərək Rəbbin mənə əmr etdiyi kimi bu lövhələri düzəltdiyim sandığa qoydum və həmin lövhələr orada qaldı.   </div><div class='p'> <span class="verse" id="V6">6&#160;</span> İsrail övladları Yaaqan övladlarına məxsus quyular olan yerdən Moseraya köçdülər. Harun orada ölüb dəfn olundu. Onun yerinə oğlu Eleazar kahin oldu.   <span class="verse" id="V7">7&#160;</span>Oradan Qudqodaya və Qudqodadan da axar sular diyarı olan Yotvataya köçdülər.   <span class="verse" id="V8">8&#160;</span> O zaman Rəbb Levi qəbiləsini ayırdı ki, Rəbbin Əhd sandığını daşısınlar, Rəbbə xidmət edərək, Onun adı ilə xeyir-dua verərək hüzurunda dayansınlar. Onlar bu günədək eyni işi görürlər.   <span class="verse" id="V9">9&#160;</span> Elə buna görə də Levililərə İsrailli soydaşları ilə birlikdə pay və irsi torpaq düşmədi. Allahınız Rəbbin onlara söz verdiyi kimi onların irsi Rəbb Özüdür.   </div><div class='p'> <span class="verse" id="V10">10&#160;</span> Əvvəlki kimi yenə də qırx gün-qırx gecə dağda qalmışdım. Rəbb bu dəfə də məni dinlədi və ona görə sizi qırmaq istəmədi.   <span class="verse" id="V11">11&#160;</span>Rəbb mənə dedi: “Qalx köçən xalqın qarşısında get ki, atalarına vəd edib söz verdiyim torpağa daxil olub oranı irs olaraq alsınlar”.   </div><div class='p'> <span class="verse" id="V12">12&#160;</span>İndi, ey İsrail, axı Allahın Rəbb səndən nə istəyir? Yalnız bunu istəyir: Ondan qorx, tamamilə Onun yolunu tut, Onu sev, bütün qəlbinlə və bütün varlığınla Allahın Rəbbə sitayiş et.   <span class="verse" id="V13">13&#160;</span>Bu gün xoş güzəranın üçün sənə buyurduğum Rəbbin əmr və qaydalarına riayət et.   </div><div class='p'> <span class="verse" id="V14">14&#160;</span>Bax göylər, göylərin ən uca qatları belə, yer üzü və yer üzərində olan hər şey Allahın Rəbbindir.   <span class="verse" id="V15">15&#160;</span>Lakin Rəbb atalarınıza şəfqətli olmuşdur. Onları sevib sonrakı nəsil olan sizi bugünkü kimi bütün xalqlar arasından seçdi.   <span class="verse" id="V16">16&#160;</span>Elə buna görə ürəklərinizi sünnət edin ki, bir daha dikbaş olmayasınız.   <span class="verse" id="V17">17&#160;</span>  Çünki Allahınız Rəbb allahların Allahı, hökmranların Hökmranıdır. O tərəfkeşlik etməyən, rüşvət almayan, böyük, qüdrətli, zəhmli Allahdır.   <span class="verse" id="V18">18&#160;</span>O, yetimin və dul qadının haqqını qoruyur. Qəribi sevir, ona çörək və paltar verir.   <span class="verse" id="V19">19&#160;</span>Siz də qəribi sevin, çünki özünüz də Misir ölkəsində qərib idiniz.   <span class="verse" id="V20">20&#160;</span>Allahınız Rəbdən qorxun, Ona sitayiş edərək sadiq qalın və yalnız Onun adı ilə and için.   <span class="verse" id="V21">21&#160;</span>Ona həmişə həmd edin. Gözünüzlə gördüyünüz əzəmətli və zəhmli əlamətləri edən Allahınızdır.   <span class="verse" id="V22">22&#160;</span>  Atalarınız yetmiş nəfər olaraq Misirə getmişdi. İndi isə Allahınız Rəbb sizi çoxaldaraq göydəki ulduzlar qədər edib.   </div>