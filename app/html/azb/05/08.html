<div class='s'>Rəbbi unutmayın </div> <div class='p'> <span class="verse" id="V1">1&#160;</span>Bu gün sizə buyurduğum bütün əmrləri yerinə yetirməyə çalışın. Onda yaşayıb çoxalar və Rəbbin atalarınıza vəd etdiyi torpağa daxil olub irs olaraq oranı alarsınız.   <span class="verse" id="V2">2&#160;</span>Allahınız Rəbbin sizi qırx il səhrada gəzdirdiyi uzun səyahəti yada salın. Bunu ona görə etdi ki, təkəbbürünüzü qırsın və sizi sınaqdan keçirərək ürəyinizdəkini öyrənsin; görsün ki, siz Onun əmrlərinə əməl edəcəksiniz ya yox.   <span class="verse" id="V3">3&#160;</span> Təkəbbürünüzü qırmaq üçün sizi ac qoydu, sonra isə nə sizin, nə də atalarınızın gördüyü manna ilə sizi qidalandırdı. Bununla öyrətdi ki, insan yalnız çörəklə deyil, Rəbbin ağzından çıxan hər kəlmə ilə yaşayar.   <span class="verse" id="V4">4&#160;</span>Bu qırx il ərzində paltarınız yırtılıb dağılmadı, ayaqlarınız şişmədi.   <span class="verse" id="V5">5&#160;</span>Bunu ürəkdən dərk edin ki, insan öz övladına necə tərbiyə verirsə, Allahınız Rəbb də sizə elə tərbiyə verir.   <span class="verse" id="V6">6&#160;</span>Allahınız Rəbbin əmrlərinə riayət edib Onun yolları ilə gedin və Ondan qorxun.   <span class="verse" id="V7">7&#160;</span>Çünki Allahınız Rəbb sizi gözəl torpağa – çay və gölləri olan, dərə və təpələrində bulaqlar çağlayan yerlərə aparır.   <span class="verse" id="V8">8&#160;</span>O torpaq buğda, arpa, üzüm, əncir, nar, yağlı zeytun və bal yetirir.   <span class="verse" id="V9">9&#160;</span>Ora elə bir torpaqdır ki, orada qıtlıqla çörək yeməyəcək və heç nəyə möhtac olmayacaqsınız; daşlarından dəmir, dağlarından isə mis çıxara biləcəksiniz.   <span class="verse" id="V10">10&#160;</span>Yeyib-doyanda sizə verdiyi gözəl torpağa görə Allahınız Rəbbə həmd edəcəksiniz.   </div><div class='s'>Təkəbbürdən çəkinin </div> <div class='p'> <span class="verse" id="V11">11&#160;</span> Ehtiyatlı olun ki, Allahınız Rəbbi unutmayasınız. Bu gün sizə buyurduğum Rəbbin əmr, hökm və qaydalarına riayət edin.   <span class="verse" id="V12">12&#160;</span>Yeyib doyanda, gözəl evlər tikib içərisində oturanda,   <span class="verse" id="V13">13&#160;</span>naxırınız, sürünüz çoxalanda, qızıl-gümüşünüz və hər şeyiniz artanda   <span class="verse" id="V14">14&#160;</span>ürəyiniz qürurla dolmasın. Diqqət edin ki, sizi Misir torpağından – köləlik diyarından çıxaran Allahınız Rəbbi unutmayasınız.   <span class="verse" id="V15">15&#160;</span>Rəbb sizi o böyük və qorxunc səhrada, zəhərli ilan və əqrəblərlə dolu olan o susuz şoran torpaqlarda gəzdirdi, sizə sərt qayalardan su çıxartdı.   <span class="verse" id="V16">16&#160;</span>Sizi atalarınıza məlum olmayan manna ilə qidalandırdı. Xoş güzəranınız olsun deyə təkəbbürünüzü qıraraq sizi sınaqdan keçirdi.   <span class="verse" id="V17">17&#160;</span>Ürəyinizdə “biz öz qabiliyyətimizlə və biləyimizin gücü ilə bu sərvəti qazandıq” deməyəsiniz.   <span class="verse" id="V18">18&#160;</span>Unutmayın ki, bu sərvəti qazanmaq qabiliyyətini sizə verən Allahınız Rəbdir. O bunu edir ki, bugünkü kimi atalarınıza vəd verərək sizinlə kəsdiyi əhdi yerinə yetirsin.   </div><div class='p'> <span class="verse" id="V19">19&#160;</span>Əgər Allahınız Rəbbi unudub başqa allahların ardınca getsəniz, onlara sitayiş edərək səcdə etsəniz, bu gün sizin qarşınızda şəhadət edirəm ki, mütləq məhv olacaqsınız!   <span class="verse" id="V20">20&#160;</span>Allahınız Rəbbin sözünə qulaq asmasanız, Rəbb sizin qarşınızdan millətləri yox etdiyi kimi sizi də yox edəcək.   </div>