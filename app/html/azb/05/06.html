<div class='s'>Allahınız Rəbb yeganə Rəbdir </div> <div class='p'> <span class="verse" id="V1">1&#160;</span>Allahınız Rəbbin sizə öyrətmək üçün mənə buyurduğu əmr, qayda və hökmlər bunlardır. Ona görə də irs olaraq almaq üçün gedəcəyiniz torpaqda bunlara əməl edin.   <span class="verse" id="V2">2&#160;</span>Ömrün boyu sən, oğlun, nəvələrin sənə buyurduğum Onun bütün qayda və əmrlərinə əməl etməklə Allahın Rəbdən qorx ki, ömrün uzun olsun.   <span class="verse" id="V3">3&#160;</span>Dinlə, ey İsrail! Bunlara diqqətlə əməl et ki, atalarının Allahı Rəbbin sənə söz verdiyi kimi süd və bal axan torpaqda xoş güzəran görərək çoxalıb artasan.   </div><div class='p'> <span class="verse" id="V4">4&#160;</span> Dinlə, ey İsrail! Allahımız Rəbb yeganə Rəbdir.   <span class="verse" id="V5">5&#160;</span> Allahın Rəbbi bütün qəlbinlə, bütün varlığınla, bütün gücünlə sev.   <span class="verse" id="V6">6&#160;</span> Bu gün sənə əmr etdiyim bu sözlər ürəyində kök salsın.   <span class="verse" id="V7">7&#160;</span>Bunları övladlarının şüuruna yaxşı-yaxşı yerit. Evində oturanda, yol gedəndə, yatanda, duranda bunlar barədə danış.   <span class="verse" id="V8">8&#160;</span>Onları yazıb qoluna bir nişan kimi, gözlərinin arasına alın bağı kimi bağla,   <span class="verse" id="V9">9&#160;</span>evlərinin qapı çərçivələrinə və darvazalarına yaz.   </div><div class='p'> <span class="verse" id="V10">10&#160;</span> Allahın Rəbb səni ata-babaların İbrahimə, İshaqa, Yaquba etdiyi anda görə verəcəyi torpağa aparacaq. Orada inşa etmədiyin böyük və gözəl şəhərlər, yığmadığın gözəl şeylərlə dolu evlər,   <span class="verse" id="V11">11&#160;</span>zəhmətini çəkmədiyin qazılmış su quyuları, salmadığın üzümlüklər və zeytunluqlar var. Yeyib-doyanda isə diqqətli ol.   <span class="verse" id="V12">12&#160;</span>Səni Misir torpağından – köləlik diyarından çıxaran Rəbbi unutma.   <span class="verse" id="V13">13&#160;</span> Allahın Rəbdən qorx və Ona qulluq et. Andı Onun adı ilə et.   </div><div class='p'> <span class="verse" id="V14">14&#160;</span>Yad allahların – başqa xalqların allahlarının ardınca getmə ki,   <span class="verse" id="V15">15&#160;</span>Allahın Rəbbin sənə qarşı qəzəbi alovlanmasın və səni yer üzündən yox etməsin, çünki aranızda olan Allahın Rəbb qısqanc bir Allahdır.   </div><div class='p'> <span class="verse" id="V16">16&#160;</span>  Allahınız Rəbbi Massada sınadığınız kimi sınamayın.   <span class="verse" id="V17">17&#160;</span>Ona görə də Allahınız Rəbbin sizə buyurduğu əmrlərə, göstərişlərə və qanunlara diqqətlə əməl edin.   <span class="verse" id="V18">18&#160;</span>Rəbbin gözündə doğru və yaxşı olana əməl et ki, xoş güzəranın olsun, Rəbbin atalarına vəd etdiyi gözəl torpağı irs olaraq ala biləsən.   <span class="verse" id="V19">19&#160;</span>Rəbb də söz verdiyi kimi bütün düşmənlərini qarşından qovacaq.   </div><div class='s'>Rəbbin qanunlarının şərhi </div> <div class='p'> <span class="verse" id="V20">20&#160;</span>Əgər gələcəkdə oğlun sənə “Allahımız Rəbbin sizə buyurduğu göstərişlərin, qayda və hökmlərin mənası nədir?” deyə soruşsa,   <span class="verse" id="V21">21&#160;</span>oğluna belə de: “Biz Misirdə fironun köləsi idik. Rəbb oradan bizi qüdrətli əli ilə çıxartdı.   <span class="verse" id="V22">22&#160;</span>Rəbb gözümüzün önündə Misirə, fironla bütün ailəsinə böyük, dəhşətli əlamətlər və möcüzələr göstərdi.   <span class="verse" id="V23">23&#160;</span>Bizi oradan çıxartdı ki, atalarımıza vəd etdiyi bu torpağa gətirsin və oranı bizə versin.   <span class="verse" id="V24">24&#160;</span>Allahımız Rəbb bütün bu qaydalara əməl etməyi və Ondan qorxmağı bizə ona görə buyurdu ki, həmişə güzəranımız xoş olsun, bugünkü kimi bizi sağ saxlasın.   <span class="verse" id="V25">25&#160;</span>Allahımız Rəbbin hüzurunda bizə buyurduğu bütün bu əmrlərə diqqətlə əməl etsək, bunu bizə salehlik sayacaq”.   </div>