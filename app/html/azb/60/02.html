<div class='p'> <span class="verse" id="V1">1&#160;</span>Beləliklə, hər cür pisliyi, hiyləni, ikiüzlülüyü, paxıllığı və hər cür böhtançılığı üzərinizdən atın.   <span class="verse" id="V2">2&#160;</span>Anadan təzə olmuş çağalar kimi pak ruhani südə susayın ki, bununla bəslənib böyüyərək xilasa nail olasınız.   <span class="verse" id="V3">3&#160;</span>Çünki siz daddınız ki, Rəbb nə qədər xeyirxahdır.   </div><div class='s'>Diri daş və seçilmiş xalq </div> <div class='p'> <span class="verse" id="V4">4&#160;</span>İnsanların rədd etdiyi, amma Allahın qiymətli sayıb-seçdiyi diri Daşa, Rəbbə yaxınlaşaraq   <span class="verse" id="V5">5&#160;</span>özünüz də diri daşlar kimi hörülün ki, ruhani ev qurulsun. Orada müqəddəs kahin dəstəsi olasınız və İsa Məsih vasitəsilə Allaha məqbul olan ruhani qurbanlar təqdim edəsiniz.   <span class="verse" id="V6">6&#160;</span>Çünki Müqəddəs Yazıda yazılıb:  </div><div class='q'>«Budur, Sionda bir daş,  </div><div class='q'>Seçilmiş, qiymətli bir guşədaşı qoyuram.  </div><div class='q'>Ona iman edən kəs əsla utandırılmaz».   </div><div class='m'> <span class="verse" id="V7">7&#160;</span>Beləliklə, iman edən sizlər üçün bu daş qiymətlidir, amma iman etməyənlər üçün «bənnaların rədd etdiyi daş guşədaşı olub»,   <span class="verse" id="V8">8&#160;</span>«büdrəmə daşı və yıxma qayası» da oldu. Onlar kəlama itaət etmədikləri üçün büdrəyir və onların təyinatı budur.   </div><div class='p'> <span class="verse" id="V9">9&#160;</span>Amma siz seçilmiş nəsil, Padşahın kahin dəstəsi, müqəddəs millət, Allaha məxsus olan xalqsınız. Sizi qaranlıqdan Öz heyrətamiz nuruna çağıran Allahın çox gözəl işlərini elan etmək üçün seçilmisiniz.   <span class="verse" id="V10">10&#160;</span>Bir zamanlar xalq deyildiniz, amma indi Allahın xalqısınız. Bir zamanlar mərhəmət tapmamışdınız, indi isə mərhəmət almısınız.   </div><div class='p'> <span class="verse" id="V11">11&#160;</span>Sevimlilər, sizə yalvarıram, cana qarşı mübarizə aparan cismani ehtiraslardan uzaqlaşın. Çünki siz bu dünyada qərib və gəlməsiniz.   <span class="verse" id="V12">12&#160;</span>İmanlı olmayanların arasında yaxşı həyat tərzi sürün ki, sizi pislik edən adamlar kimi təqsirləndirib böhtan atsalar da, yaxşı işlərinizi müşahidə edib Allahın onlara yaxınlaşdığı gündə Onu izzətləndirsinlər.   </div><div class='s'>Rəhbərlərə tabe olun </div> <div class='p'> <span class="verse" id="V13">13&#160;</span>İnsanın yaratdığı hər quruma Rəbb naminə tabe olun; həm ali hakimiyyət olduğuna görə padşaha,   <span class="verse" id="V14">14&#160;</span>həm də pislik edənləri cəzalandırmaq, yaxşılıq edənləri də tərifləmək üçün onun tərəfindən göndərilən valilərə tabe olun.   <span class="verse" id="V15">15&#160;</span>Çünki Allahın iradəsi yaxşılıq edərək axmaqların cahilliyini susdurmanızdır.   <span class="verse" id="V16">16&#160;</span>Azad insanlar kimi yaşayın. Amma azadlığınızı pislik etmək üçün bəhanə saymayıb Allahın qulları olaraq yaşayın.   <span class="verse" id="V17">17&#160;</span>Hamıya hörmət edin. İmanlı bacı-qardaşları sevin, Allahdan qorxun, padşaha hörmət edin.   </div><div class='p'> <span class="verse" id="V18">18&#160;</span>Ey xidmətçilər! Yalnız xeyirxah və mülayimlərə deyil, zalım ağalarınıza da tam ehtiramla tabe olun.   <span class="verse" id="V19">19&#160;</span>Əgər biri Allah qarşısındakı vicdan naminə, haqsız yerə əzab çəkib kədərə tab gətirirsə, bu, tərifə layiqdir.   <span class="verse" id="V20">20&#160;</span>Axı etdiyiniz günahlara görə döyülsəniz və buna dözsəniz, bu sizə nə şərəf gətirər? Amma siz yaxşılıq etdiyiniz üçün əzab çəkib dözsəniz, bu Allah qarşısında tərifə layiqdir.   <span class="verse" id="V21">21&#160;</span>Siz məhz bunun üçün çağırıldınız. Çünki Məsih də sizin üçün əzab çəkdi və sizə nümunə oldu ki, siz də Onun izi ilə gedəsiniz.   </div><div class='q'> <span class="verse" id="V22">22&#160;</span>O heç bir günah etmədi,  </div><div class='q'>Ağzından hiylə sözü çıxmadı.   </div><div class='q'> <span class="verse" id="V23">23&#160;</span>Onu söydülər, O isə cavabında söymürdü,  </div><div class='q'>Əzab çəkərək heç kimi hədələmirdi,  </div><div class='q'>Əksinə, ədalətli Hakimə Özünü təslim etdi.   </div><div class='m'> <span class="verse" id="V24">24&#160;</span>O, bədəni çarmıxa çəkilərək bizim günahlarımızı Öz üzərinə götürdü ki, biz günaha münasibətdə ölüb salehlik üçün yaşayaq. Onun yaraları ilə siz şəfa tapdınız.   <span class="verse" id="V25">25&#160;</span>Hamınız qoyun kimi yolunuzu azmışdınız, indi isə canınızın Çobanına və Nəzarətçisinə tərəf döndünüz.   </div>