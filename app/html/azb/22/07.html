<div class='q'> <span class="verse" id="V1">1&#160;</span>Ey əsilzadə qızı, başmaqlı ayaqların gözəldir,  </div><div class='q'>Budlarını sanki heykəltəraş yonub, cəvahirə bənzəyir.   </div><div class='q'> <span class="verse" id="V2">2&#160;</span>Göbəyin cürbəcür şərabların tükənmədiyi  </div><div class='q'>Dəyirmi piyaləyə bənzəyir.  </div><div class='q'>Belin zanbaqlara bürünən  </div><div class='q'>Bir dəstə sünbülə bənzəyir,   </div><div class='q'> <span class="verse" id="V3">3&#160;</span>Döşlərin cüt ceyran balası kimi,  </div><div class='q'>Əkiz maral balası kimi qoşadır.   </div><div class='q'> <span class="verse" id="V4">4&#160;</span>Boynun fil dişi qülləsi kimi gözəldir.  </div><div class='q'>Gözlərin Bat-Rabbim darvazası yanındakı  </div><div class='q'>Xeşbon hovuzuna bənzəyir.  </div><div class='q'>Burnun Dəməşqə baxan Livan qülləsi kimi gözəldir.   </div><div class='q'> <span class="verse" id="V5">5&#160;</span>Başın Karmel dağı kimi dik durur,  </div><div class='q'>Başındakı tellər tünd qırmızı rəngə çalır,  </div><div class='q'>Padşah zülfünün əsiri olur.   </div><div class='q'> <span class="verse" id="V6">6&#160;</span>Nə qəşəngsən, nə şirinsən,  </div><div class='q'>Ey məlahətli sevgilim.   </div><div class='q'> <span class="verse" id="V7">7&#160;</span>Qamətin xurma ağacına,  </div><div class='q'>Döşlərin salxımlara bənzəyir.   </div><div class='q'> <span class="verse" id="V8">8&#160;</span>Dedim: «Qoy xurma ağacına çıxım,  </div><div class='q'>Meyvəli budaqlarından yapışım».  </div><div class='q'>Döşlərindən üzüm salxımları kimi dadım,  </div><div class='q'>Nəfəsindən alma ətrini duyum.   </div><div class='q'> <span class="verse" id="V9">9&#160;</span>Dodaqların gözəl şərab dadı verir.  </div><div class='sp'>Qız:  </div><div class='q'>Bu şərab birbaşa sevgilim üçün tökülsün,  </div><div class='q'>Biz yatanların dodaqlarına süzülsün.   </div><div class='q'> <span class="verse" id="V10">10&#160;</span>Mən sevgiliminkiyəm,  </div><div class='q'>Onun meyl etdiyi mənəm.   </div><div class='q'> <span class="verse" id="V11">11&#160;</span>Sevgilim, gəl çölə gedək,  </div><div class='q'>Kəndlərdə gecələyək.   </div><div class='q'> <span class="verse" id="V12">12&#160;</span>Səhər tezdən üzüm bağlarına gedək,  </div><div class='q'>Üzüm tumurcuqlanıbmı, pöhrə veribmi?  </div><div class='q'>Narlar çiçəklənibmi? Bunu seyr edək.  </div><div class='q'>Qoy orada sevgimi sənə verim.   </div><div class='q'> <span class="verse" id="V13">13&#160;</span>Ey sevgilim, məhəbbət otları ətir saçır,  </div><div class='q'>Qapımızın yanında köhnə, təzə – cürbəcür meyvələr var,  </div><div class='q'>Sənin üçün saxlanılıb.   </div><div class='b'> &#160; </div> 