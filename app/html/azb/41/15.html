<div class='s'>İsa Romalı vali Pilatın önündə </div> <div class='r'>(Mat. 27:1-2,11-26; Luka 23:1-25; Yəh. 18:28–19:16)  </div><div class='p'> <span class="verse" id="V1">1&#160;</span>Səhər erkən başçı kahinlər, ağsaqqallar, ilahiyyatçılar və Ali Şuranın hamısı dərhal məşvərət edəndən sonra İsanın əl-qolunu bağlayaraq Pilatın yanına aparıb ona təslim etdilər.   <span class="verse" id="V2">2&#160;</span>Pilat Ondan «Yəhudilərin Padşahı Sənsənmi?» deyə soruşdu. İsa cavabında ona dedi: «Sənin dediyin kimidir».   <span class="verse" id="V3">3&#160;</span>Başçı kahinlər Onu çox şeydə ittiham edirdilər.   <span class="verse" id="V4">4&#160;</span>Pilat Ondan yenə soruşdu: «Heç cavab verməyəcəksənmi? Gör Səni nə qədər ittiham edirlər!»   <span class="verse" id="V5">5&#160;</span>Amma İsa yenə də ona cavab vermədi. Pilat buna heyrətləndi.   </div><div class='p'> <span class="verse" id="V6">6&#160;</span>Hər Pasxa bayramında Pilat xalqın xahişi ilə bir məhbusu azad edərdi.   <span class="verse" id="V7">7&#160;</span>Üsyan zamanı adam öldürən üsyançılarla birlikdə Barabba adlı bir nəfər də həbs olunmuşdu.   <span class="verse" id="V8">8&#160;</span>Xalq Pilatın yanına çıxıb ondan xahiş etməyə başladı ki, həmişəki kimi onların istəyini yerinə yetirsin.   <span class="verse" id="V9">9&#160;</span>Pilat onlara cavab verərək dedi: «İstəyirsiniz, sizin üçün Yəhudilərin Padşahını azad edim?»   <span class="verse" id="V10">10&#160;</span>Çünki başçı kahinlərin İsanı paxıllıqdan təslim etdiyini bilirdi.   <span class="verse" id="V11">11&#160;</span>Ancaq başçı kahinlər xalqı qızışdırdılar ki, İsanın yox, Barabbanın azad olmasını xahiş etsinlər.   </div><div class='p'> <span class="verse" id="V12">12&#160;</span>Pilat yenə onlardan soruşaraq dedi: «Bəs nə istəyirsiniz? Yəhudilərin Padşahı dediyiniz bu Adama nə edim?»   <span class="verse" id="V13">13&#160;</span>«Onu çarmıxa çək!» deyə yenə bağırdılar.   <span class="verse" id="V14">14&#160;</span>Pilat «Axı O nə pislik edib?» deyə soruşdu. Onlarsa «Onu çarmıxa çək!» deyə daha ucadan bağırdılar.   <span class="verse" id="V15">15&#160;</span>Xalqı razı salmaq istəyən Pilat onlar üçün Barabbanı azad etdi. İsanı isə qamçılatdıqdan sonra çarmıxa çəkilməyə təslim etdi.   </div><div class='s'>Əsgərlər İsanı təhqir edir </div> <div class='r'>(Mat. 27:27-31; Yəh. 19:2-3)  </div><div class='p'> <span class="verse" id="V16">16&#160;</span>Əsgərlər İsanı həyətdən içəriyə, yəni vali sarayına apardılar. Bütün alayı topladılar.   <span class="verse" id="V17">17&#160;</span>Ona tünd qırmızı bir xalat geyindirdilər və tikanlardan bir tac hörüb başına qoydular.   <span class="verse" id="V18">18&#160;</span>«Yəhudilərin Padşahı sağ olsun!» deyərək İsanı salamlamağa başladılar.   <span class="verse" id="V19">19&#160;</span>Sonra qamışla Onun başına vurub Ona tüpürdülər və önündə diz çökərək səcdə qıldılar.   <span class="verse" id="V20">20&#160;</span>Onu ələ salandan sonra tünd qırmızı xalatı əynindən çıxarıb Öz paltarlarını geyindirdilər. Sonra Onu çarmıxa çəkmək üçün bayıra apardılar.   </div><div class='s'>İsa çarmıxa çəkilir </div> <div class='r'>(Mat. 27:32-44; Luka 23:26-43; Yəh. 19:17-25)  </div><div class='p'> <span class="verse" id="V21">21&#160;</span>O vaxt Şimon adlı Kirenalı bir nəfər kənd yerindən gəlib oradan keçirdi. O, İsgəndər və Rufusun atasıdır. Onu İsanın çarmıxını daşımağa məcbur etdilər.   </div><div class='p'> <span class="verse" id="V22">22&#160;</span>İsanı Qolqota adlanan yerə gətirdilər. «Qolqota» «Kəllə yeri» deməkdir.   <span class="verse" id="V23">23&#160;</span>Ona mirra ilə qarışıq şərab vermək istədilər, amma O imtina etdi.   <span class="verse" id="V24">24&#160;</span>İsanı çarmıxa çəkdilər. Paltarlarını isə «kimə nə düşdü-düşdü» deyə püşk ataraq aralarında bölüşdürdülər.   <span class="verse" id="V25">25&#160;</span>Üçüncü saat idi ki, İsanı çarmıxa çəkdilər.   <span class="verse" id="V26">26&#160;</span>Onun üzərində ittihamını göstərən belə yazı var idi: «Yəhudilərin Padşahı».   <span class="verse" id="V27">27&#160;</span>Onunla birlikdə biri sağında, biri də solunda iki qulduru da çarmıxa çəkdilər.   <span class="verse" id="V28">28&#160;</span>  </div><div class='p'> <span class="verse" id="V29">29&#160;</span>Gəlib-keçənlər başlarını yırğalayıb Ona böhtan ataraq «Nə oldu, ey məbədi dağıdıb üç gündə tikən!   <span class="verse" id="V30">30&#160;</span>İndi Özünü xilas et və çarmıxdan düş!» deyirdilər.   <span class="verse" id="V31">31&#160;</span>Başçı kahinlər də ilahiyyatçılarla birgə eyni şəkildə İsanı ələ salaraq bir-birlərinə deyirdilər: «Başqalarını xilas edirdi, amma Özünü xilas edə bilmir!   <span class="verse" id="V32">32&#160;</span>İsrailin Padşahı Məsih qoy indi çarmıxdan düşsün ki, biz də görüb iman edək». İsa ilə birlikdə çarmıxa çəkilənlər də Onu təhqir edirdilər.   </div><div class='s'>İsanın ölümü </div> <div class='r'>(Mat. 27:45-56; Luka 23:44-49; Yəh. 19:25-30)  </div><div class='p'> <span class="verse" id="V33">33&#160;</span>Altıncı saatdan doqquzuncu saata qədər bütün yer üzünə qaranlıq çökdü.   <span class="verse" id="V34">34&#160;</span>Doqquzuncu saatda İsa uca səslə nida edərək dedi:  </div><div class='q'>«Elohi, Elohi, lema şabaqtani?»  </div><div class='m'>Bu «Ey Allahım, Allahım, niyə Məni tərk etdin?» deməkdir.   <span class="verse" id="V35">35&#160;</span>Orada dayananların bəzisi bunu eşidərkən dedi: «Baxın, İlyası çağırır».   <span class="verse" id="V36">36&#160;</span>Bir nəfər qaçıb bir süngəri şərab sirkəsi ilə doldurdu və bir qamışın ucuna keçirərək İsaya verdi ki, içsin və dedi: «Onu rahat buraxın, görək İlyas gəlib Onu çarmıxdan düşürəcəkmi?»   <span class="verse" id="V37">37&#160;</span>İsa uca səslə qışqırıb son nəfəsini verdi.   </div><div class='p'> <span class="verse" id="V38">38&#160;</span>O anda məbədin pərdəsi yuxarıdan aşağıya qədər iki yerə parçalandı.   <span class="verse" id="V39">39&#160;</span>İsanın qarşısında duran yüzbaşı Onun son nəfəsini belə verdiyini gördükdə «doğrudan da, bu Adam Allahın Oğlu idi» dedi.   </div><div class='p'> <span class="verse" id="V40">40&#160;</span>Olub-keçənlərə uzaqdan baxan qadınlar da var idi. Məcdəlli Məryəm, kiçik Yaqubun və Yusifin anası Məryəmlə Şalomit də onların arasında idi.   <span class="verse" id="V41">41&#160;</span>İsa hələ Qalileyada olanda bu qadınlar Onun ardınca getmiş və Ona xidmət etmişdilər. Onunla birgə Yerusəlimə gələn xeyli qadın da orada idi.   </div><div class='s'>İsanın dəfni </div> <div class='r'>(Mat. 27:57-61; Luka 23:50-56; Yəh. 19:38-42)  </div><div class='p'> <span class="verse" id="V42">42&#160;</span>O gün Hazırlıq günü, yəni Şənbədən əvvəlki gün idi. Artıq axşam düşəndə   <span class="verse" id="V43">43&#160;</span>Ali Şuranın hörmətli üzvlərindən biri olan, Allahın Padşahlığını gözləyən Arimateyalı Yusif gəldi. O cəsarət edib Pilatın yanına getdi və İsanın cəsədini istədi.   <span class="verse" id="V44">44&#160;</span>Pilat İsanın belə tez ölməsinə heyrət etdi və yüzbaşını yanına çağırıb soruşdu: «O çoxdanmı ölüb?»   <span class="verse" id="V45">45&#160;</span>Yüzbaşıdan vəziyyəti öyrənəndən sonra cəsədi Yusifə verdi.   <span class="verse" id="V46">46&#160;</span>Yusif kəfən aldı, cəsədi çarmıxdan endirib kəfənə bükdü və qayada qazılmış qəbirə qoydu. O, qəbirin ağzına bir daş yuvarladı.   <span class="verse" id="V47">47&#160;</span>Məcdəlli Məryəm və Yusifin anası Məryəm baxıb cəsədin hara qoyulduğunu gördülər.   </div>