<div class='s'>İsanın Yerusəlimə girməsi </div> <div class='r'>(Mat. 21:1-11; Luka 19:28-40; Yəh. 12:12-19)  </div><div class='p'> <span class="verse" id="V1">1&#160;</span>Onlar Yerusəlimə yaxınlaşarkən Zeytun dağının yamacındakı Bet-Faqe ilə Bet-Anyaya gəldikləri zaman İsa şagirdlərindən ikisini göndərərək   <span class="verse" id="V2">2&#160;</span>onlara dedi: «Qarşınızdakı kəndə gedin. Oraya girən kimi hələ heç kəsin minmədiyi, bağlanmış bir sıpa tapacaqsınız. Onu açıb buraya gətirin.   <span class="verse" id="V3">3&#160;</span>Kim sizdən soruşsa: “Bunu nə üçün edirsiniz?”, ona “bu sıpa Rəbbə lazımdır, tezliklə yerinə qaytaracaq” deyin».   </div><div class='p'> <span class="verse" id="V4">4&#160;</span>Onlar getdilər. Küçədə bir evin qapısının kənarına bağlanmış sıpa tapıb onu açdılar.   <span class="verse" id="V5">5&#160;</span>Orada duran bəzi adamlar onlardan soruşdu: «Nə edirsiniz? Bu sıpanı nə üçün açırsınız?»   <span class="verse" id="V6">6&#160;</span>Şagirdlər İsanın dediklərini onlara təkrarlayanda o adamlar şagirdlərə imkan verdilər.   <span class="verse" id="V7">7&#160;</span>Onlar sıpanı İsanın yanına gətirdilər və öz paltarlarını sıpanın üstünə sərdilər. İsa sıpanın belinə mindi.   <span class="verse" id="V8">8&#160;</span>Bir çoxu paltarlarını, bəzisi də ətrafdakı ağaclardan kəsdikləri budaqları yola döşədi.   <span class="verse" id="V9">9&#160;</span>İsanın önündə gedənlər və ardınca gələnlər belə nida edirdilər:  </div><div class='q'>«Hosanna!  </div><div class='q'>Rəbbin ismi ilə Gələnə alqış olsun!   </div><div class='q'> <span class="verse" id="V10">10&#160;</span>Atamız Davudun gələn Padşahlığı xeyir-dualı olsun!  </div><div class='q'>Ən ucalarda hosanna!»   </div><div class='p'> <span class="verse" id="V11">11&#160;</span>İsa Yerusəlimə daxil olub məbədə girdi. O hər şeyə nəzər saldı. Sonra On İki şagirdlə bərabər Bet-Anyaya getdi, çünki artıq gec idi.   </div><div class='s'>Barsız əncir ağacı </div> <div class='r'>(Mat. 21:18-19; Luka 13:6-9)  </div><div class='p'> <span class="verse" id="V12">12&#160;</span>Ertəsi gün onlar Bet-Anyadan çıxdılar. O zaman İsa acmışdı.   <span class="verse" id="V13">13&#160;</span>Uzaqda yarpaqlı bir əncir ağacı gördü və ağaca yaxınlaşdı ki, bəlkə onda meyvə tapar. Amma onun yanına gələndə ağacda yarpaqdan başqa bir şey tapmadı, çünki əncirin bar mövsümü deyildi.   <span class="verse" id="V14">14&#160;</span>Onda İsa ağaca dedi: «Qoy səndən bir daha heç kəs meyvə yeməsin!» Bunu şagirdləri də eşitdi.   </div><div class='s'>İsa satıcıları məbəddən qovur </div> <div class='r'>(Mat. 21:12-17; Luka 19:45-48; Yəh. 2:13-22)  </div><div class='p'> <span class="verse" id="V15">15&#160;</span>Onlar Yerusəlimə gəldilər. İsa məbədə girib orada alver edənləri qovmağa başladı. Sərrafların masalarını və göyərçin satanların kürsülərini çevirdi,   <span class="verse" id="V16">16&#160;</span>heç kimi yük daşıyaraq məbəd həyətlərindən keçməyə qoymadı.   <span class="verse" id="V17">17&#160;</span>Onlara təlim öyrədərək dedi: «Məgər yazılmayıb ki,  </div><div class='q'>“Mənim evim bütün xalqlar üçün  </div><div class='q'>Dua evi adlandırılacaq”?  </div><div class='m'>Amma siz onu “quldur yuvasına” çevirmisiniz!»   <span class="verse" id="V18">18&#160;</span>Bunu eşidən başçı kahinlər və ilahiyyatçılar İsanı öldürmək üçün yol axtarırdılar. Çünki bütün xalq Onun təliminə təəccübləndiyi üçün Ondan qorxurdular.   <span class="verse" id="V19">19&#160;</span>Axşam olanda İsa və şagirdləri şəhərdən kənara çıxdı.   </div><div class='s'>İmanın gücü </div> <div class='r'>(Mat. 21:20-22)  </div><div class='p'> <span class="verse" id="V20">20&#160;</span>Səhər erkən onlar əncir ağacının yanından keçəndə gördülər ki, ağac kökündən quruyub.   <span class="verse" id="V21">21&#160;</span>Hadisəni xatırlayan Peter İsaya dedi: «Rabbi, bax lənətlədiyin əncir ağacı quruyub».   <span class="verse" id="V22">22&#160;</span>İsa cavab verib onlara dedi: «Allaha imanınız olsun.   <span class="verse" id="V23">23&#160;</span>Sizə doğrusunu deyirəm: kim bu dağa “Qalx, dənizə atıl!” deyərsə və ürəyində şübhə etmədən dediyinin olacağına inanarsa, onun üçün ediləcək.   <span class="verse" id="V24">24&#160;</span>Buna görə sizə deyirəm: dua edib hər nə diləsəniz, inanın ki, artıq almısınız və istədiyiniz sizin üçün ediləcək.   <span class="verse" id="V25">25&#160;</span>Durub dua edəndə kimdən narazılığınız varsa, bağışlayın ki, göylərdə olan Atanız da təqsirlərinizi bağışlasın».   <span class="verse" id="V26">26&#160;</span>  </div><div class='s'>İsanın səlahiyyəti </div> <div class='r'>(Mat. 21:23-27; Luka 20:1-8)  </div><div class='p'> <span class="verse" id="V27">27&#160;</span>Onlar yenə Yerusəlimə gəldilər. İsa məbəddə gəzən zaman başçı kahinlər, ilahiyyatçılar və ağsaqqallar Ona yaxınlaşıb   <span class="verse" id="V28">28&#160;</span>dedilər: «Sən bu işləri hansı səlahiyyətlə edirsən? Bu işləri görmək üçün Sənə bu səlahiyyəti kim verib?»   <span class="verse" id="V29">29&#160;</span>İsa onlara belə cavab verdi: «Mən də sizə bir sual verəcəyəm; ona cavab versəniz, Mən də bunları hansı səlahiyyətlə etdiyimi sizə deyərəm.   <span class="verse" id="V30">30&#160;</span>Yəhyanın vəftizi göydən idimi, yoxsa insanlardan? Mənə cavab verin».   <span class="verse" id="V31">31&#160;</span>Onlarsa aralarında müzakirə edərək belə dedilər: «Əgər desək “göydən”, “Bəs nə üçün ona inanmadınız?” deyəcək.   <span class="verse" id="V32">32&#160;</span>Amma desək “insanlardan”?» O zaman xalqdan qorxurdular, çünki hamı Yəhyanı həqiqi peyğəmbər sayırdı.   <span class="verse" id="V33">33&#160;</span>Cavabında İsaya dedilər: «Bilmirik». İsa da onlara dedi: «Bunları hansı səlahiyyətlə etdiyimi Mən də sizə demirəm».   </div>