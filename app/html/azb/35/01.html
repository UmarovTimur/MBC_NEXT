<div class='p'> <span class="verse" id="V1">1&#160;</span>Habaqquq peyğəmbərə görüntü ilə nazil olan xəbərdarlıq.   </div><div class='s'>Habaqququn şikayəti </div> <div class='q'> <span class="verse" id="V2">2&#160;</span>Ya Rəbb, nə vaxta qədər Səni imdada çağıracağam?  </div><div class='q'>Sənsə eşitmirsən.  </div><div class='q'>«Zorakılıq var!» deyə Sənə fəryad edirəm,  </div><div class='q'>Lakin bizi qurtarmırsan.   </div><div class='q'> <span class="verse" id="V3">3&#160;</span>Niyə mənə şər göstərirsən,  </div><div class='q'>Özün də haqsızlığa baxırsan?  </div><div class='q'>Hara nəzər salsam,  </div><div class='q'>Orada soyğunçuluq və zorakılıq var,  </div><div class='q'>Davaların, çəkişmələrin sonu yoxdur.   </div><div class='q'> <span class="verse" id="V4">4&#160;</span>Buna görə qanun qüvvədən düşdü,  </div><div class='q'>Ədalətə üstünlük verilmir.  </div><div class='q'>Pis adamlar salehləri dövrəyə alır,  </div><div class='q'>Ona görə ədalət təhrif olunur.   </div><div class='s'>Rəbbin cavabı </div> <div class='q'> <span class="verse" id="V5">5&#160;</span> Baxın o biri millətlərə,  </div><div class='q'>Gördüklərinizə təəccüblənərək mat qalın.  </div><div class='q'>Sizin vaxtınızda elə işlər görəcəyəm ki,  </div><div class='q'>Bunu sizə danışsalar, inanmazsınız.   </div><div class='q'> <span class="verse" id="V6">6&#160;</span> Budur, Mən amansız və qəddar milləti –  </div><div class='q'>Dünyanın dörd tərəfinə yüyürən,  </div><div class='q'>Özgə məskənləri zəbt edən  </div><div class='q'>Xaldeyliləri qaldırıram.   </div><div class='q'> <span class="verse" id="V7">7&#160;</span>Onlar dəhşətli və qorxuncdur,  </div><div class='q'>Ədalət və şərəf yalnız onlar deyəndir.   </div><div class='b'> &#160; </div> <div class='q'> <span class="verse" id="V8">8&#160;</span>Atları bəbirdən çevik,  </div><div class='q'>Özləri isə ac qurddan daha azğındır,  </div><div class='q'>Süvariləri yeri deşərək uzaqdan gəlir,  </div><div class='q'>Şikarını yeməyə cuman qartal kimi şığıyır.   </div><div class='q'> <span class="verse" id="V9">9&#160;</span>Onların hamısı zorakılıq üçün gəlir,  </div><div class='q'>Hamısı bir nəfər kimi irəliyə üz tutur,  </div><div class='q'>Əsirləri qum kimi yığırlar.   </div><div class='q'> <span class="verse" id="V10">10&#160;</span>Padşahlara rişxənd edirlər,  </div><div class='q'>Hökmdarlara gülürlər.  </div><div class='q'>Hər qalalı şəhərə lağ edirlər,  </div><div class='q'>Oraya torpaq qalağı töküb ələ keçirirlər.   </div><div class='q'> <span class="verse" id="V11">11&#160;</span>Onlar yel kimi keçib-gedir.  </div><div class='q'>Qüvvələrini özlərinə allah edən bu adamlar  </div><div class='q'>Təqsirkar sayılacaq.   </div><div class='s'>Habaqquq yenə də Rəbbə şikayət edir </div> <div class='q'> <span class="verse" id="V12">12&#160;</span>Əzəldən bəri var olan Sən deyilsənmi?  </div><div class='q'>Ya Rəbb, Allahım, Müqəddəs Olanım,  </div><div class='q'>Biz ölməyəcəyik.  </div><div class='q'>Ya Rəbb, məhkum etmək üçün onları təyin etdin.  </div><div class='q'>Ey Qayamız, bizi cəzalandırma hökmünü onlara verdin.   </div><div class='q'> <span class="verse" id="V13">13&#160;</span>Sənin gözlərin çox təmizdir,  </div><div class='q'>Şəri görən gözün yoxdur,  </div><div class='q'>Pis əməllərə dözə bilmirsən.  </div><div class='q'>Bəs xəyanətkarlara necə baxa bilirsən?  </div><div class='q'>Pis özündən daha salehin başını yeyəndə  </div><div class='q'>Axı niyə susursan?   </div><div class='q'> <span class="verse" id="V14">14&#160;</span>Sən insanları sanki dəniz balıqlarına,  </div><div class='q'>Başçıları olmayan sürünən canlılara çevirdin.   </div><div class='q'> <span class="verse" id="V15">15&#160;</span>O onların hamısını qarmaqla çəkir,  </div><div class='q'>Torla çıxarır, ağlarına yığır,  </div><div class='q'>Buna sevinib-şadlanır.   </div><div class='q'> <span class="verse" id="V16">16&#160;</span>Buna görə torları üçün qurban kəsir,  </div><div class='q'>Ağları üçün buxur yandırır,  </div><div class='q'>Axı o bu torlarla  </div><div class='q'>Bol və ləzzətli yemək əldə edir.   </div><div class='q'> <span class="verse" id="V17">17&#160;</span>Torunu durmadan boşaltmağa,  </div><div class='q'>Millətləri amansızcasına qırmağa davam edəcəkmi?   </div>