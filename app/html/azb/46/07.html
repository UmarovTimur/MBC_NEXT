<div class='s'>Nikah qaydaları </div> <div class='p'> <span class="verse" id="V1">1&#160;</span>İndi isə «kişi qadına toxunmasa yaxşıdır» yazdığınıza gəlincə,   <span class="verse" id="V2">2&#160;</span>əxlaqsızlığın qabağını almaq üçün hər kişinin öz arvadı, hər qadının da öz əri olsun.   <span class="verse" id="V3">3&#160;</span>Ər arvadına aid, arvad da ərinə aid olan nikah borcunu yerinə yetirsin.   <span class="verse" id="V4">4&#160;</span>Arvadın bədəni özünün yox, ərinin ixtiyarındadır. Eləcə də kişinin bədəni özünün yox, arvadının ixtiyarındadır.   <span class="verse" id="V5">5&#160;</span>Müvəqqəti olaraq razılıqla, dua üçün vaxt ayırmaqdan savayı bir-birinizi ər-arvadlıq təminatından məhrum etməyin. Bundan sonra yenə də bir yerdə olun ki, nəfsinizə hakim olmadığınıza görə Şeytan sizi sınağa çəkməsin.   <span class="verse" id="V6">6&#160;</span>Bunları əmr kimi yox, güzəşt kimi deyirəm.   <span class="verse" id="V7">7&#160;</span>Çünki bütün insanların mənim kimi olmasını istərdim. Amma hər bir insanın Allahdan aldığı öz ənamı var – birininki belədir, digərininki başqa cürdür.   </div><div class='p'> <span class="verse" id="V8">8&#160;</span>Evli olmayanlara və dul qadınlara isə bunu deyirəm: mənim kimi qalsalar, onlar üçün yaxşı olar.   <span class="verse" id="V9">9&#160;</span>Əgər özlərini saxlaya bilmirlərsə, qoy ailə qursunlar. Çünki ehtirasdan yanmaqdansa ailə qurmaq daha yaxşıdır.   </div><div class='p'> <span class="verse" id="V10">10&#160;</span>Evli olanlara isə mən əmr edirəm, daha düzgün desəm, Rəbb əmr edir: qadın ərindən ayrılmasın.   <span class="verse" id="V11">11&#160;</span>Ayrılırsa, ərsiz qalmalıdır yaxud əri ilə barışmalıdır. Ər də arvadını boşamasın.   </div><div class='p'> <span class="verse" id="V12">12&#160;</span>Başqalarına isə Rəbb yox, mən deyirəm ki, əgər bir qardaşın iman etməyən arvadı var və arvad onunla yaşamağa razıdırsa, əri onu boşamasın.   <span class="verse" id="V13">13&#160;</span>Bir arvadın iman etməyən əri varsa və əri onunla yaşamağa razıdırsa, qoy arvadı ondan boşanmasın.   <span class="verse" id="V14">14&#160;</span>Çünki iman etməmiş ər arvadı vasitəsilə təqdis olunur və iman etməmiş arvad imanlı əri vasitəsilə təqdis olunur. Əks halda uşaqlarınız natəmiz olardı, indi isə onlar müqəddəsdir.   <span class="verse" id="V15">15&#160;</span>İman etməyən ayrılırsa, qoy ayrılsın. Qardaş ya da bacı belə hallarda məcburiyyət qarşısında deyil. Allah sizi sülhdə yaşamağa çağırıb.   <span class="verse" id="V16">16&#160;</span>Ey qadın, ərini xilas edib-etməyəcəyini haradan bilirsən? Yaxud sən, ey ər, arvadını xilas edib-etməyəcəyini haradan bilirsən?   </div><div class='s'>Rəbbin çağırışına uyğunluq </div> <div class='p'> <span class="verse" id="V17">17&#160;</span>Amma hər kəs Allahın ona təyin etdiyi kimi Rəbbin çağırışına uyğun həyat sürsün. Bunu bütün cəmiyyətlərə əmr edirəm.   <span class="verse" id="V18">18&#160;</span>Əgər bir nəfər sünnətli olaraq çağırış aldısa, sünnət olunmanı aradan qaldırmasın. Digəri isə sünnətsiz olaraq çağırış aldısa, qoy sünnət olunmasın.   <span class="verse" id="V19">19&#160;</span>Sünnətlilik də, sünnətsizlik də əhəmiyyət kəsb etmir, əhəmiyyət kəsb edən isə Allahın əmrlərini yerinə yetirməkdir.   <span class="verse" id="V20">20&#160;</span>Qoy hər kəs çağırış aldığı vaxt nə vəziyyətdə idisə, elə də qalsın.   <span class="verse" id="V21">21&#160;</span>Çağırış alanda qul idinsə, fikir eləmə. Amma əgər azad olmağa imkanın varsa, bu fürsəti əldən vermə.   <span class="verse" id="V22">22&#160;</span>Çünki Rəbdə çağırış alan vaxt qul artıq Rəbbin azad insanıdır. Eləcə də çağırış alan vaxt azad insan Məsihin quludur.   <span class="verse" id="V23">23&#160;</span>Siz çox baha qiymətə satın alınmısınız, insanlara qul olmayın!   <span class="verse" id="V24">24&#160;</span>Ey qardaşlar, hər kəs çağırış alanda nə vəziyyətdə idisə, eləcə Allahla birlikdə qalsın.   </div><div class='s'>Subay olmağın faydası </div> <div class='p'> <span class="verse" id="V25">25&#160;</span>İndi isə qızlara gəlincə, bu barədə Rəbdən əmr almamışam. Amma etibara layiq olmaq üçün Rəbbin mərhəmətinə nail olmuş bir insan kimi öz fikirlərimi deyirəm.   <span class="verse" id="V26">26&#160;</span>Məncə, indi yaranmış çətin vəziyyətə görə insanın olduğu kimi qalması yaxşıdır.   <span class="verse" id="V27">27&#160;</span>Arvadınla nikahla bağlısansa, ondan azad olmağını arzu etmə. Arvadın yoxdursa, özünə arvad axtarma.   <span class="verse" id="V28">28&#160;</span>Amma evlənməyin günah deyil. Qızın da ərə getməsi günah deyil. Amma belə adamlar bu həyatda əziyyət çəkəcəklər. Mən sizi bundan qorumaq istəyirəm.   <span class="verse" id="V29">29&#160;</span>Qardaşlar, bunu demək istəyirəm: vaxta az qalıb. Bundan sonra arvadı olanlar olmayanlar kimi,   <span class="verse" id="V30">30&#160;</span>yas tutanlar tutmayanlar kimi, sevinənlər sevinməyənlər kimi, mal alanlar malı olmayanlar kimi,   <span class="verse" id="V31">31&#160;</span>bu dünyanın işlərindən faydalananlar bu işlərdən uzaq olanlar kimi olsunlar. Çünki bu dünyanın indiki vəziyyəti keçib-gedir.   </div><div class='p'> <span class="verse" id="V32">32&#160;</span>Sizin qayğısız olmanızı istəyirəm. Subay kişi Rəbbi necə razı salmaq barəsində düşünüb Rəbbin işlərinin qayğısına qalır.   <span class="verse" id="V33">33&#160;</span>Evli isə arvadını razı salmaqdan ötrü dünyəvi işlərin qayğısına qalır   <span class="verse" id="V34">34&#160;</span>və diqqəti yayınır. Ərsiz qadın yaxud qız da Rəbbin işlərinin qayğısına qalır ki, həm bədəndə, həm də ruhən müqəddəs olsun. Ərli qadın isə ərini razı salmaqdan ötrü dünyəvi işlərin qayğısına qalır.   <span class="verse" id="V35">35&#160;</span>Bunu azadlığınızı məhdudlaşdırmaq üçün yox, yalnız sizin xeyrinizə deyirəm ki, ədəblə davranıb fikirlərinizi dağıtmadan özünüzü Rəbbə həsr edəsiniz.   </div><div class='p'> <span class="verse" id="V36">36&#160;</span>Əgər bir nəfər nişanlandığı qızla düzgün davranmadığını düşünürsə, yaşı çatıb və evlənmək lazım gəlirsə, qoy o adam istədiyini etsin. O, günah etmir. Qoy onlar evlənsin.   <span class="verse" id="V37">37&#160;</span>Amma kim ürəyində qəti niyyət tutub, könüllü surətdə, öz nəfsinə hakim olaraq nişanlandığı qızla evlənməmək qərarına gəlirsə, o adam da yaxşı edir.   <span class="verse" id="V38">38&#160;</span>Buna görə də nişanlısı ilə evlənən yaxşı edir, evlənməyənsə daha yaxşı edir.   </div><div class='p'> <span class="verse" id="V39">39&#160;</span>Arvad əri sağ ikən ona bağlı qalır. Əgər əri vəfat etsə, arvad azaddır və kimə istəsə, ərə gedə bilər. Lakin o kişi Rəbdə olmalıdır.   <span class="verse" id="V40">40&#160;</span>Amma fikrimcə, dul qadın olduğu kimi qalsa, daha xoşbəxt olar. Zənnimcə, məndə də Allahın Ruhu var.   </div>