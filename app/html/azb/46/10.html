<div class='s'>İsrail tarixindən ibrət dərsləri </div> <div class='p'> <span class="verse" id="V1">1&#160;</span>Qardaşlar, bixəbər olmağınızı istəmirəm ki, ata-babalarımızın hamısı bulud altında qorundu, hamısı da dənizdən keçdi.   <span class="verse" id="V2">2&#160;</span>Hamısı Musanın ardınca getmək üçün buludda və dənizdə vəftiz edildi.   <span class="verse" id="V3">3&#160;</span>Hamısı eyni ruhani qida yedi   <span class="verse" id="V4">4&#160;</span>və eyni ruhani içki içdi. Çünki onlar ardlarınca gələn ruhani Qayadan içirdi. O Qaya da Məsih idi.   <span class="verse" id="V5">5&#160;</span>Amma Allah onların çoxundan razı qalmadı və cəsədləri çölə sərildi.   </div><div class='p'> <span class="verse" id="V6">6&#160;</span>Bu hadisələr bizim üçün ibrət olsun deyə baş verdi ki, biz onlar kimi pisliyə meyl göstərməyək.   <span class="verse" id="V7">7&#160;</span>Onlardan bəzisi kimi bütpərəst olmayın. Onlar barədə belə yazılıb: «Xalq oturub yeyib-içdi, sonra isə qalxıb oynaşdı».   <span class="verse" id="V8">8&#160;</span>Onlardan bəzisi kimi cinsi əxlaqsızlıq etməyək. Bir gündə onlardan iyirmi üç min nəfər öldü.   <span class="verse" id="V9">9&#160;</span>Məsihi sınamayaq: onlardan bəziləri belə etdi və ilanlar onları öldürdü.   <span class="verse" id="V10">10&#160;</span>Deyinməyin, çünki onlardan da bəziləri deyindi və məhvedici mələk onları öldürdü.   <span class="verse" id="V11">11&#160;</span>Bu hadisələr ibrət dərsi olub onların başına gəldi və bu dövrün sonuna çatan bizim üçün öyüd-nəsihət kimi yazılıb.   <span class="verse" id="V12">12&#160;</span>Buna görə də kim ayaq üstə durduğunu düşünürsə, ehtiyatlı olsun ki, yıxılmasın.   <span class="verse" id="V13">13&#160;</span>Siz insanın qarşılaşdığı sınaqdan başqa bir sınaqla qarşılaşmadınız. Allah sadiqdir və O sizi gücünüzdən artıq sınağa çəkilməyə qoymaz. Sınaqla yanaşı bu vəziyyətdən çıxış yolu ilə də təmin edəcək ki, tab gətirə biləsiniz.   </div><div class='s'>Bütpərəstlik və Rəbbin süfrəsi </div> <div class='p'> <span class="verse" id="V14">14&#160;</span>Beləliklə, ey sevimlilərim, bütpərəstlikdən uzaqlaşın.   <span class="verse" id="V15">15&#160;</span>Mən ağıllı insanlara xitab edirəm. Dediklərimi siz özünüz araşdırın.   <span class="verse" id="V16">16&#160;</span>Xeyir-dua verdiyimiz xeyir-dua kasası Məsihin qanına şəriklik deyilmi? Böldüyümüz çörək Məsihin bədəninə şəriklik deyilmi?   <span class="verse" id="V17">17&#160;</span>Çörək bir olduğu kimi biz də çox olduğumuz halda bir bədənik. Çünki hamımız bir çörəyi bölüb yeyirik.   <span class="verse" id="V18">18&#160;</span>Soy-kökünə görə İsrail xalqına nəzər salın: qurbanları yeyənlər qurbangaha şərik deyilmi?   <span class="verse" id="V19">19&#160;</span>Belədirsə, mən nə demək istəyirəm? Bütlərə təqdim olunan qurban ətinin bir əhəmiyyəti varmı? Yaxud bütlərin əhəmiyyəti varmı?   <span class="verse" id="V20">20&#160;</span>Xeyr, amma deyirəm ki, bütpərəstlər qurbanlarını Allaha yox, cinlərə gətirirlər. Cinlərlə şərik olmanızı istəmirəm.   <span class="verse" id="V21">21&#160;</span>Siz həm Rəbbin kasasından, həm də cinlərin kasasından içə bilməzsiniz; həm Rəbbin, həm də cinlərin süfrəsindən yeyə bilməzsiniz.   <span class="verse" id="V22">22&#160;</span>Yoxsa Rəbbi qısqanclığa vadar edirik? Məgər biz Ondan güclüyük?   </div><div class='s'>İmanlının azadlığı </div> <div class='p'> <span class="verse" id="V23">23&#160;</span>«Hər şeyə icazə var» deyirsiniz, amma hər şey xeyir vermir. «Hər şeyə icazə var», lakin hər şey ruhən inkişaf etdirmir.   <span class="verse" id="V24">24&#160;</span>Hər kəs öz xeyrini yox, başqalarının xeyrini güdsün.   <span class="verse" id="V25">25&#160;</span>Ət bazarında nə satılırsa, vicdan məsələsini qaldırmadan yeyin.   <span class="verse" id="V26">26&#160;</span>Çünki «Rəbbindir yer üzü və orada mövcud olanlar».   <span class="verse" id="V27">27&#160;</span>Əgər imanlı olmayanlardan biri sizi yeməyə dəvət edir və siz getmək istəyirsinizsə, qabağınıza nə qoysalar, vicdan məsələsini qaldırmadan yeyin.   <span class="verse" id="V28">28&#160;</span>Amma biri sizə desə ki, «bu, qurban ətidir», onda həm sizə bunu deyənin xatirinə, həm də vicdan xatirinə yeməyin.   <span class="verse" id="V29">29&#160;</span>Mən sizin vicdanınızı yox, başqasının vicdanını nəzərdə tuturam. Axı nə üçün mənim azadlığım başqasının vicdanı ilə müəyyənləşdirilsin?   <span class="verse" id="V30">30&#160;</span>Əgər şükür edərək yeməkdə iştirak edirəmsə, şükür etdiyim yeməyə görə nə üçün mənə şər atırlar?   <span class="verse" id="V31">31&#160;</span>Beləliklə, nə yeyirsinizsə, nə içirsinizsə, nə edirsinizsə, hər şeyi Allahın izzəti üçün edin.   <span class="verse" id="V32">32&#160;</span>Yəhudilərin, Yunanların yaxud Allahın cəmiyyətinin büdrəməsinə səbəb olmayın,   <span class="verse" id="V33">33&#160;</span>necə ki mən də hər şeydə hər kəsi razı salmağa çalışıram. Bunu öz xeyrim üçün yox, çoxlarının xeyri üçün edirəm ki, onlar da xilas olsunlar.   </div>