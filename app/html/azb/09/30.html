<div class='s'>Davudun Amaleqliləri məğlub etməsi </div> <div class='p'> <span class="verse" id="V1">1&#160;</span>Davudla adamları üçüncü gün Ziqlaqa çatdılar. Elə bu zaman Amaleqlilər Negevə və Ziqlaqa hücum edərək Ziqlaq şəhərinə od vurub yandırmışdılar.   <span class="verse" id="V2">2&#160;</span>Orada olan qadınlardan isə heç kimi öldürməmişdilər, böyükdən kiçiyə qədər hamısını əsir edib öz yolları ilə geri qayıtmışdılar.   <span class="verse" id="V3">3&#160;</span>Davud adamları ilə şəhərə gəlib gördü ki, şəhər yandırılıb və onların arvadları, oğul və qızları əsir aparılıb.   <span class="verse" id="V4">4&#160;</span>Buna görə Davud yanına yığılan camaatla birgə taqətdən düşənə qədər hönkürüb ağladı.   <span class="verse" id="V5">5&#160;</span> Əsir aparılanlar arasında Davudun iki arvadı, İzreelli Axinoamla Karmelli Navalın dul arvadı Aviqail də var idi.   <span class="verse" id="V6">6&#160;</span> Davudun ürəyi çox sıxılırdı, çünki xalq «onu daşlayaq» deyirdi. Ona görə ki camaatın hər birinin oğul və qızından ötrü canı yanırdı. Lakin Davud Allahı Rəbdən qüvvət aldı.   </div><div class='p'> <span class="verse" id="V7">7&#160;</span>O, Aximelekin oğlu kahin Evyatara dedi: «Rica edirəm, efodu mənim üçün buraya gətir». Evyatar da efodu Davudun yanına gətirdi.   <span class="verse" id="V8">8&#160;</span>Davud Rəbbə müraciət edərək dedi: «Bu basqınçıların arxasınca düşsəm, onlara çatarammı?» Rəbb ona dedi: «Ardlarınca düş, mütləq onlara çatacaqsan və mütləq əsirləri qurtaracaqsan».   <span class="verse" id="V9">9&#160;</span>Davud yanında olan altı yüz nəfərlə gedib Besor vadisinə çatdı. Yorulub dala qalanlar isə vadidə qaldılar.   <span class="verse" id="V10">10&#160;</span>Lakin Davud dörd yüz nəfərlə basqınçıların ardınca qaçmaqda davam etdi, çünki iki yüz nəfər adam yorularaq Besor vadisini keçə bilməmişdi.   <span class="verse" id="V11">11&#160;</span>Çöldə bir Misirli tapdılar və onu Davudun yanına gətirdilər. Ona çörək yedirib, su içirtdilər.   <span class="verse" id="V12">12&#160;</span>Sonra bir dilim basılmış əncir lavaşanası ilə iki salxım quru üzüm verdilər. O da yeyib özünə gəldi, çünki üç gün-üç gecə çörək yeməmiş və su içməmişdi.   <span class="verse" id="V13">13&#160;</span>Davud ona dedi: «Sən kimin qulusan? Haradansan?» O dedi: «Bir Amaleqlinin qulu, Misirli bir gəncəm. Üç gün əvvəl xəstələndim, ona görə ağam məni atdı.   <span class="verse" id="V14">14&#160;</span>Biz Keretlilərin cənubuna, Yəhuda torpağına və Kalevin cənubuna basqın etdik, Ziqlaqa od vurub yandırdıq».   <span class="verse" id="V15">15&#160;</span>Davud ona dedi: «Məni bu basqınçıların yanına apararsanmı?» Həmin adam dedi: «Məni öldürməyəcəyinə və ağama təslim etməyəcəyinə Allah haqqı üçün and iç, mən də səni basqınçıların yanına aparım».   </div><div class='p'> <span class="verse" id="V16">16&#160;</span>O, Davudu basqınçıların yanına endirdi. Bu zaman basqınçılar hər yana yayılmışdılar. Onlar Filişt və Yəhuda diyarından böyük talan malı götürmüş və bundan ötrü yeyib-içərək şənlik edirdilər.   <span class="verse" id="V17">17&#160;</span>Davud gün batandan ertəsi günün axşamınadək onları qırdı. Dəvələrə minib qaçan dörd yüz nəfər gəncdən başqa heç kim canını qurtara bilmədi.   <span class="verse" id="V18">18&#160;</span>O, Amaleqlilərin götürüb apardığı hər bir şeyi və iki arvadını geri qaytardı.   <span class="verse" id="V19">19&#160;</span>Böyükləri, kiçikləri, bütün oğul və qızları, talan edərək ələ keçirdikləri bütün şeyləri Davud geri qaytardı və onlardan heç nə əskik olmadı.   <span class="verse" id="V20">20&#160;</span>Davud qoyunlarla öküzləri də geri qaytardı. Onları o biri heyvanların qarşısından sürüb «bu, Davudun talan malıdır» deyirdilər.   </div><div class='p'> <span class="verse" id="V21">21&#160;</span>Davud yorulub ardınca gələ bilməyən və Besor vadisində qalan iki yüz nəfərin yanına gəldi. Onlar Davudu və yanındakı adamları qarşılamağa çıxdılar. Davud oraya yaxınlaşanda xalqa salam verdi.   <span class="verse" id="V22">22&#160;</span>Davudla birlikdə gedən adamlar arasında olan bütün pis və yaramaz adamlar belə dedilər: «Onlar bizimlə birlikdə getmədikləri üçün biz də qurtardığımız talan malından onlara heç nə verməyəcəyik. Ancaq hər adama öz arvad-uşaqlarını verəcəyik. Qoy onları götürüb buradan getsinlər».   <span class="verse" id="V23">23&#160;</span>Amma Davud onlara belə dedi: «Xeyr, qardaşlarım! Rəbbin bizə verdiyi şeylərlə belə etməyəcəksiniz. Bizi qoruyan Rəbdir və üstümüzə gələn basqınçıları O bizə təslim etdi.   <span class="verse" id="V24">24&#160;</span>Sizin bu sözünüzü kim dinləyər? Çünki döyüşə gedənin payı nə qədərdirsə, yüklərin yanında qalanın da payı o qədər olacaq, bərabər bölünəcək».   <span class="verse" id="V25">25&#160;</span>Davud bütün İsrail üçün o gündən bu günə qədər davam edən bir qanun və hökm yaratdı.   </div><div class='p'> <span class="verse" id="V26">26&#160;</span>Davud Ziqlaqa gəldi və «budur, sizin üçün Rəbbin düşmənlərindən alınan talandan bir hədiyyə» deyərək dostları olan Yəhuda ağsaqqallarına,   <span class="verse" id="V27">27&#160;</span>Bet-Eldə, Negevdəki Ramotda və Yattirdə,   <span class="verse" id="V28">28&#160;</span>Aroerdə, Sifmotda, Eştemoada,   <span class="verse" id="V29">29&#160;</span>Rakalda, Yeraxmeellilərin və Qenlilərin şəhərlərində,   <span class="verse" id="V30">30&#160;</span>Xormada, Bor-Aşanda, Atakda,   <span class="verse" id="V31">31&#160;</span>Xevronda olanlara və adamları ilə gəzdiyi yerlərin hamısında yaşayanlara talan malından göndərdi.   </div>