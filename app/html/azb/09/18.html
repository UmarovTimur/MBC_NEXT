<div class='s'>Davud və Yonatan </div> <div class='p'> <span class="verse" id="V1">1&#160;</span>Davud Şaulla danışığını qurtaran kimi Yonatanın qəlbi Davudun qəlbinə bağlandı və Yonatan onu öz canı kimi sevdi.   <span class="verse" id="V2">2&#160;</span>Şaul o gündən sonra Davudu öz yanında saxlayıb bir daha atasının evinə qayıtmağa qoymadı.   <span class="verse" id="V3">3&#160;</span>Yonatan isə Davudla əhd bağladı, çünki onu öz canı kimi sevirdi.   <span class="verse" id="V4">4&#160;</span>Yonatan cübbəsini əynindən çıxarıb qılınc, ox-kaman və kəməri ilə birlikdə zirehini Davuda verdi.   </div><div class='p'> <span class="verse" id="V5">5&#160;</span>Şaul Davudu hansı işə göndərirdisə, o uğur qazanırdı. Ona görə də Şaul Davudu döyüşçülərinin başçısı etdi və bu da həm xalqın, həm də Şaulun əyanlarının gözünə xoş göründü.   </div><div class='s'>Şaulun Davuda paxıllıq etməsi </div> <div class='p'> <span class="verse" id="V6">6&#160;</span>Davud Filiştli Qolyatı öldürüb qayıdanda əsgərlər geri gələrkən İsrailin bütün şəhərlərindən qadınlar dəflərlə, üçsimli alətlərlə şənlik mahnısı oxuyaraq və rəqs edərək padşah Şaulu qarşılamaq üçün çıxırdılar.   <span class="verse" id="V7">7&#160;</span> Qadınlar rəqs edə-edə belə mahnı oxuyurdular:  </div><div class='q'>«Şaul qırdı minləri,  </div><div class='q'>Davudsa on minləri».   </div><div class='p'> <span class="verse" id="V8">8&#160;</span>Şaul bundan çox qəzəbləndi, çünki bu söz onun gözündə pis göründü və dedi: «Davud üçün on minləri, mənim üçünsə ancaq minləri deyirlər. Təkcə padşahlıq qaldı, bundan başqa nə var ki, ona verilsin?»   <span class="verse" id="V9">9&#160;</span>O gündən sonra Şaul Davuda çəp-çəp baxmağa başladı.   </div><div class='p'> <span class="verse" id="V10">10&#160;</span>Ertəsi gün Allahın izni ilə şər ruh Şaulun üstünə qüvvə ilə gəldi və o, evinin ortasında sayıqlamağa başladı. Davud isə hər gün etdiyi kimi yenə də əlində lira çalırdı. Şaulun nizəsi əlində olardı.   <span class="verse" id="V11">11&#160;</span>Şaul «qoy Davudu bu nizə ilə divara yapışdırım» deyərək nizəni atdı. Lakin Davud onun qabağından iki dəfə kənara çəkildi.   <span class="verse" id="V12">12&#160;</span>Şaul Davuddan qorxdu, çünki Rəbb Davudla idi və Şauldan ayrılmışdı.   <span class="verse" id="V13">13&#160;</span>Ona görə də Şaul onu öz yanından uzaqlaşdırıb minbaşı etdi və Davud xalqı döyüşə aparıb-gətirməyə başladı.   <span class="verse" id="V14">14&#160;</span>Davud bütün yürüşlərində uğur qazanırdı, çünki Rəbb onunla idi.   <span class="verse" id="V15">15&#160;</span>Şaul Davudun böyük uğurlar qazandığını görüb çox qorxdu.   <span class="verse" id="V16">16&#160;</span>Bütün İsrail və Yəhuda xalqı isə Davudu çox sevirdi, çünki onları döyüşlərə aparıb-gətirirdi.   </div><div class='p'> <span class="verse" id="V17">17&#160;</span>Şaul Davuda dedi: «Bax, budur böyük qızım Merav, onu sənə ərə verəcəyəm. Ancaq sən uğrumda cəsur ol və Rəbbin döyüşlərini apar». Çünki Şaul «qoy o mənim yox, Filiştlilərin əlində ölsün» deyə fikirləşdi.   <span class="verse" id="V18">18&#160;</span>Davud Şaula dedi: «Axı mən kiməm ki? Ailəm kimdir, İsraildə atamın nəsli kimdir ki, padşaha kürəkən olum?»   <span class="verse" id="V19">19&#160;</span>Şaulun qızı Merav isə Davuda veriləcəyi vaxt Mexolalı Adrielə ərə verildi.   </div><div class='p'> <span class="verse" id="V20">20&#160;</span>Şaulun o biri qızı Mikal Davuda vurulmuşdu. Bu xəbəri Şaula çatdırdılar və bu onun gözündə xoş göründü.   <span class="verse" id="V21">21&#160;</span>Şaul «Davuda Mikalı verim ki, bu ona bir tələ olsun. Qoy Davud Filiştlilərin əli ilə öldürülsün» deyə fikirləşdi. Sonra Şaul Davuda dedi: «Bu gün mənə kürəkən olmaq üçün əlində ikinci fürsət var».   <span class="verse" id="V22">22&#160;</span>Şaul əyanlarına əmr etdi ki, Davuda gizlincə belə desinlər: «Bax padşahın səndən xoşu gəlir və bütün əyanları da səni sevir; gəl indi padşaha sən kürəkən ol».   <span class="verse" id="V23">23&#160;</span>Şaulun əyanları bu sözləri Davuda eşitdirəndə o belə dedi: «Kasıb və gərəksiz adam olan mən padşahamı kürəkən olum? Məgər bu sizin gözünüzdə kiçik işdirmi?»   <span class="verse" id="V24">24&#160;</span>Şaulun əyanları «Davud belə söylədi» deyərək onun sözünü Şaula çatdırdılar.   <span class="verse" id="V25">25&#160;</span>Şaul dedi: «Davuda deyərsiniz: “Padşah səndən başlıq pulu istəmir. Ancaq padşahın düşmənlərindən qisas almaq üçün yüz Filiştlinin sünnət ətini istəyir”». Bunu da Şaul Davudu Filiştlilərin əli ilə həlak etmək üçün quraşdırmışdı.   </div><div class='p'> <span class="verse" id="V26">26&#160;</span>Şaulun əyanları bu sözləri Davuda çatdırdılar və padşahın kürəkəni olmaq onun gözündə xoş göründü. Təyin olunan günlər hələ başa çatmamış   <span class="verse" id="V27">27&#160;</span>Davud qalxıb adamları ilə getdi və Filiştlilərdən iki yüz kişini öldürdü. Padşahın kürəkəni olmaq üçün Davud onların sünnət ətini gətirdi və onları tam sayda padşaha verdilər. Şaul qızı Mikalı Davuda ərə verdi.   <span class="verse" id="V28">28&#160;</span>Şaul Rəbbin Davudla olduğunu görüb başa düşdü. Şaulun qızı Mikal isə Davudu sevirdi.   <span class="verse" id="V29">29&#160;</span>Bundan sonra Şaul Davuddan daha da qorxdu və ömrünün sonuna qədər ona düşmən oldu.   </div><div class='p'> <span class="verse" id="V30">30&#160;</span>Filiştlilərin başçıları döyüşə çıxırdılar. Onlar hər dəfə döyüşə çıxanda Davud Şaulun əyanlarının hamısından daha çox uğur qazanırdı. Buna görə də onun adı çox şöhrətlənmişdi.   </div>