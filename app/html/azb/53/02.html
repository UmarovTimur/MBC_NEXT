<div class='s'>Qanunsuz adam </div> <div class='p'> <span class="verse" id="V1">1&#160;</span>Rəbbimiz İsa Məsihin zühuruna və bizim Onunla birlikdə olmaq üçün toplaşmağımıza gəlincə, qardaşlar, sizdən xahiş edirik:   <span class="verse" id="V2">2&#160;</span>qoy «Rəbbin günü çatmışdır» deyə iddia edən hər hansı bir ruh, bir söz yaxud guya bizdən gələn bir məktub sizi tez ağıldan çıxarıb təlaşa salmasın.   </div><div class='p'> <span class="verse" id="V3">3&#160;</span>Heç kim sizi heç bir şəkildə aldatmasın. Çünki əvvəl üsyan qaldırılaraq həlak edilməli qanunsuz adam meydana çıxmayınca o gün gəlməyəcək.   <span class="verse" id="V4">4&#160;</span>O adam, allah adlanan yaxud səcdə edilən hər şeyə qarşı çıxaraq özünü hamıdan üstün tutacaq. Belə ki Allahın məbədində əyləşib özünün Allah olduğunu elan edəcək.   </div><div class='p'> <span class="verse" id="V5">5&#160;</span>Hələ yanınızda olarkən bunları sizə söylədiyim yadınızda deyilmi?   <span class="verse" id="V6">6&#160;</span>Bəli, vaxtı çatanda meydana çıxsın deyə indi o adama nəyin mane olduğunu bilirsiniz.   <span class="verse" id="V7">7&#160;</span>Hələ indi də qanunsuzluğun sirli gücü fəaliyyətdədir. Ancaq hələlik həmin gücə mane olan şəxs aradan qalxanadək belə olacaq.   <span class="verse" id="V8">8&#160;</span>Sonra həmin qanunsuz adam meydana çıxacaq və Rəbb İsa onu ağzından çıxan nəfəsi ilə öldürəcək, Öz zühurunun əzəməti ilə məhv edəcək.   <span class="verse" id="V9">9&#160;</span>Bu qanunsuz adam Şeytanın fəaliyyətinə əsaslanaraq hər cür yalan möcüzə, əlamət və xariqələrlə   <span class="verse" id="V10">10&#160;</span>və həmçinin hər cür haqsızlığın hiyləsi ilə gələcək ki, həqiqəti sevərək xilas olmaq əvəzinə, bunu rədd etdikləri üçün həlak olacaq insanları aldatsın.   <span class="verse" id="V11">11&#160;</span>Buna görə Allah onların üzərinə aldadıcı bir qüvvə göndərir ki, yalana inansınlar.   <span class="verse" id="V12">12&#160;</span>Belə ki həqiqətə inanmayıb haqsızlıq etməkdən zövq alanların hamısı mühakimə olunsun.   </div><div class='s'>Möhkəm dayanın </div> <div class='p'> <span class="verse" id="V13">13&#160;</span>Bizsə, ey Rəbbin sevdiyi qardaşlar, sizin üçün həmişə Allaha şükür etməliyik. Çünki Allah başlanğıcdan sizi Ruhun təqdisi və həqiqətə iman vasitəsilə xilas üçün seçdi.   <span class="verse" id="V14">14&#160;</span>Rəbbimiz İsa Məsihin izzətinə nail olmağınız üçün O bizim yaydığımız Müjdə ilə sizi bu xilasa çağırdı.   <span class="verse" id="V15">15&#160;</span>Beləliklə, qardaşlar, möhkəm dayanın və sözümüz yaxud məktubumuz vasitəsilə öyrəndiyiniz təlimlərə bağlı qalın.   </div><div class='p'> <span class="verse" id="V16">16&#160;</span>Rəbbimiz İsa Məsihin Özü və bizi sevib lütfü ilə əbədi cəsarət və xeyirli ümid verən Atamız Allah   <span class="verse" id="V17">17&#160;</span>sizi ürəkləndirsin, hər yaxşı söz və əməldə möhkəmləndirsin.   </div>