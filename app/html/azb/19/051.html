<div class='s'>Məzmur 51 </div> <div class='d'>Musiqi rəhbəri üçün. Davudun məzmuru. </div> <div class='d'> Davudun Bat-Şeva ilə olan münasibətinə görə Natan peyğəmbər onun yanına gəlib irad tutandan sonra. </div> <div class='q'> <span class="verse" id="V1">1&#160;</span>Məhəbbətinə görə, ey Allah, mənə rəhm et,  </div><div class='q'>Bol mərhəmətinə görə qanunsuzluqlarımı sil.   </div><div class='q'> <span class="verse" id="V2">2&#160;</span>Təqsirimi tamamilə yu,  </div><div class='q'>Günahımdan məni təmizlə.   </div><div class='q'> <span class="verse" id="V3">3&#160;</span>Çünki qanunsuzluqlarımı bilirəm,  </div><div class='q'>Günahım daim gözümün qarşısındadır.   </div><div class='q'> <span class="verse" id="V4">4&#160;</span> Sənə, yalnız Sənə qarşı günah işlətmişəm,  </div><div class='q'>Gözündə pis sayılanı etmişəm.  </div><div class='q'>Mənə görə çıxarılan hökmündə ədalətlisən,  </div><div class='q'>Məni məhkum etməkdə haqlısan.   </div><div class='q'> <span class="verse" id="V5">5&#160;</span>Mən doğulandan bəri günahkaram,  </div><div class='q'>Ana bətnindən belə, təqsirkaram.   </div><div class='b'> &#160; </div> <div class='q'> <span class="verse" id="V6">6&#160;</span>Sənsə ürəkdə düzlüyün olmasını istəyirsən,  </div><div class='q'>Mənə daxilən hikmət öyrət.   </div><div class='q'> <span class="verse" id="V7">7&#160;</span>Məni züfa ilə pak et, təmiz olum,  </div><div class='q'>Məni yu, qardan da ağ olum.   </div><div class='q'> <span class="verse" id="V8">8&#160;</span>Mənə şadlıq, sevinc səsini eşitdir,  </div><div class='q'>Qırdığın sümüklərim xoşhallansın.   </div><div class='b'> &#160; </div> <div class='q'> <span class="verse" id="V9">9&#160;</span>Üzünü tut, günahlarımı görmə,  </div><div class='q'>Bütün təqsirlərimi sil.   </div><div class='q'> <span class="verse" id="V10">10&#160;</span>Ey Allah, məndə təmiz ürək yarat,  </div><div class='q'>Daxilimə yenidən sədaqət ruhunu ver.   </div><div class='q'> <span class="verse" id="V11">11&#160;</span>Məni Öz hüzurundan atma,  </div><div class='q'>Müqəddəs Ruhunu məndən götürmə.   </div><div class='q'> <span class="verse" id="V12">12&#160;</span>Xilasının sevincini mənə qaytar,  </div><div class='q'>İtaətkarlıq ruhu verib mənə dayaq ol.   </div><div class='b'> &#160; </div> <div class='q'> <span class="verse" id="V13">13&#160;</span>Qoy Sənin yollarını qanunsuzlara öyrədim,  </div><div class='q'>Günahkarlar Sənə sarı dönsünlər.   </div><div class='q'> <span class="verse" id="V14">14&#160;</span>Ey Allah, məni azad et,  </div><div class='q'>Qan tökmək təqsirindən məni qurtar,  </div><div class='q'>Dilim ədalətini mədh etsin.   </div><div class='q'> <span class="verse" id="V15">15&#160;</span>Ey Xudavənd, Sən dilimi aç,  </div><div class='q'>Ağzımla Sənə olan həmdlərimi bəyan edim.   </div><div class='q'> <span class="verse" id="V16">16&#160;</span>Sən qurbanlardan zövq almazsan,  </div><div class='q'>Yoxsa kəsərdim.  </div><div class='q'>Yandırma qurbanlarından razı qalmazsan,   </div><div class='q'> <span class="verse" id="V17">17&#160;</span>Allaha məqbul olan qurban sınmış ruhdur,  </div><div class='q'>Sən sınan və peşman olan ürəyə xor baxmazsan, ey Allah!   </div><div class='b'> &#160; </div> <div class='q'> <span class="verse" id="V18">18&#160;</span>Lütfünlə Siona yaxşılıq et,  </div><div class='q'>Yerusəlimin divarlarını bərpa et.   </div><div class='q'> <span class="verse" id="V19">19&#160;</span>Onda doğru yolla təqdim edilən qurbanlardan,  </div><div class='q'>Bütöv yandırma qurbanlarından zövq alarsan.  </div><div class='q'>O zaman qurbangahında buğalar qurban kəsilər.   </div>