<div class='s'>Məzmur 31 </div> <div class='d'>Musiqi rəhbəri üçün. Davudun məzmuru. </div> <div class='q'> <span class="verse" id="V1">1&#160;</span>Ya Rəbb, Sənə pənah gətirirəm!  </div><div class='q'>Heç vaxt məni xəcalətdə qoyma,  </div><div class='q'>Ədalətinlə məni xilas et!   </div><div class='q'> <span class="verse" id="V2">2&#160;</span>Qulağını mənə tərəf çevir,  </div><div class='q'>Məni tez azad et!  </div><div class='q'>Bir qaya ol, qoy sığınım,  </div><div class='q'>Möhkəm bir qala ol, qoy qurtulum.   </div><div class='q'> <span class="verse" id="V3">3&#160;</span>Çünki qayam da Sən, qalam da Sənsən!  </div><div class='q'>Öz ismin naminə mənə yol göstərib rəhbərlik et.   </div><div class='q'> <span class="verse" id="V4">4&#160;</span>Məni qarşımda qurulan gizli tordan hifz et,  </div><div class='q'>Çünki Sən mənim sığınacağımsan!   </div><div class='q'> <span class="verse" id="V5">5&#160;</span> Ruhumu Sənin əlinə verirəm,  </div><div class='q'>Ya Rəbb, sadiq Allah, Sən məni azad et.   </div><div class='b'> &#160; </div> <div class='q'> <span class="verse" id="V6">6&#160;</span>Boş şey olan bütlərə pərəstiş edənlərə nifrət edirəm,  </div><div class='q'>Mən Rəbbə güvənirəm.   </div><div class='q'> <span class="verse" id="V7">7&#160;</span>Mən Sənin məhəbbətində  </div><div class='q'>Şad olub sevinəcəyəm,  </div><div class='q'>Çünki məzlum halımı görmüsən,  </div><div class='q'>Çəkdiyim əzabı bilmisən.   </div><div class='q'> <span class="verse" id="V8">8&#160;</span>Məni düşmənə təslim etmədin,  </div><div class='q'>Genişlikdə gəzdirdin.   </div><div class='b'> &#160; </div> <div class='q'> <span class="verse" id="V9">9&#160;</span>Ya Rəbb, mənə rəhm et,  </div><div class='q'>Çünki əzabdayam,  </div><div class='q'>Kədərdən gözüm, qəlbim, bədənim quruyub.   </div><div class='q'> <span class="verse" id="V10">10&#160;</span>Ömrüm qüssə ilə,  </div><div class='q'>İllərim ah-nalə ilə keçir.  </div><div class='q'>Təqsirimə görə taqətim qalmayıb,  </div><div class='q'>Sümüklərim quruyub.   </div><div class='q'> <span class="verse" id="V11">11&#160;</span>Bütün düşmənlərim mənə tənə edir,  </div><div class='q'>Qonşularımsa onlardan daha betərdir,  </div><div class='q'>Tanışlarım məni görərkən dəhşətə düşür,  </div><div class='q'>Məni küçələrdə görənlər məndən qaçır.   </div><div class='q'> <span class="verse" id="V12">12&#160;</span>Ölü bir adam kimi unudulmuşam,  </div><div class='q'>Çilik-çilik qırılan bir qaba oxşayıram.   </div><div class='q'> <span class="verse" id="V13">13&#160;</span> Çox adamların pıçıltısını eşidirəm,  </div><div class='q'>Hər tərəfimi dəhşət alıb,  </div><div class='q'>Hamı əleyhimə əlbir olub,  </div><div class='q'>Canımı almaq üçün qəsd qurub.   </div><div class='b'> &#160; </div> <div class='q'> <span class="verse" id="V14">14&#160;</span>Ya Rəbb, yalnız Sənə güvənirəm,  </div><div class='q'>Dedim: «Allahımsan Sən».   </div><div class='q'> <span class="verse" id="V15">15&#160;</span>Mənim hər anım Sənin əlindədir,  </div><div class='q'>Düşmənlərimin, təqibçilərimin əlindən  </div><div class='q'>Məni azad et.   </div><div class='q'> <span class="verse" id="V16">16&#160;</span>Bəndənin üstünə üzünün nurunu sal,  </div><div class='q'>Məhəbbətinlə məni qurtar.   </div><div class='q'> <span class="verse" id="V17">17&#160;</span>Ya Rəbb, məni xəcalətdə qoyma,  </div><div class='q'>Çünki Səni çağırıram.  </div><div class='q'>Qoy pislər utansın,  </div><div class='q'>Qoy ölülər diyarında səsləri batsın.   </div><div class='q'> <span class="verse" id="V18">18&#160;</span>Təkəbbürlə, həqarətlə yalan danışan,  </div><div class='q'>Salehlərə böhtan atan dillər lal olsun!   </div><div class='b'> &#160; </div> <div class='q'> <span class="verse" id="V19">19&#160;</span>Xeyirxahlığın nə qədər böyükdür!  </div><div class='q'>Bunu Səndən qorxanlar üçün saxladın.  </div><div class='q'>Bütün bəşər övladları qarşısında  </div><div class='q'>Sənə pənah gətirənlərə xeyirxahlıq etdin.   </div><div class='q'> <span class="verse" id="V20">20&#160;</span>Onları insanların qəsdlərindən  </div><div class='q'>Hüzurunda sığındırırsan,  </div><div class='q'>Böhtançı dillərə qarşı çardağında gizlədirsən.   </div><div class='b'> &#160; </div> <div class='q'> <span class="verse" id="V21">21&#160;</span>Qoy Rəbbə alqış olsun!  </div><div class='q'>Çünki mühasirəyə düşən şəhərdə  </div><div class='q'>Məhəbbətini xariqələrlə mənə göstərdi!   </div><div class='q'> <span class="verse" id="V22">22&#160;</span>Mən təlaşa düşüb demişdim:  </div><div class='q'>«Sənin gözlərinin önündən kənara atıldım».  </div><div class='q'>Lakin Səni imdada çağıranda  </div><div class='q'>Yalvarış səsimi eşitdin.   </div><div class='b'> &#160; </div> <div class='q'> <span class="verse" id="V23">23&#160;</span>Rəbbi sevin, siz ey bütün möminlər!  </div><div class='q'>Rəbb həmişə Ona sadiq qalanı qoruyur,  </div><div class='q'>Təkəbbürlü insana isə layiq olduğunu verir.   </div><div class='q'> <span class="verse" id="V24">24&#160;</span>Ey Rəbbə ümid bağlayan bütün insanlar,  </div><div class='q'>Möhkəm olun, qoy ürəyiniz cəsarətli olsun!   </div>