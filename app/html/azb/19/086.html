<div class='s'>Məzmur 86 </div> <div class='d'>Davudun duası. </div> <div class='q'> <span class="verse" id="V1">1&#160;</span>Ya Rəbb, mənə qulaq asıb cavab ver,  </div><div class='q'>Çünki mən məzlumam, fəqirəm.   </div><div class='q'> <span class="verse" id="V2">2&#160;</span>Möminəm, Sən Özün məni qoru,  </div><div class='q'>Ey Allahım, Sənə güvənən bəndəni qurtar.   </div><div class='q'> <span class="verse" id="V3">3&#160;</span>Rəhm et mənə, ey Xudavənd,  </div><div class='q'>Çünki bütün gün Səni səsləyirəm!   </div><div class='q'> <span class="verse" id="V4">4&#160;</span>Bu bəndənin qəlbini sevindir,  </div><div class='q'>Ey Xudavənd, Sənə ürəyimi təqdim edirəm.   </div><div class='q'> <span class="verse" id="V5">5&#160;</span>Çünki Sən, ey Xudavənd, xeyirxahsan, bağışlayan Sənsən,  </div><div class='q'>Səni səsləyənlərin hamısı üçün məhəbbətin boldur.   </div><div class='q'> <span class="verse" id="V6">6&#160;</span>Ya Rəbb, duamı dinlə,  </div><div class='q'>Yalvarışlarımın səsinə qulaq as.   </div><div class='q'> <span class="verse" id="V7">7&#160;</span>Dar gündə Səni səsləyirəm,  </div><div class='q'>Bilirəm ki, mənə cavab verərsən.   </div><div class='b'> &#160; </div> <div class='q'> <span class="verse" id="V8">8&#160;</span>Ey Xudavənd, allahlar arasında Sənin kimisi yoxdur,  </div><div class='q'>Əməllərin kimi əməl yoxdur.   </div><div class='q'> <span class="verse" id="V9">9&#160;</span> Ey Xudavənd, yaratdığın millətlərin hamısı hüzuruna gələcək,  </div><div class='q'>Sənin ismini izzətləndirərək səcdə edəcək.   </div><div class='q'> <span class="verse" id="V10">10&#160;</span>Çünki əzəmətli, xariqələr yaradan Sənsən,  </div><div class='q'>Yeganə Allah Sənsən!   </div><div class='b'> &#160; </div> <div class='q'> <span class="verse" id="V11">11&#160;</span>Ya Rəbb, mənə yolunu göstər,  </div><div class='q'>Sənin həqiqətinlə addımlayım.  </div><div class='q'>Qəlbimi səmimi et,  </div><div class='q'>Qoy Sənin ismindən qorxum.   </div><div class='q'> <span class="verse" id="V12">12&#160;</span>Ey Xudavənd Allahım, bütün qəlbimlə Sənə şükür edəcəyəm,  </div><div class='q'>Daim ismini izzətləndirəcəyəm.   </div><div class='q'> <span class="verse" id="V13">13&#160;</span>Çünki mənə olan məhəbbətin böyükdür,  </div><div class='q'>Canımı ölülər diyarına enməkdən qurtardın.   </div><div class='b'> &#160; </div> <div class='q'> <span class="verse" id="V14">14&#160;</span>Ey Allah, lovğalar əleyhimə qalxır,  </div><div class='q'>Bir dəstə zalım canımı almaq üçün məni axtarır,  </div><div class='q'>Səni qarşılarında görmür.   </div><div class='q'> <span class="verse" id="V15">15&#160;</span> Ey Xudavənd, Sən rəhmli, lütfkar Allahsan,  </div><div class='q'>Hədsiz səbirlisən, məhəbbətin və sədaqətin boldur.   </div><div class='q'> <span class="verse" id="V16">16&#160;</span>Sən mənə baxıb rəhm et,  </div><div class='q'>Bu bəndənə Öz gücündən ver,  </div><div class='q'>Kənizinin oğlunu xilas et.   </div><div class='q'> <span class="verse" id="V17">17&#160;</span>Xeyirxahlığından mənə bir əlamət göstər,  </div><div class='q'>Qoy mənə nifrət edənlər görüb utansınlar.  </div><div class='q'>Çünki, ya Rəbb, mənə kömək edirsən,  </div><div class='q'>Könlümə təsəlli verirsən.   </div>