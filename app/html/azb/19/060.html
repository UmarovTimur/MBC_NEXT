<div class='s'>Məzmur 60 </div> <div class='d'>Musiqi rəhbəri üçün. Davudun «Şuşan-edut» üstə oxunan təlim miktamı. </div> <div class='d'> Davud Naharayim və Sova Aramlıları ilə döyüşərkən Yoav gedib Duz vadisində on iki min Edomlunu öldürəndə. </div> <div class='q'> <span class="verse" id="V1">1&#160;</span>Ey Allah, Sən bizi atmısan,  </div><div class='q'>Müdafiə qüvvələrimizi dağıtmısan.  </div><div class='q'>Bizə qəzəblənmisən,  </div><div class='q'>Bizi əvvəlki halımıza qaytar.   </div><div class='q'> <span class="verse" id="V2">2&#160;</span>Yeri lərzəyə salmısan,  </div><div class='q'>Torpağını dağıtmısan.  </div><div class='q'>Yarıqlarını yenə bitişdir,  </div><div class='q'>Çünki yer sarsılıb.   </div><div class='q'> <span class="verse" id="V3">3&#160;</span>Öz xalqını çətinliyə salmısan,  </div><div class='q'>Şərab içirərək bizi səndələtmisən.   </div><div class='b'> &#160; </div> <div class='q'> <span class="verse" id="V4">4&#160;</span>Səndən qorxanlara isə bayraq vermisən,  </div><div class='q'>Qoy onu həqiqət naminə qaldırsınlar. </div><div class='qs'>Sela</div>   <div class='q'> <span class="verse" id="V5">5&#160;</span>Sevdiyin insanların xilas olması üçün  </div><div class='q'>Sağ əlinlə bizi qurtar, mənə cavab ver!   </div><div class='b'> &#160; </div> <div class='q'> <span class="verse" id="V6">6&#160;</span>Allah Öz müqəddəs məskənindən belə söylədi:  </div><div class='q'>«Şekemi sevinclə bölüşdürəcəyəm,  </div><div class='q'>Sukkot dərəsini böləcəyəm.   </div><div class='q'> <span class="verse" id="V7">7&#160;</span>Gilead torpağı Mənimdir,  </div><div class='q'>Menaşşe torpağı da Mənimdir,  </div><div class='q'>Efrayim başımın dəbilqəsidir,  </div><div class='q'>Yəhuda Mənim əsamdır.   </div><div class='q'> <span class="verse" id="V8">8&#160;</span>Moav yuyunmaq üçün ləyənimdir,  </div><div class='q'>Çarığımı ataraq Edomu tutacağam,  </div><div class='q'>Zəfər harayını Filiştə salacağam».   </div><div class='b'> &#160; </div> <div class='q'> <span class="verse" id="V9">9&#160;</span>Kim məni istehkamlı şəhərə apara bilər?  </div><div class='q'>Kim mənə Edoma qədər yol göstərər?   </div><div class='q'> <span class="verse" id="V10">10&#160;</span>Ay Allah, Sən niyə bizi atmısan?  </div><div class='q'>Ay Allah, qoşunlarımızla niyə yürüşə çıxmırsan?   </div><div class='q'> <span class="verse" id="V11">11&#160;</span>Bizə düşmənin qarşısında imdad et,  </div><div class='q'>Çünki insanın köməyi puçdur.   </div><div class='q'> <span class="verse" id="V12">12&#160;</span>Allahın köməyi ilə igidlik edəcəyik,  </div><div class='q'>O, düşmənlərimizi tapdalayacaq!   </div>