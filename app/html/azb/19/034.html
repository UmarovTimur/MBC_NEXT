<div class='s'>Məzmur 34 </div> <div class='d'>Davudun məzmuru. </div> <div class='d'> O, Avimelekin önündə özünü dəli kimi göstərib qovulanda. </div> <div class='q'> <span class="verse" id="V1">1&#160;</span>Hər zaman Rəbbə alqış edəcəyəm,  </div><div class='q'>Ona daim mənim dilim həmd edəcək.   </div><div class='q'> <span class="verse" id="V2">2&#160;</span>Rəblə könlüm fəxr edir,  </div><div class='q'>Ey məzlumlar, eşidib sevinin!   </div><div class='q'> <span class="verse" id="V3">3&#160;</span>Gəlin mənimlə birgə Rəbbi müqəddəs tutaq,  </div><div class='q'>Rəbbin ismini birgə ucaldaq.   </div><div class='b'> &#160; </div> <div class='q'> <span class="verse" id="V4">4&#160;</span>Rəbbə üz tutdum, O mənə cavab verdi,  </div><div class='q'>O hər bir dəhşətdən məni xilas etdi.   </div><div class='q'> <span class="verse" id="V5">5&#160;</span>Rəbbə baxan nur saçar,  </div><div class='q'>Üzü qızarmaz.   </div><div class='q'> <span class="verse" id="V6">6&#160;</span>Mən məzlum, Rəbbi çağırdım, O məni eşitdi,  </div><div class='q'>Bütün əzablarımdan məni xilas etdi.   </div><div class='q'> <span class="verse" id="V7">7&#160;</span>Rəbdən qorxanları Onun mələyi müdafiə edər,  </div><div class='q'>Onlara zəfər verər.   </div><div class='b'> &#160; </div> <div class='q'> <span class="verse" id="V8">8&#160;</span> Dadın, görün Rəbb nə qədər şirindir,  </div><div class='q'>Nə bəxtiyardır Ona pənah gətirənlər!   </div><div class='q'> <span class="verse" id="V9">9&#160;</span>Ey Rəbbin müqəddəsləri, Rəbdən qorxun,  </div><div class='q'>Ondan qorxan heç nəyə möhtac qalmaz.   </div><div class='q'> <span class="verse" id="V10">10&#160;</span>Gənc aslanlar ac-yalavac qaldılar,  </div><div class='q'>Lakin Rəbbi axtaranlar  </div><div class='q'>Heç bir yaxşı şeydən korluq çəkməzlər.   </div><div class='b'> &#160; </div> <div class='q'> <span class="verse" id="V11">11&#160;</span>Gəlin, ey övladlar, məni dinləyin,  </div><div class='q'>Rəbb qorxusunu sizə öyrədim:   </div><div class='q'> <span class="verse" id="V12">12&#160;</span> Kim həyatdan kam almaq istəyirsə,  </div><div class='q'>Uzun ömür sürüb xoş gün görmək istəyirsə,   </div><div class='q'> <span class="verse" id="V13">13&#160;</span>Qoy dilini şərdən,  </div><div class='q'>Ağzını fırıldaq üçün işlətməkdən qorusun,   </div><div class='q'> <span class="verse" id="V14">14&#160;</span>Qoy şərdən çəkinib yaxşılıq etsin,  </div><div class='q'>Sülhü axtarıb ardınca getsin!   </div><div class='b'> &#160; </div> <div class='q'> <span class="verse" id="V15">15&#160;</span>Rəbbin gözü salehlərin üzərindədir,  </div><div class='q'>Qulaqları onların fəryadlarına açıqdır.   </div><div class='q'> <span class="verse" id="V16">16&#160;</span>Rəbbin üzü şər iş görənlərə qarşıdır,  </div><div class='q'>Yer üzündə onlardan nişanə qoymayacaq.   </div><div class='q'> <span class="verse" id="V17">17&#160;</span>Salehlər fəryad çəkəndə Rəbb eşidir,  </div><div class='q'>Onları bütün əzablarından azad edir.   </div><div class='q'> <span class="verse" id="V18">18&#160;</span>Rəbb qəlbisınıqlara yaxındır,  </div><div class='q'>O, ruhən əzilmişləri qurtarır.   </div><div class='q'> <span class="verse" id="V19">19&#160;</span>Salehlər çox bəlaya düçar olar,  </div><div class='q'>Lakin Rəbb onları hər birindən qurtarır.   </div><div class='q'> <span class="verse" id="V20">20&#160;</span> Rəbb onların hər bir sümüyünü qoruyur,  </div><div class='q'>Heç biri zədələnməz.   </div><div class='q'> <span class="verse" id="V21">21&#160;</span>Pislər öz şəri ilə məhv olacaq,  </div><div class='q'>Salehə nifrət edən məhkum olacaq.   </div><div class='q'> <span class="verse" id="V22">22&#160;</span>Rəbb qullarının canını azad edir,  </div><div class='q'>Rəbbə pənah gətirən məhkum olmur.   </div>