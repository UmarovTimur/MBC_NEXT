<div class='s'>Yeni daş lövhələri </div> <div class='r'>(Qanun. 10:1-5)  </div><div class='p'> <span class="verse" id="V1">1&#160;</span>Rəbb Musaya dedi: «Əvvəlki kimi özün üçün iki daş lövhə yon; qırdığın əvvəlki lövhələrdə yazılan sözləri yeni lövhələrin üstündə yazacağam.   <span class="verse" id="V2">2&#160;</span>Səhərə hazır ol və Sina dağına çıx. Dağın zirvəsi üstündə önümdə dur.   <span class="verse" id="V3">3&#160;</span>Qoy heç kəs səninlə çıxmasın və dağda heç bir adam görünməsin. Dağın ətəyində nə qoyun-keçi, nə də mal-qara otlasın».   </div><div class='p'> <span class="verse" id="V4">4&#160;</span>Rəbb ona buyurduğu kimi Musa əvvəlkilərə bənzər iki daş lövhə yondu və səhər erkən durub, əlində iki daş lövhə tutaraq Sina dağına çıxdı.   <span class="verse" id="V5">5&#160;</span>Rəbb buludun içindən enib orada Musa ilə durdu və Rəbb olan Öz adını bəyan edib   <span class="verse" id="V6">6&#160;</span>  Musanın qarşısından keçərək dedi: «Rəbb Mənəm, rəhmli və lütfkar Rəbb Allaham. Mən hədsiz səbirli, bol məhəbbətli və sədaqətliyəm,   <span class="verse" id="V7">7&#160;</span>minlərlə nəslinə məhəbbətimi göstərərəm, cəzanı, qanunsuzluğu və günahı bağışlayaram; lakin cəzasız qoymaram, ataların cəzasını üçüncü-dördüncü nəslə qədər nəvə-nəticələrinə verərəm».   </div><div class='p'> <span class="verse" id="V8">8&#160;</span>Musa dərhal yerə sərilib Rəbbə səcdə qıldı.   <span class="verse" id="V9">9&#160;</span>Sonra Musa dedi: «Ey Xudavənd, əgər gözündə lütf tapmışamsa, yalvarıram, Sən, ey Xudavənd, aramızda ol. Biz dikbaş bir xalq olsaq da, təqsirimizlə günahımızı bağışla və bizə sahib ol».   </div><div class='s'>Əhdin təzələnməsi </div> <div class='r'>(Çıx. 23:14-19; Qanun. 7:1-5; 16:1-7)  </div><div class='p'> <span class="verse" id="V10">10&#160;</span>Rəbb Musaya dedi: «Budur, Mən sənin bütün xalqınla əhd kəsirəm. Hamının qarşısında elə möcüzələr edəcəyəm ki, beləsi dünyada heç yerdə, heç bir millət arasında yaranmamışdı. Sizin ətrafınızdakı bütün xalqlar görəcəklər ki, Rəbbin işi, Mənim sənin üçün etdiyim şeylər qorxuncdur.   <span class="verse" id="V11">11&#160;</span>Mənim sizə bu gün verdiyim əmrə riayət edin. Budur, Mən önünüzdən Emorluları, Kənanlıları, Xetliləri, Perizliləri, Xivliləri və Yevusluları qovuram.   <span class="verse" id="V12">12&#160;</span>Özünüzü girdiyiniz torpağın sakinləri ilə əhd kəsməkdən gözləyin ki, o sizə bir tələ olmasın.   <span class="verse" id="V13">13&#160;</span> Onların qurbangahlarını dağıdın, daş sütunlarını sındırın, ilahə Aşera bütlərini kəsin.   <span class="verse" id="V14">14&#160;</span>Başqa allahlara səcdə etməyin, çünki Rəbbin adı qısqancdır, O, həqiqətən, qısqanc Allahdır.   <span class="verse" id="V15">15&#160;</span>Ona görə də nə o torpağın sakinləri ilə əhd kəsin, nə də öz allahları ilə xəyanət edib, onlara qurban kəsən vaxt sizi də dəvət edəndə qurbanlarından dadın.   <span class="verse" id="V16">16&#160;</span>Onların qızlarını öz oğullarınıza arvad olaraq almayın ki, onlar öz allahları ilə xəyanət edib sizin oğullarınıza da o allahlara xəyanət etdirməsinlər.   </div><div class='p'> <span class="verse" id="V17">17&#160;</span> Özünüz üçün tökmə allahlar düzəltməyin.   </div><div class='p'> <span class="verse" id="V18">18&#160;</span> Mayasız Çörək bayramını qeyd edin. Mən sizə əmr etdiyim kimi Aviv ayında təyin olunan vaxtı yeddi gün mayasız çörək yeyin, çünki Aviv ayında Misirdən çıxdınız.   </div><div class='p'> <span class="verse" id="V19">19&#160;</span> Bütün ilk doğulan oğlanlar və bütün heyvanlarınızın, istər mal-qaranızın, istərsə də qoyun-keçinizin ilk doğulan balaları Mənimdir.   <span class="verse" id="V20">20&#160;</span> İlk doğulan eşşək balası əvəzinə bir qoyun-keçi balası verin. Əgər əvəzini verməsəniz, boynunu sındırın. Aranızda hər adamın ilk oğlunun əvəzini ödəyin. Heç kəs önümə əliboş gəlməsin.   </div><div class='p'> <span class="verse" id="V21">21&#160;</span> Altı gün işlərinizi görün, yeddinci gün isə istirahət edin. Şum və biçin vaxtı da belə istirahət edin.   </div><div class='p'> <span class="verse" id="V22">22&#160;</span>  Buğda biçinin nübarı ilə Həftələr bayramını qeyd edin. İlin sonunda isə Yığım bayramını qeyd edin.   </div><div class='p'> <span class="verse" id="V23">23&#160;</span>İldə üç dəfə sizin bütün kişiləriniz Sahibləri İsrailin Allahı Rəbbin hüzuruna gəlsinlər.   <span class="verse" id="V24">24&#160;</span>Çünki Mən sizin qarşınızdan millətləri qovub sərhədlərinizi elə genişləndirəcəyəm ki, siz ildə üç dəfə öz Allahınız Rəbbin hüzurunda görünmək üçün gələndə heç kəs sizin torpağınıza tamah salmasın.   </div><div class='p'> <span class="verse" id="V25">25&#160;</span> Mənə gətirilən qurbanın qanını mayalı çörəklə təqdim etməyin. Pasxa bayramının qurban əti səhərə qədər qalmasın.   </div><div class='p'> <span class="verse" id="V26">26&#160;</span>  Torpağın nübarının ilk hissəsini Allahınız Rəbbin məbədinə gətirin. Oğlağı anasının südündə bişirməyin».   </div><div class='p'> <span class="verse" id="V27">27&#160;</span>Rəbb Musaya dedi: «Bu sözləri yaz, çünki bu sözlərə görə Mən səninlə və bütün İsraillə əhd kəsirəm».   <span class="verse" id="V28">28&#160;</span>Beləliklə, Musa Rəblə qırx gün-qırx gecə qaldı. Bu müddət ərzində Musa heç nə yemədi, heç nə içmədi. O, lövhələrin üstündə əhdin sözlərini, On Əmri yazdı.   </div><div class='s'>Musanın üzü nur saçır </div> <div class='p'> <span class="verse" id="V29">29&#160;</span> Musa əlində iki şəhadət lövhəsi tutub Sina dağından enəndə bilmirdi ki, Rəblə danışdığına görə üzü nur saçır.   <span class="verse" id="V30">30&#160;</span>Harun və bütün İsrail övladları Musanın üzünü nur saçan gördülər və ona yaxınlaşmaqdan qorxdular.   <span class="verse" id="V31">31&#160;</span>Musa onları çağıranda Harunla bütün icma başçıları ona yaxınlaşdı və Musa onlarla söhbət etdi.   <span class="verse" id="V32">32&#160;</span>Sonra bütün İsrail övladları ona yaxınlaşdı. Musa Rəbbin Sina dağında ona nəql etdiyi bütün işləri onlara əmr etdi.   <span class="verse" id="V33">33&#160;</span>Musa söhbəti bitirəndə üzünə bir niqab çəkdi.   <span class="verse" id="V34">34&#160;</span>Musa Rəbbin hüzuruna Onunla danışmaq üçün gedəndə niqabı çıxarar və çıxanadək niqabsız olardı. Çıxanda ona nə əmr olunduğunu İsrail övladlarına nəql edirdi.   <span class="verse" id="V35">35&#160;</span>İsrail övladları isə Musanın üzünün nur saçdığını görərdilər. Sonra Musa içəri girib Rəblə danışana qədər yenə də niqabı üzünə çəkərdi.   </div>