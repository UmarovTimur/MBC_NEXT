<div class='s'>Musanın doğulması </div> <div class='p'> <span class="verse" id="V1">1&#160;</span>O zaman Levi qəbiləsindən bir kişi öz nəslindən bir arvad aldı.   <span class="verse" id="V2">2&#160;</span> O hamilə olub oğul doğdu və uşağın gözəl olduğunu görüb üç ay gizlətdi.   <span class="verse" id="V3">3&#160;</span>Bundan artıq onu gizlədə bilməyərək qamışdan bir səbət götürüb ona qır və qatran sürtdü, körpəni səbətin içinə salıb Nil çayının kənarındakı qamışlığın arasına qoydu.   <span class="verse" id="V4">4&#160;</span>Körpənin bacısı isə onun başına nə gələcəyini bilmək üçün uzaqda durub baxırdı.   </div><div class='p'> <span class="verse" id="V5">5&#160;</span>Fironun qızı çimmək üçün çaya girdi. Onun qarabaşları isə çayın kənarında gəzişirdilər. Fironun qızı qarğıların arasında səbəti görüb onu gətirmək üçün kənizini göndərdi.   <span class="verse" id="V6">6&#160;</span>Sonra səbəti açıb bir oğlan gördü. Körpə ağlayırdı. Fironun qızı ona rəhmi gəldiyindən dedi: «Bu, İbrani oğlanlarındandır».   <span class="verse" id="V7">7&#160;</span>Körpənin bacısı fironun qızına dedi: «Bəlkə gedib sənin üçün İbrani qadınlarından bir dayə çağırım ki, körpəni əmizdirsin?»   <span class="verse" id="V8">8&#160;</span>Fironun qızı ona «get» dedi. Qız gedib körpənin anasını çağırdı.   <span class="verse" id="V9">9&#160;</span>Fironun qızı ona dedi: «Bu körpəni götürüb mənim üçün əmizdir, sənə bunun haqqını verərəm». Qadın körpəni götürüb əmizdirdi.   <span class="verse" id="V10">10&#160;</span> Uşaq böyüdü və qadın onu firon qızının yanına apardı. Fironun qızı uşağı oğulluğa götürdü. O, uşağın adını Musa qoyub dedi: «Oğlanı sudan çıxartdığım üçün ona bu adı qoydum».   </div><div class='s'>Musa Misirlini öldürür </div> <div class='p'> <span class="verse" id="V11">11&#160;</span>  Çox illər keçdi, Musa böyüdü. Bir dəfə o öz xalqının yanına getdi və onların ağır zəhmətini gördü. Bir Misirlinin onun xalqından olan İbranini döydüyünü gördü.   <span class="verse" id="V12">12&#160;</span>Musa ətrafına baxıb heç kəsin olmadığını görəndə Misirlini öldürüb qumda gizlətdi.   <span class="verse" id="V13">13&#160;</span>Ertəsi gün o yenə gedəndə gördü ki, iki İbrani bir-biri ilə dalaşır. Musa haqsız olana dedi: «Yoldaşını niyə vurursan?»   <span class="verse" id="V14">14&#160;</span>O adam dedi: «Səni bizim üstümüzə kim başçı və hakim qoyub? Yoxsa Misirlini öldürdüyün kimi məni də öldürmək fikrindəsən?» Musa qorxaraq ürəyində dedi: «Deyəsən, bu iş barədə bilirlər».   <span class="verse" id="V15">15&#160;</span> Firon bu işdən xəbərdar olanda Musanı öldürtdürmək istədi. Ancaq Musa fironun əlindən qaçıb Midyan torpağına çataraq bir quyunun yanında oturdu.   </div><div class='s'>Musa Midyanda yaşayır </div> <div class='p'> <span class="verse" id="V16">16&#160;</span>Midyan kahininin yeddi qızı var idi. Onlar gəlib quyudan su çəkərək atalarının qoyun-keçilərinə su vermək üçün təknələri doldurdular.   <span class="verse" id="V17">17&#160;</span>O vaxt çobanlar gəlib onları qovdular; onda Musa qalxıb qızlara kömək etdi və qoyun-keçilərinə su verdi.   <span class="verse" id="V18">18&#160;</span>Qızlar ataları Reuelin yanına gələndə o dedi: «Necə oldu ki, bu gün tez gəldiniz?»   <span class="verse" id="V19">19&#160;</span>Onlar dedilər: «Bir Misirli bizi çobanların əlindən qurtardı və bizim üçün quyudan su çəkib qoyun-keçiyə su verdi».   <span class="verse" id="V20">20&#160;</span>O, qızlarına dedi: «O adam haradadır? Onu niyə buraxdınız? Çağırın, gəlib çörək yesin».   </div><div class='p'> <span class="verse" id="V21">21&#160;</span>Musa o adamın evində qalmağa razı oldu. O da qızı Sipporanı Musaya arvad olaraq verdi.   <span class="verse" id="V22">22&#160;</span>Sippora bir oğlan doğdu. Musa onun adını Gerşom qoyub dedi: «Mən yad bir ölkədə qərib oldum».   </div><div class='s'>Allah İsraillilərin fəryadını eşidir </div> <div class='p'> <span class="verse" id="V23">23&#160;</span>Xeyli vaxt keçəndən sonra Misir padşahı öldü. İsrail övladları ağır zəhmət çəkdikləri üçün fəryad edib inlədilər. Ağır zəhmətlərinə görə etdikləri nalələri Allaha çatdı.   <span class="verse" id="V24">24&#160;</span> Allah onların iniltisini eşitdi; İbrahimlə, İshaqla və Yaqubla olan əhdini xatırladı.   <span class="verse" id="V25">25&#160;</span>Allah İsrail övladlarının qul olduqlarını gördü və onlara nəzər saldı.   </div>