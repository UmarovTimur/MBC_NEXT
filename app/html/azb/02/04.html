<div class='s'>Allahın Musaya verdiyi əlamətlər </div> <div class='p'> <span class="verse" id="V1">1&#160;</span>Musa belə cavab verdi: «Bəlkə onlar mənə inanmayaraq sözümə qulaq asmayıb “Rəbb sənə görünməyib” deyəcəklər?»   </div><div class='p'> <span class="verse" id="V2">2&#160;</span>Rəbb Musaya dedi: «Sənin əlindəki nədir?» O dedi: «Əsa».   <span class="verse" id="V3">3&#160;</span>Rəbb dedi: «Onu yerə at». Musa onu yerə atdı və əsa ilan oldu. Musa onun qabağından qaçdı.   <span class="verse" id="V4">4&#160;</span>Rəbb Musaya dedi: «Əlini uzadıb onun quyruğundan tut». Musa əlini uzadıb tutanda o yenə əlində əsa oldu.   <span class="verse" id="V5">5&#160;</span>Sonra Rəbb dedi: «Bu əlamət ona görədir ki, İsraillilər atalarının Allahı, İbrahimin Allahı, İshaqın Allahı və Yaqubun Allahı Rəbbin sənə göründüyünə inansınlar».   </div><div class='p'> <span class="verse" id="V6">6&#160;</span>Rəbb yenə dedi: «İndi əlini qoynuna qoy». Musa əlini qoynuna qoydu. Onu qoynundan çıxaranda, əli cüzama tutulub qar kimi ağappaq oldu.   <span class="verse" id="V7">7&#160;</span>Sonra Rəbb dedi: «Əlini yenə qoynuna qoy». Musa yenə əlini qoynuna qoydu. Əlini qoynundan götürəndə əli yenə də bədəni kimi oldu.   <span class="verse" id="V8">8&#160;</span>Rəbb davam etdi: «Əgər sənə inanmasalar və əvvəlki əlaməti qəbul etməsələr, sonrakı əlaməti qəbul edəcəklər.   <span class="verse" id="V9">9&#160;</span>Bu iki əlamətə də inanmayıb sözünə qulaq asmasalar, Nil çayının suyundan götürüb quruya tök. Çaydan götürdüyün su quruda qana çevriləcək».   </div><div class='p'> <span class="verse" id="V10">10&#160;</span>Musa Rəbbə dedi: «Ya Xudavənd, mən nə keçmişdə, nə də qulunla danışdığın vaxt natiq olmamışam, çünki dili ağır, səlis danışmayan bir adamam».   <span class="verse" id="V11">11&#160;</span>Rəbb ona dedi: «Ağzı insana kim verib? İnsanı lal, kar, kor yaxud gözlü edən kimdir? Bunu edən Mən Rəbb deyiləmmi?   <span class="verse" id="V12">12&#160;</span>İndi get, Mən ağzınla danışacağam və deyəcəyin sözü sənə öyrədəcəyəm».   </div><div class='p'> <span class="verse" id="V13">13&#160;</span>Musa dedi: «Ya Xudavənd, yalvarıram, başqa adamı göndər».   <span class="verse" id="V14">14&#160;</span>Rəbb Musaya qəzəblənib dedi: «Qardaşın Levili Harun yoxdurmu? Bilirəm ki, onun yaxşı nitqi var. İndi o səni qarşılamağa gəlir. Səni görəndə ürəkdən sevinəcək.   <span class="verse" id="V15">15&#160;</span>Qardaşınla danış, nə demək lazımdırsa, ona başa sal. Mən isə sənin və onun ağzı ilə danışacağam. Sizə nə etməyi öyrədəcəyəm.   <span class="verse" id="V16">16&#160;</span>Sənin əvəzinə xalqla Harun danışacaq. O sənin üçün ağız kimi, sən isə onun üçün Allah kimi olacaqsan.   <span class="verse" id="V17">17&#160;</span>Bu əsanı əlinə götür; onunla əlamətlər göstərəcəksən».   </div><div class='s'>Musanın Misirə qayıtması </div> <div class='p'> <span class="verse" id="V18">18&#160;</span>Musa oradan getdi və qayınatası Yetronun yanına qayıdıb dedi: «İzin ver qayıdıb Misirdəki xalqımın yanına gedim, görüm onlar sağ-salamatdırlar ya yox?» Yetro Musaya dedi: «Salamat get».   <span class="verse" id="V19">19&#160;</span>Midyan torpağında Rəbb Musaya dedi: «Misirə qayıt, çünki sənin canını almaq istəyən adamların hamısı ölüb».   <span class="verse" id="V20">20&#160;</span>Musa arvadını və oğullarını götürüb eşşəyə mindirdi və Allahın buyurduğu əsanı əlinə götürüb Misirə yollandı.   </div><div class='p'> <span class="verse" id="V21">21&#160;</span>Rəbb Musaya dedi: «Misirə qayıdanda sənə buyurduğum bütün möcüzələrə fikir ver və fironun hüzurunda onları göstər; ancaq Mən onun ürəyini inadkarlaşdıracağam və o, xalqı buraxmayacaq.   <span class="verse" id="V22">22&#160;</span>Firona söyləyəcəksən: “Rəbb belə deyir: İsrail Mənim oğlum, Mənim ilkimdir.   <span class="verse" id="V23">23&#160;</span> Sənə dedim ki, Mənə ibadət etmək üçün oğlumu burax! Sən isə onu buraxmaqdan boyun qaçırdın. Onda Mən sənin ilk oğlunu öldürəcəyəm”».   </div><div class='p'> <span class="verse" id="V24">24&#160;</span>Yolda gecələyərkən Rəbb Musaya rast gəldi və onu öldürmək istədi.   <span class="verse" id="V25">25&#160;</span>O zaman Sippora çaxmaq daşı götürüb oğlunu sünnət etdi və sünnət ətini Musanın ayaqlarına toxundurub dedi: «Sən mənim qan adaxlımsan».   <span class="verse" id="V26">26&#160;</span>Beləliklə, Rəbb ondan əl çəkdi.  </div><div class='p'>Sippora Musaya sünnətə görə «qan adaxlımsan» demişdi.   </div><div class='s'>Musa və Harun İsrail ağsaqqallarının yanında </div> <div class='p'> <span class="verse" id="V27">27&#160;</span>Rəbb Haruna dedi: «Musanı qarşılamaq üçün səhraya get». Harun gedib Allahın dağında qardaşına rast gəldi və onunla öpüşdü.   <span class="verse" id="V28">28&#160;</span>Musa Haruna Rəbb onu necə göndərdiyini bildirdi. Rəbbin bütün sözlərini və ona göstərmək üçün əmr etdiyi bütün əlamətləri barədə Haruna danışdı.   <span class="verse" id="V29">29&#160;</span>Musa və Harun gedib İsrail övladlarının bütün ağsaqqallarını topladılar.   <span class="verse" id="V30">30&#160;</span>Harun Rəbbin Musaya söylədiyi sözlərin hamısını onlara dedi və xalqın qarşısında əlamətlər göstərdi.   <span class="verse" id="V31">31&#160;</span>Xalq bunlara inandı. Onlar Rəbbin İsrail övladlarının əziyyətini görüb nəzər saldığını eşidəndə əyilib Ona səcdə etdilər.   </div>