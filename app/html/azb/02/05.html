<div class='s'>Musa və Harun fironun sarayında </div> <div class='p'> <span class="verse" id="V1">1&#160;</span>Musa və Harun gəlib firona dedilər: «İsrailin Allahı Rəbb belə deyir: “Xalqımı burax ki, səhrada Mənim üçün bayram keçirsinlər!”»   <span class="verse" id="V2">2&#160;</span>Firon dedi: «Rəbb kimdir ki, Onun səsinə qulaq asıb İsrail övladlarını buraxım? Rəbbi tanımıram, İsrail övladlarını da buraxmıram».   <span class="verse" id="V3">3&#160;</span>Onlar dedilər: «İbranilərin Allahı bizə göründü. Qoy səhrada üç gün yol gedək və Allahımız Rəbbə qurban gətirək ki, bizə vəba göndərməsin yaxud da qılıncla məhv etməsin».   <span class="verse" id="V4">4&#160;</span>Misir padşahı onlara dedi: «Ey Musa və Harun, nə üçün xalqı işindən ayırırsınız? Gedin, işinizi görün».   <span class="verse" id="V5">5&#160;</span>Sonra firon dedi: «Artıq ölkədə xalq çoxdur, siz isə onları işindən ayırıb istirahət verirsiniz».   </div><div class='s'>Fironun İsrail xalqına qarşı qəddarlığı </div> <div class='p'> <span class="verse" id="V6">6&#160;</span>Həmin gün firon xalqın nəzarətçilərinə və gözətçilərinə əmr edib dedi:   <span class="verse" id="V7">7&#160;</span>«İndiyə kimi etdiyinizdən fərqli olaraq, bir daha xalqa kərpic düzəltmək üçün saman verməyin. Qoy özləri gedib saman yığsınlar.   <span class="verse" id="V8">8&#160;</span>Ancaq indiyə qədər onların üzərlərinə qoyduğunuz gündəlik kərpic sayını azaltmayın. Çünki onlar tənbəldirlər və buna görə də “gedək Allahımıza qurban gətirək” deyib fəryad edirlər.   <span class="verse" id="V9">9&#160;</span>Bu adamlara daha ağır iş verilsin ki, çox çalışsınlar və yalanlara fikir verməsinlər».   </div><div class='p'> <span class="verse" id="V10">10&#160;</span>Xalqın nəzarətçi və gözətçiləri adamların yanına gəlib onlara dedilər: «Firon belə deyir: “Mən sizə saman verməyəcəyəm.   <span class="verse" id="V11">11&#160;</span>Gedin, özünüz haradan istəyirsiniz, saman götürün, ancaq işiniz azalmayacaq”».   <span class="verse" id="V12">12&#160;</span>Xalq bütün Misir torpağına səpələnib saman əvəzinə küləş yığmağa başladı.   <span class="verse" id="V13">13&#160;</span>Nəzarətçilər onları məcbur edərək deyirdilər: «Sizə saman verilən vaxt gördüyünüz gündəlik işi yerinə yetirin».   <span class="verse" id="V14">14&#160;</span>Firon nəzarətçiləri İsrail övladlarının üzərinə qoyduqları İsrailli gözətçiləri döyüb dedilər: «Niyə dünən və bu gün indiyə qədər olan gündəlik kərpic sayını yerinə yetirməmisiniz?»   </div><div class='p'> <span class="verse" id="V15">15&#160;</span>İsrail övladlarından olan gözətçilər fironun yanına gəlib ona fəryad edərək dedilər: «Qullarınla niyə belə rəftar edirsən?   <span class="verse" id="V16">16&#160;</span>Qullarına saman vermirlər, ancaq bizə “kərpiclər düzəldin” deyirlər. Budur, qulların döyülür. Bu sənin xalqının günahıdır».   <span class="verse" id="V17">17&#160;</span>O isə dedi: «Tənbəlsiniz, tənbəl, buna görə də “gedək, Rəbbə qurban gətirək” deyirsiniz.   <span class="verse" id="V18">18&#160;</span>İndi gedin işləyin. Sizə saman verilməyəcək, ancaq gündəlik kərpic sayını düzəltməlisiniz».   <span class="verse" id="V19">19&#160;</span>İsrailli gözətçilər «sizin üçün müəyyən olunmuş gündəlik kərpic sayı azalmayacaq» sözlərini eşidəndə pis vəziyyətə düşdüklərini anladılar.   <span class="verse" id="V20">20&#160;</span>İsrailli gözətçilər fironun yanından çıxanda yolda durub onları gözləyən Musa və Harunla rastlaşıb   <span class="verse" id="V21">21&#160;</span>dedilər: «Qoy Rəbb sizin nə etdiyinizi görsün və sizi məhkum etsin! Siz bizi fironla əyanlarının gözündə iyrənc etdiniz və bizi öldürmək üçün əllərinə qılınc verdiniz».   </div><div class='p'> <span class="verse" id="V22">22&#160;</span>Musa Rəbbə müraciət edib dedi: «Ey Xudavənd, nə üçün xalqı belə bəlaya saldın? Məni niyə göndərdin?   <span class="verse" id="V23">23&#160;</span>Sənin adınla fironla danışmaq üçün gələndən bəri o bu xalqı bəlaya salır, Sən isə onları heç azad etmirsən».   </div>