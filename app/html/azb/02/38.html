<div class='s'>Yandırma qurbanı üçün qurbangahın qurulması </div> <div class='r'>(Çıx. 27:1-8)  </div><div class='p'> <span class="verse" id="V1">1&#160;</span>Yandırma qurbanı üçün qurulan qurbangahı əbrişim ağacından düzəltdi. Dördbucaq şəklində olub uzunluğu beş qulac, eni də beş qulac, hündürlüyü isə üç qulac idi.   <span class="verse" id="V2">2&#160;</span>Qurbangahın dörd küncündə onunla bir hissədən olan dörd buynuz düzəltdi. Qurbangahın üstünü tuncla örtdü.   <span class="verse" id="V3">3&#160;</span>Qurbangahın bütün avadanlığını – kül qablarını, kürəkləri, ləyənləri, çəngəlləri və xəkəndazları – hər şeyi tuncdan düzəltdi.   <span class="verse" id="V4">4&#160;</span>Qurbangah üçün kənarından aşağıya onun yarısına qədər yetişəcək torlu şəbəkəni tuncdan düzəltdi.   <span class="verse" id="V5">5&#160;</span>Tunc şəbəkənin dörd bucağında şüvüllərin keçdiyi dörd halqanı tökdü.   <span class="verse" id="V6">6&#160;</span>Əbrişim ağacından şüvüllər düzəldib üstünü tuncla örtdü.   <span class="verse" id="V7">7&#160;</span>Qurbangahı aparmaq üçün şüvülləri onun hər iki yanındakı halqalara taxdı. Qurbangahın içi boş və taxtadan idi.   </div><div class='s'>Tunc ləyənin düzəldilməsi </div> <div class='r'>(Çıx. 30:18)  </div><div class='p'> <span class="verse" id="V8">8&#160;</span>Tunc ləyəni və onun tunc altlığını Hüzur çadırının girişində xidmət edən qadınların güzgülərindən düzəltdi.   </div><div class='s'>Müqəddəs məskənin həyətinin düzəldilməsi </div> <div class='r'>(Çıx. 27:9-19)  </div><div class='p'> <span class="verse" id="V9">9&#160;</span>Müqəddəs məskənin həyətini düzəltdi. Həyətin cənub tərəfində uzunluğu yüz qulac olan pərdələr nəfis toxunmuş incə kətandan idi.   <span class="verse" id="V10">10&#160;</span>Onların iyirmi dirəyi və iyirmi altlığı tuncdan, dirəklərin qarmaqları və bəndləri isə gümüşdən idi.   <span class="verse" id="V11">11&#160;</span>Şimal tərəfində də uzunluğu yüz qulac pərdə idi; onların iyirmi dirəyi və iyirmi altlığı tuncdan, dirəklərin qarmaqları və bəndləri isə gümüşdən idi.   <span class="verse" id="V12">12&#160;</span>Qərb tərəfində uzunluğu əlli qulac pərdələr idi. Onların on dirəyi və on altlığı var idi. Dirəklərin qarmaqları və bəndləri isə gümüşdən idi.   <span class="verse" id="V13">13&#160;</span>Şərq tərəfində də həyətin eni əlli qulac idi.   <span class="verse" id="V14">14&#160;</span>Darvazanın bir tərəfində üç dirəyi və üç altlığı olan uzunluğu on beş qulac pərdələr var idi.   <span class="verse" id="V15">15&#160;</span>Həyətin darvazasının o biri tərəfində də üç dirəyi və üç altlığı olan uzunluğu on beş qulac pərdələr var idi.   <span class="verse" id="V16">16&#160;</span>Həyətin bütün ətraf pərdələri nəfis toxunmuş incə kətandan,   <span class="verse" id="V17">17&#160;</span>dirəklərin altlıqları tuncdan, dirəklərin qarmaqları və bəndləri gümüşdən, başlıqların örtüyü də gümüşdən idi; həyətin bütün dirəkləri gümüşlə bəndləndi.   <span class="verse" id="V18">18&#160;</span>Həyətin darvazasının naxış tikməli arakəsməsi bənövşəyi, tünd qırmızı, al rəngli iplikdən və nəfis toxunmuş incə kətandan idi; uzunluğu iyirmi qulac, hündürlüyü isə həyətin pərdələri kimi beş qulac idi.   <span class="verse" id="V19">19&#160;</span>Onun dörd dirəyi, dörd tunc altlığı, gümüş qarmaqları, başlıqlarının gümüş örtüyü və bəndləri var idi.   <span class="verse" id="V20">20&#160;</span>Məskənin və həyətin bütün ətraf payaları tuncdan idi.   </div><div class='s'>Hüzur çadırı üçün işlənən xammal </div> <div class='p'> <span class="verse" id="V21">21&#160;</span>Musanın əmri ilə kahin Harunun oğlu İtamarın başçılığı ilə Levililərin xidmət göstərib apardığı məkanın – Şəhadət məskəninin hesabatı budur.   <span class="verse" id="V22">22&#160;</span>Yəhuda qəbiləsindən Xur oğlu Uri oğlu Besalel Rəbbin Musaya əmr etdiyi hər şeyi düzəltdi.   <span class="verse" id="V23">23&#160;</span>Onunla çalışan Dan qəbiləsindən olan Axisamak oğlu Oholiav oymaçılıq, naxışçılıq, bənövşəyi, tünd qırmızı və al rəngli iplikdə və incə kətanda naxış tikməsi işini bacarırdı.   </div><div class='p'> <span class="verse" id="V24">24&#160;</span>Müqəddəs yerin bütün inşası üçün işlənən qızılın, ianə verilən qızılın ümumi çəkisi Müqəddəs yerdəki şekelə görə iyirmi doqquz talant yeddi yüz otuz şekel idi.   <span class="verse" id="V25">25&#160;</span> Siyahıya alınan icmanın verdiyi gümüşün çəkisi Müqəddəs yerdəki şekelə görə yüz talant və min yeddi yüz yetmiş beş şekel idi.   <span class="verse" id="V26">26&#160;</span> Bu, sayılmış adamlara daxil olan hər kəs, iyirmi yaşında və ondan yuxarı olan altı yüz üç min beş yüz əlli kişi üçün adambaşı bir beqa, yəni Müqəddəs yerdəki şekelə görə yarım şekel idi.   <span class="verse" id="V27">27&#160;</span>Müqəddəs yerin altlıqlarını və pərdələrin altlıqlarını tökmək işinə yüz talant gümüş yüz altlıq üçün yüz talant, yəni hər altlıq üçün bir talant gümüş işləndi.   <span class="verse" id="V28">28&#160;</span>Min yeddi yüz yetmiş beş şekel gümüş isə dirəklər üçün qarmaqlar düzəltmək, başlıqlarını örtmək və onları bəndləmək üçün işləndi.   <span class="verse" id="V29">29&#160;</span>İanə verilən tuncun çəkisi yetmiş talant və iki min dörd yüz şekel idi.   <span class="verse" id="V30">30&#160;</span>Ondan Hüzur çadırı girişinin altlıqları, tunc qurbangah, oradakı tunc şəbəkəni, qurbangahın bütün avadanlığı,   <span class="verse" id="V31">31&#160;</span>həyətin ətraf altlıqları, həyətin darvazasının altlıqları, məskənin bütün payaları və həyətin bütün ətraf payaları düzəldildi.   </div>