<div class='p'> <span class="verse" id="V1">1&#160;</span>Allahın iradəsi ilə Məsih İsanın həvarisi olan mən Pauldan Məsih İsada sadiq qalan Efesdəki müqəddəslərə salam!   <span class="verse" id="V2">2&#160;</span>Atamız Allahdan və Rəbb İsa Məsihdən sizə lütf və sülh olsun!   </div><div class='s'>Məsihdə bizə bəxş olunan bəxtiyarlıq </div> <div class='p'> <span class="verse" id="V3">3&#160;</span>Bizə Məsihdə səmadakı hər cür ruhani nemətlə xeyir-dua verən Allaha – Rəbbimiz İsa Məsihin Atasına alqış olsun!   <span class="verse" id="V4">4&#160;</span>O, dünya yaranmazdan qabaq bizi Məsihdə seçdi ki, biz məhəbbətdə Onun qarşısında müqəddəs və nöqsansız olaq.   <span class="verse" id="V5">5&#160;</span>Öz iradəsinin xoş məramına görə İsa Məsih vasitəsilə bizi əvvəlcədən təyin etdi ki, Özü üçün övladlığa götürsün.   <span class="verse" id="V6">6&#160;</span>Belə ki sevimli Oğlunda bizə bəxş etdiyi Öz lütfünün izzətini mədh edək.   <span class="verse" id="V7">7-8&#160;</span>Tam hikmət və dərrakə ilə bizə bol-bol göstərdiyi Öz zəngin lütfünə görə biz Oğlunda, Onun qanı vasitəsilə satınalınmaya – təqsirlərimizin bağışlanmasına malikik.   <span class="verse" id="V9">9&#160;</span>Allah əvvəlcə sirr olaraq saxladığı iradəsini xoş məramına görə bizə bildirdi. Bu məramını O, Məsihdə əvvəlcədən təyin etmişdi.   <span class="verse" id="V10">10&#160;</span>Vaxt tamam olanda isə bu niyyətini yerinə yetirərək həm göylərdə, həm də yerdə olan hər şeyi Məsihdə birləşdirəcək.   </div><div class='p'> <span class="verse" id="V11">11&#160;</span>Hər şeyi Öz iradəsindən yaranan qərarı ilə yerinə yetirən Allahın məqsədinə görə biz əvvəlcədən təyin edilərək Məsihdə irs aldıq ki,   <span class="verse" id="V12">12&#160;</span>qabaqcadan Məsihə ümid bəsləyən bizlər Allahın izzətinin mədhi üçün mövcud olaq.   <span class="verse" id="V13">13&#160;</span>Həqiqət kəlamını, xilasınızın Müjdəsini eşidib Məsihə iman edən zaman siz də vəd olunmuş Müqəddəs Ruhla Onda möhürləndiniz.   <span class="verse" id="V14">14&#160;</span>Müqəddəs Ruh Allaha məxsus olanların satın alınmasından ötrü irsimiz üçün qoyulan girovdur. Belə ki Allahın izzətini mədh edək.   </div><div class='s'>Paulun imanlılar üçün duası </div> <div class='p'> <span class="verse" id="V15">15&#160;</span>Bundan ötrü mən də Rəbb İsaya olan imanınız və bütün müqəddəslərə göstərdiyiniz məhəbbət barədə eşidib   <span class="verse" id="V16">16&#160;</span>sizi dualarımda yada salaraq durmadan sizin üçün şükür edirəm.   <span class="verse" id="V17">17&#160;</span>Dua edirəm ki, Rəbbimiz İsa Məsihin Allahı olan izzətli Ata Özünü sizə tanıtmaq üçün hikmət və vəhy ruhunu versin.   <span class="verse" id="V18">18&#160;</span>Qoy O, qəlbinizin gözünü nurlandırsın ki, Onun çağırışından yaranan ümidin nə olduğunu, müqəddəslərə verdiyi irsin izzətinin necə zəngin olduğunu,   <span class="verse" id="V19">19&#160;</span>Onun böyük qüvvəsinin fəaliyyətinə görə iman edən bizlərə sərf etdiyi qüdrətinin hədsiz böyüklüyünün nə olduğunu görəsiniz.   <span class="verse" id="V20">20&#160;</span>Allah bu qüdrətlə Məsihdə elə fəaliyyət göstərdi ki, Onu ölülər arasından dirildib səmada Öz sağında oturtdu   <span class="verse" id="V21">21&#160;</span>və hər başçı, hakim, qüvvə və ağadan, yalnız bu dövrdə deyil, gələcək dövrdə də çəkiləcək hər addan Onu çox yüksəltdi.   <span class="verse" id="V22">22&#160;</span>Hər şeyi Ona tabe edərək ayaqlarının altına qoydu və Onu hər şey üzərində baş olsun deyə imanlılar cəmiyyətinə verdi.   <span class="verse" id="V23">23&#160;</span>Bu cəmiyyət Onun bədənidir və hər şeyi hərtərəfli Bütövləşdirənin bütövlüyüdür.   </div>