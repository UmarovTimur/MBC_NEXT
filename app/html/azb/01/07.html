<div class='p'> <span class="verse" id="V1">1&#160;</span>Rəbb Nuha dedi: «Sən bütün ailənlə birgə gəmiyə gir, çünki bu bəşər nəsli içində yalnız səni önümdə saleh gördüm.   <span class="verse" id="V2">2&#160;</span>Hər pak heyvanın erkək və dişisindən yeddi cüt, hər murdar heyvanın erkək və dişisindən bir cüt götür,   <span class="verse" id="V3">3&#160;</span>həmçinin göydəki hər quşun erkək və dişisindən yeddi cüt götür; qoy bütün yer üzündə onların nəsli kəsilməsin.   <span class="verse" id="V4">4&#160;</span>Çünki yeddi gün sonra yer üzünə qırx gün-qırx gecə yağış yağdıracağam və yaratdığım bütün canlıları yer üzündə məhv edəcəyəm».   <span class="verse" id="V5">5&#160;</span>Rəbb Nuha necə əmr etmişdisə, o da hər şeyi eləcə yerinə yetirdi.   </div><div class='p'> <span class="verse" id="V6">6&#160;</span>Yer üzündə daşqın olanda Nuhun altı yüz yaşı var idi.   <span class="verse" id="V7">7&#160;</span> Nuh, onun arvadı, oğulları və gəlinləri daşqından qurtarmaq üçün birlikdə gəmiyə mindilər.   <span class="verse" id="V8">8&#160;</span>Allahın Nuha əmr etdiyi kimi pak və murdar heyvanların, quşların, bütün yerdə sürünənlərin   <span class="verse" id="V9">9&#160;</span>erkək və dişisi cüt-cüt Nuhun yanına gəlib gəmiyə mindi.   </div><div class='p'> <span class="verse" id="V10">10&#160;</span>Yeddi gün sonra yer üzündə daşqın oldu.   <span class="verse" id="V11">11&#160;</span> Həmin gün – Nuhun ömrünün altı yüzüncü ilində, ikinci ayın on yeddinci günü dərinlikdə olan bütün gur su qaynaqları püskürdü və göylərin pəncərələri açıldı.   <span class="verse" id="V12">12&#160;</span>Yer üzünə qırx gün-qırx gecə yağış yağdı.   </div><div class='p'> <span class="verse" id="V13">13&#160;</span>Elə həmin gün Nuh, onun arvadı, oğulları Sam, Ham, Yafəs və üç gəlini gəmiyə mindilər.   <span class="verse" id="V14">14&#160;</span>Onlarla birgə hər növ çöl heyvanı, hər növ ev heyvanı, hər növ yerdə sürünən, hər növ göydə uçan canlı və hər cür quş gəmiyə girdi:   <span class="verse" id="V15">15&#160;</span>həyat nəfəsi olan bütün canlılardan cüt-cüt Nuhun yanına gəlib gəmiyə mindi.   <span class="verse" id="V16">16&#160;</span>Allahın Nuha əmr etdiyi kimi bütün canlılardan erkək və dişi heyvanlar gəmiyə girdilər. Onların dalınca Rəbb gəminin qapısını örtdü.   </div><div class='p'> <span class="verse" id="V17">17&#160;</span>Yer üzündə qırx gün daşqın oldu və su çoxalıb gəmini yerdən yuxarı qaldırdı.   <span class="verse" id="V18">18&#160;</span>Su çox yuxarı qalxıb yer üzünü aldı və gəmi suyun üzündə üzməyə başladı.   <span class="verse" id="V19">19&#160;</span>Su yer üzünü elə tutdu ki, göylər altında olan bütün uca dağlar suya qərq oldu.   <span class="verse" id="V20">20&#160;</span>Su dağların zirvəsindən on beş qulac qalxdı və onları örtdü.   <span class="verse" id="V21">21&#160;</span>Yer üzündə hərəkət edən canlıların hamısı – quşlar, ev heyvanları, çöl heyvanları, yerdə sürünənlər və bütün insanlar məhv oldu.   <span class="verse" id="V22">22&#160;</span>Quruda yaşayan, burnunda həyat nəfəsi olan canlı varlıqların hamısı öldü.   <span class="verse" id="V23">23&#160;</span>Rəbb yer üzündə olan bütün canlıları məhv etdi: insanlardan tutmuş heyvanlara, sürünənlərə və göydəki quşlara qədər hər şey yer üzündə məhv oldu. Yalnız Nuh və onunla birgə gəmidə olanlar sağ qaldı.   <span class="verse" id="V24">24&#160;</span>Yüz əlli gün ərzində su yer üzündə çoxaldı.   </div>