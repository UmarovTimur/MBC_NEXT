<div class='s'>Babil qülləsi </div> <div class='p'> <span class="verse" id="V1">1&#160;</span>Bütün dünyada bir dil və bir danışıq var idi.   <span class="verse" id="V2">2&#160;</span>İnsanlar şərqdən köçüb gəldikləri zaman Şinar torpağında bir düzənliyə rast gəldilər və orada məskən saldılar.   <span class="verse" id="V3">3&#160;</span>Sonra bir-birlərinə dedilər: «Gəlin kərpic düzəldək və onu yaxşı bişirək». Onlar daş əvəzinə kərpic və palçıq əvəzinə qatran götürdülər.   <span class="verse" id="V4">4&#160;</span>Yenə dedilər: «Gəlin özümüzə bir şəhər və başı göylərə çatan bir qüllə tikib ad çıxaraq, daha bütün yer üzünə yayılmayaq».   </div><div class='p'> <span class="verse" id="V5">5&#160;</span>Rəbb bəşər övladlarının tikdiyi şəhəri və qülləni görmək üçün aşağı endi.   <span class="verse" id="V6">6&#160;</span>Rəbb dedi: «Budur, onların hamısı bir xalqdır və bir dilləri var. Buna görə də bu işi görməyə başlamışlar və indi etmək istədikləri işə heç kəs mane olmayacaq.   <span class="verse" id="V7">7&#160;</span>Gəlin aşağı enib orada onların dilini qarışdıraq ki, bir-birlərinin dilini başa düşməsinlər».   <span class="verse" id="V8">8&#160;</span>Rəbb onları oradan bütün yer üzünə yaydı. Onlar şəhəri tikməyi dayandırdı.   <span class="verse" id="V9">9&#160;</span>Buna görə də o yerin adına Babil  dedilər, çünki orada Rəbb bütün dünyadakı adamların dilini qarışdırdı və onları bütün yer üzünə yaydı.   </div><div class='s'>Samdan İbrama qədər olan nəsillər </div> <div class='r'>(1Saln. 1:24-27)  </div><div class='p'> <span class="verse" id="V10">10&#160;</span>Samın nəsil tarixçəsi belədir: daşqından iki il sonra Sam yüz yaşında olanda oğlu Arpakşad doğuldu.   <span class="verse" id="V11">11&#160;</span>Arpakşad doğulandan sonra Sam beş yüz il yaşadı. Onun çoxlu oğlu və qızı oldu.   </div><div class='p'> <span class="verse" id="V12">12&#160;</span>Arpakşad otuz beş yaşında olanda oğlu Şelah doğuldu.   <span class="verse" id="V13">13&#160;</span>Şelah doğulandan sonra Arpakşad dörd yüz üç il yaşadı. Onun çoxlu oğlu və qızı oldu.   </div><div class='p'> <span class="verse" id="V14">14&#160;</span>Şelah otuz yaşında olanda oğlu Ever doğuldu.   <span class="verse" id="V15">15&#160;</span>Ever doğulandan sonra Şelah dörd yüz üç il yaşadı. Onun çoxlu oğlu və qızı oldu.   </div><div class='p'> <span class="verse" id="V16">16&#160;</span>Ever otuz dörd yaşında olanda oğlu Peleq doğuldu.   <span class="verse" id="V17">17&#160;</span>Peleq doğulandan sonra Ever dörd yüz otuz il yaşadı. Onun çoxlu oğlu və qızı oldu.   </div><div class='p'> <span class="verse" id="V18">18&#160;</span>Peleq otuz yaşında olanda oğlu Reu doğuldu.   <span class="verse" id="V19">19&#160;</span>Reu doğulandan sonra Peleq iki yüz doqquz il yaşadı. Onun çoxlu oğlu və qızı oldu.   </div><div class='p'> <span class="verse" id="V20">20&#160;</span>Reu otuz iki yaşında olanda oğlu Seruq doğuldu.   <span class="verse" id="V21">21&#160;</span>Seruq doğulandan sonra Reu iki yüz yeddi il yaşadı. Onun çoxlu oğlu və qızı oldu.   </div><div class='p'> <span class="verse" id="V22">22&#160;</span>Seruq otuz yaşında olanda oğlu Naxor doğuldu.   <span class="verse" id="V23">23&#160;</span>Naxor doğulandan sonra Seruq iki yüz il yaşadı. Onun çoxlu oğlu və qızı oldu.   </div><div class='p'> <span class="verse" id="V24">24&#160;</span>Naxor iyirmi doqquz yaşında olanda oğlu Terah doğuldu.   <span class="verse" id="V25">25&#160;</span>Terah doğulandan sonra Naxor yüz on doqquz il yaşadı. Onun çoxlu oğlu və qızı oldu.   <span class="verse" id="V26">26&#160;</span>Terah yetmiş yaşında olanda oğulları İbram, Naxor və Haran doğuldu.   </div><div class='p'> <span class="verse" id="V27">27&#160;</span>Terahın nəsil tarixçəsi belədir: Terahdan İbram, Naxor və Haran törədi. Harandan Lut törədi.   <span class="verse" id="V28">28&#160;</span>Haran atası Terahın sağlığında doğulduğu ölkədə – Xaldeylilərin Ur şəhərində öldü.   <span class="verse" id="V29">29&#160;</span>İbram və Naxor özlərinə arvad aldılar. İbramın arvadının adı Saray, Naxorun arvadının adı isə Milka idi. Milka və İska Haranın qızları idi.   <span class="verse" id="V30">30&#160;</span>Saray sonsuz idi, onun uşağı olmurdu.   </div><div class='p'> <span class="verse" id="V31">31&#160;</span>Terah oğlu İbramı, Haranın oğlu olan nəvəsi Lutu, oğlu İbramın arvadı olan gəlini Sarayı özü ilə götürdü və Kənan torpağına getmək üçün Xaldeylilərin Ur şəhərindən çıxdı. Onlar Xarana gəlib, orada məskən saldılar.   </div><div class='p'> <span class="verse" id="V32">32&#160;</span>Terah iki yüz beş il ömür sürüb Xaranda öldü.   </div>