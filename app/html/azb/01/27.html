<div class='s'>İshaqın Yaquba xeyir-dua verməsi </div> <div class='p'> <span class="verse" id="V1">1&#160;</span>İshaq qocalıb gözləri görməyəndə böyük oğlu Esavı yanına çağırıb dedi: «Ay oğlum». Esav ona «mən buradayam» dedi.   <span class="verse" id="V2">2&#160;</span>İshaq dedi: «Mən artıq qocalmışam, bu gün-sabah öləcəyəm.   <span class="verse" id="V3">3&#160;</span>İndi silahını, yayını və oxdanını götür, çöllüyə get və mənim üçün heyvan ovla.   <span class="verse" id="V4">4&#160;</span>Sonra da mənə xoşladığım ləzzətli yeməyi hazırla və gətir ki, yeyim. Onda ölməmişdən qabaq mən sənə xeyir-dua verərəm».   </div><div class='p'> <span class="verse" id="V5">5&#160;</span>İshaq oğlu Esavla danışarkən Rivqa eşidirdi. Esav heyvan ovlayıb gətirmək üçün çöllüyə getdi.   <span class="verse" id="V6">6&#160;</span>Rivqa oğlu Yaquba belə dedi: «Bax mən eşitdim ki, atan qardaşın Esava bu sözləri dedi:   <span class="verse" id="V7">7&#160;</span>“Mənim üçün ov əti gətir, mənə ləzzətli yemək hazırla ki, yeyim. Sonra sənə ölümümdən qabaq Rəbbin hüzurunda xeyir-dua verərəm”.   <span class="verse" id="V8">8&#160;</span>Oğlum, indi sənə əmr edəcəyim sözlərə qulaq as:   <span class="verse" id="V9">9&#160;</span>bu saat sürüyə gedib oradan mənə iki yaxşı oğlaq gətir. Onlardan atanın xoşladığı kimi ləzzətli yemək hazırlayacağam.   <span class="verse" id="V10">10&#160;</span>Sən də onu yeməsi üçün atana aparacaqsan ki, ölümündən qabaq sənə xeyir-dua versin».   <span class="verse" id="V11">11&#160;</span>Yaqub anası Rivqaya dedi: «Qardaşım Esav tüklü bir adamdır, mən isə tüksüzəm.   <span class="verse" id="V12">12&#160;</span>Birdən atam mənə əlini sürtər və mən onun nəzərində yalançı olaram. Onda üzərimə xeyir-dua yox, lənət gətirərəm».   </div><div class='p'> <span class="verse" id="V13">13&#160;</span>Anası ona dedi: «Sənə olunacaq lənət mənə gəlsin, oğlum. Ancaq sözümə qulaq as: get, dediyim şeyi mənə gətir».   <span class="verse" id="V14">14&#160;</span>Yaqub gedib oğlaqları götürdü və anasına gətirdi, anası da onun atasının xoşladığı kimi ləzzətli yemək hazırladı.   <span class="verse" id="V15">15&#160;</span>Rivqa böyük oğlu Esavın evdə saxladığı ən gözəl paltarını götürüb kiçik oğlu Yaquba geyindirdi.   <span class="verse" id="V16">16&#160;</span>Onun əllərinə və boynunun tüksüz yerinə oğlaq dəriləri bağladı.   <span class="verse" id="V17">17&#160;</span>Sonra hazırladığı ləzzətli yeməyi və çörəyi oğlu Yaqubun əlinə verdi.   </div><div class='p'> <span class="verse" id="V18">18&#160;</span>Yaqub atasının yanına gəlib dedi: «Ay ata». Atası dedi: «Mən buradayam. Sən kimsən, oğlum?»   <span class="verse" id="V19">19&#160;</span>Yaqub atasına dedi: «Sənin ilk oğlun Esavam. Dediyin kimi elədim. Qalx otur və gətirdiyim ov ətindən ye ki, mənə xeyir-dua verəsən».   <span class="verse" id="V20">20&#160;</span>İshaq oğluna dedi: «Necə oldu ki, belə tez ov tapdın, oğlum?» O dedi: «Sənin Allahın Rəbb mənə uğur verdi».   <span class="verse" id="V21">21&#160;</span>İshaq Yaquba dedi: «Yaxın gəl, oğlum, əlimi sənə sürtüb bilim ki, doğrudanmı, oğlum Esavsan ya yox?»   <span class="verse" id="V22">22&#160;</span>Yaqub atası İshaqa yaxınlaşdı. İshaq əlini ona sürtüb dedi: «Səs Yaqubun səsidir, ancaq əllər Esavın əlləridir».   <span class="verse" id="V23">23&#160;</span>İshaq onu tanımadı, çünki onun əlləri qardaşı Esavın əlləri kimi tüklü idi. İshaq Yaquba xeyir-dua verdi.   <span class="verse" id="V24">24&#160;</span>O soruşdu: «Doğrudanmı, sən oğlum Esavsan?» Yaqub dedi: «Bəli».   <span class="verse" id="V25">25&#160;</span>İshaq dedi: «Oğlum, gətirdiyin ov ətini qabağıma qoy, yeyim, sonra da sənə xeyir-dua verərəm». Yaqub yeməyi onun qabağına qoydu və o yedi, Yaqub ona şərab gətirdi və o içdi.   <span class="verse" id="V26">26&#160;</span>Atası İshaq Yaquba dedi: «Oğlum, indi yaxınlaş, atanı öp».   <span class="verse" id="V27">27&#160;</span> O yaxınlaşıb atasını öpdü. İshaq onun paltarının qoxusunu hiss etdi və ona xeyir-dua verib dedi:  </div><div class='q'>«Bax oğlumun qoxusu  </div><div class='q'>Rəbbin xeyir-dua verdiyi  </div><div class='q'>Çölün qoxusu kimidir.   </div><div class='q'> <span class="verse" id="V28">28&#160;</span>Allah sənə göylərin şehini,  </div><div class='q'>Torpağın şirəsini,  </div><div class='q'>Bol buğda və çoxlu təzə şərab versin.   </div><div class='q'> <span class="verse" id="V29">29&#160;</span> Xalqlar sənə qulluq etsin,  </div><div class='q'>Ümmətlər sənə baş əysin.  </div><div class='q'>Öz qardaşlarına ağa ol,  </div><div class='q'>Ananın oğulları sənə baş əysin.  </div><div class='q'>Sənə lənət edənlərə lənət gəlsin,  </div><div class='q'>Sənə xeyir-dua verənlər xeyir-dua alsın».   </div><div class='s'>İshaqın Esava xeyir-dua verməsi </div> <div class='p'> <span class="verse" id="V30">30&#160;</span>İshaq Yaquba xeyir-dua verib qurtarandan sonra Yaqub atası İshaqın yanından çıxar-çıxmaz qardaşı Esav ovdan qayıtdı.   <span class="verse" id="V31">31&#160;</span>Esav da ləzzətli yemək hazırlayıb atasına gətirdi və ona dedi: «Atam qalxıb oğlunun gətirdiyi ov ətindən yesin və mənə xeyir-dua versin».   <span class="verse" id="V32">32&#160;</span>Atası İshaq ondan soruşdu: «Sən kimsən?» O cavab verdi: «Mən ilk oğlun Esavam».   <span class="verse" id="V33">33&#160;</span>İshaqın canına bərk titrətmə düşdü və o dedi: «Bəs onda heyvan ovlayıb mənə gətirən kim idi? Sən gəlməmişdən qabaq hər şeydən yedim və ona xeyir-dua verdim. Xeyir-dua da onunku oldu».   <span class="verse" id="V34">34&#160;</span>Esav atasının sözlərini eşidəndə ucadan və acı səslə fəryad edib dedi: «Ay ata, mənə də xeyir-dua ver».   <span class="verse" id="V35">35&#160;</span>İshaq dedi: «Qardaşın hiylə ilə gəlib sənin xeyir-duanı aldı».   <span class="verse" id="V36">36&#160;</span> Esav dedi: «Onu nahaq yerə Yaqub çağırmırlar ki? Bununla ikinci dəfədir ki, məni aldadır: əvvəl ilk oğulluq haqqımı, indi də xeyir-duamı aldı». Sonra soruşdu: «Bəs mənə xeyir-dua saxlamamısan?»   <span class="verse" id="V37">37&#160;</span>İshaq Esava cavab verdi: «Onu sənə ağa etdim, bütün qardaşlarını ona qul olaraq verdim, buğda və təzə şərabla onu təmin etdim. Bəs sənə nə edim, oğlum?»   <span class="verse" id="V38">38&#160;</span> Esav atasına dedi: «Səndə yalnız bir xeyir-dua varmı, ata? Mənə də xeyir-dua ver, ata». Esav hönkürüb ağladı.   <span class="verse" id="V39">39&#160;</span> Atası İshaq ona belə cavab verdi:  </div><div class='q'>«Yaşadığın yer torpağın şirəsindən,  </div><div class='q'>Yuxarıda göylərin şehindən uzaq olacaq.   </div><div class='q'> <span class="verse" id="V40">40&#160;</span> Qılıncınla yaşayıb  </div><div class='q'>Qardaşına qulluq edəcəksən.  </div><div class='q'>Amma azad olmaq istəyəndə  </div><div class='q'>Onun boyunduruğunu  </div><div class='q'>Boynundan qırıb atacaqsan».   </div><div class='m'> <span class="verse" id="V41">41&#160;</span>Atası Yaquba xeyir-dua verdiyinə görə Esav qardaşına nifrət etdi. O öz-özünə dedi: «Atamın matəm günləri yaxınlaşır. O zaman qardaşım Yaqubu öldürərəm».   <span class="verse" id="V42">42&#160;</span>Böyük oğlu Esavın dediyi sözlər Rivqanın qulağına çatdı. Buna görə də xəbər göndərib kiçik oğlu Yaqubu çağırdı və ona dedi: «Bax qardaşın Esav səni öldürməklə qisas almaq istəyir.   <span class="verse" id="V43">43&#160;</span>Oğlum, indi sözümə qulaq as: qalxıb Xarana, qardaşım Lavanın yanına qaç.   <span class="verse" id="V44">44&#160;</span>Qardaşının hirsi soyuyana qədər bir müddət Lavanın yanında qal.   <span class="verse" id="V45">45&#160;</span>Sənə qarşı qəzəbi sönəndə, ona elədiyini unudanda xəbər göndərib səni oradan çağıraram. Nə üçün bir gündə ikinizdən də məhrum olum?»   </div><div class='p'> <span class="verse" id="V46">46&#160;</span>Sonra Rivqa İshaqa dedi: «Xetli qızların əlindən həyatımdan bezdim. Əgər Yaqub da beləcə bu ölkənin qızlarından – Xetli qızlardan özünə arvad alsa, daha mən niyə yaşayıram?»   </div>