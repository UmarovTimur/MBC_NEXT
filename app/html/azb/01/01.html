<div class='s'>Dünyanın yaranması </div> <div class='p'> <span class="verse" id="V1">1&#160;</span> Başlanğıcda Allah göyləri və yeri yaratdı.   <span class="verse" id="V2">2&#160;</span>Yer quruluşsuz və boş idi. Dərin sular üzərində qaranlıq var idi. Allahın Ruhu suların üzərində dolaşırdı.   </div><div class='p'> <span class="verse" id="V3">3&#160;</span> Allah dedi: «Qoy işıq olsun». İşıq oldu.   <span class="verse" id="V4">4&#160;</span>Allah gördü ki, işıq yaxşıdır. Sonra O, işığı qaranlıqdan ayırdı.   <span class="verse" id="V5">5&#160;</span>Allah işığı «gündüz», qaranlığı isə «gecə» adlandırdı. Axşam oldu, səhər açıldı; bu, birinci gün idi.   </div><div class='p'> <span class="verse" id="V6">6&#160;</span> Sonra Allah dedi: «Qoy suların arasında bir qübbə olsun və suları bir-birindən ayırsın».   <span class="verse" id="V7">7&#160;</span>Allah qübbəni düzəltdi və qübbənin altındakı suları onun üstündəki sulardan ayırdı. Belə də oldu.   <span class="verse" id="V8">8&#160;</span>Allah qübbəni «göy» adlandırdı. Axşam oldu, səhər açıldı; bu, ikinci gün idi.   </div><div class='p'> <span class="verse" id="V9">9&#160;</span>Sonra Allah dedi: «Qoy göyün altındakı sular bir yerə yığılsın ki, quru görünsün». Belə də oldu.   <span class="verse" id="V10">10&#160;</span>Allah qurunu «yer», su yığınlarını isə «dənizlər» adlandırdı. Allah gördü ki, bu, yaxşıdır.   </div><div class='p'> <span class="verse" id="V11">11&#160;</span>Sonra Allah dedi: «Qoy yer üzü bitkilər yetirsin: toxumlar bitirən ot-ələf və torpaqda hər növ bəhərli ağaclar yetişsin. Ağaclar meyvə gətirsin və toxumları meyvələrinin içində olsun». Belə də oldu.   <span class="verse" id="V12">12&#160;</span>Yer üzü bitkilər yetirdi: hər növ toxum bitirən ot-ələf və hər növ ağac yetişdi. Ağaclar meyvə gətirirdi və toxumları meyvələrinin içində idi. Allah gördü ki, bu, yaxşıdır.   <span class="verse" id="V13">13&#160;</span>Axşam oldu, səhər açıldı; bu, üçüncü gün idi.   </div><div class='p'> <span class="verse" id="V14">14&#160;</span>Sonra Allah dedi: «Qoy göy qübbəsində gecəni gündüzdən ayıran çıraqlar olsun. Onlar işarələri, fəsilləri və günlərlə illəri göstərsin.   <span class="verse" id="V15">15&#160;</span>Qoy onlar göy qübbəsində çıraq olub, yer üzünə işıq saçsın». Belə də oldu.   <span class="verse" id="V16">16&#160;</span>Allah iki böyük çıraq düzəltdi: gündüzü idarə etmək üçün böyük çıraq, gecəni idarə etmək üçün kiçik çıraq. O həmçinin ulduzları düzəltdi.   <span class="verse" id="V17">17&#160;</span>Allah onları göy qübbəsinə qoydu ki, yer üzünə işıq saçsın,   <span class="verse" id="V18">18&#160;</span>gündüzü və gecəni idarə etsin, işığı qaranlıqdan ayırsın. Allah gördü ki, bu, yaxşıdır.   <span class="verse" id="V19">19&#160;</span>Axşam oldu, səhər açıldı; bu, dördüncü gün idi.   </div><div class='p'> <span class="verse" id="V20">20&#160;</span>Sonra Allah dedi: «Qoy sular çoxlu canlı məxluqlarla qaynaşsın, yer üstündəki göy qübbəsində quşlar uçsun».   <span class="verse" id="V21">21&#160;</span>Allah nəhəng su əjdahalarını və suda qaynaşan hər növ bütün sürünən canlı məxluqları, həmçinin hər növ bütün qanadlı quşları yaratdı. Allah gördü ki, bu, yaxşıdır.   <span class="verse" id="V22">22&#160;</span>Allah onlara bərəkət verərək dedi: «Törəyib çoxalın və dənizlərdəki suları doldurun, quşlar da yer üzündə çoxalsın».   <span class="verse" id="V23">23&#160;</span>Axşam oldu, səhər açıldı; bu, beşinci gün idi.   </div><div class='p'> <span class="verse" id="V24">24&#160;</span>Sonra Allah dedi: «Qoy yer üzü hər növ canlı məxluqlar – hər növ ev heyvanları, sürünən canlılar və çöl heyvanları əmələ gətirsin». Belə də oldu.   <span class="verse" id="V25">25&#160;</span>Allah hər növ çöl heyvanlarını, hər növ ev heyvanlarını və yerdə sürünən bütün canlıları yaratdı. Allah gördü ki, bu, yaxşıdır.   </div><div class='p'> <span class="verse" id="V26">26&#160;</span> Sonra Allah dedi: «Öz surətimizə və bənzərimizə görə insanı yaradaq. Qoy o, dənizdəki heyvanlara, göydəki quşlara, yerdəki heyvanlara, bütün yer üzünə və yerdə sürünən canlıların hamısına hökmranlıq etsin».   <span class="verse" id="V27">27&#160;</span>  Allah insanı Öz surətində yaratdı, Allahın surətində yaratdı, onları kişi və qadın olaraq yaratdı.   <span class="verse" id="V28">28&#160;</span>Allah onlara xeyir-dua verərək dedi: «Törəyib çoxalın və yer üzünü bürüyüb ona sahib olun: dənizdəki heyvanlar, göydəki quşlar, yerdə sürünən bütün canlılar üzərində hökmranlıq edin».   <span class="verse" id="V29">29&#160;</span>Allah dedi: «Budur, yer üzündə toxum verən bütün ot-ələfi və meyvələrində toxumu olan bütün ağacların bəhərini sizə verirəm ki, qidalanasınız.   <span class="verse" id="V30">30&#160;</span>Yerdəki heyvanların, göydəki quşların və yerdə sürünən canlıların hamısına – nəfəsi olan bütün canlılara isə yem olmaq üçün bütün yaşıl otları verirəm». Belə də oldu.   <span class="verse" id="V31">31&#160;</span>Allah gördü ki, yaratdığı hər şey çox yaxşıdır. Axşam oldu, səhər açıldı; bu, altıncı gün idi.   </div>