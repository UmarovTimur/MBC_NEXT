<div class='s'>Yaqubun Esavla görüşə hazırlaşması </div> <div class='p'> <span class="verse" id="V1">1&#160;</span>Yaqub yoluna davam etdi. Allahın mələkləri ona rast gəldi.   <span class="verse" id="V2">2&#160;</span>Yaqub onları görəndə dedi: «Bu, Allahın ordugahıdır». O yerin adını Maxanayim  qoydu.   </div><div class='p'> <span class="verse" id="V3">3&#160;</span>Yaqub özündən qabaq Edom çölünə, Seir torpağına, qardaşı Esavın yanına qasidlər göndərdi.   <span class="verse" id="V4">4&#160;</span>Onlara bu əmri verdi: «Ağam Esava söyləyin ki, qulun Yaqub belə deyir: “Mən Lavanın yanında qalıb indiyə qədər yaşadım”.   <span class="verse" id="V5">5&#160;</span>Mal-qaram, eşşəklərim, qoyun-keçim, qullarım və qarabaşlarım oldu. Mən ağama xəbər vermək üçün yanına qasidlər göndərdim ki, sənin gözündə lütf tapım».   </div><div class='p'> <span class="verse" id="V6">6&#160;</span>Qasidlər Yaqubun yanına qayıdıb dedilər: «Qardaşın Esavın yanına getdik. Özü də səni qarşılamaq üçün gəlir və yanında dörd yüz nəfər var».   <span class="verse" id="V7">7&#160;</span>Yaqub çox qorxub həyəcanlandı. Yanında olan adamları, qoyun-keçini, mal-qaranı və dəvələri iki dəstəyə ayırıb dedi:   <span class="verse" id="V8">8&#160;</span>«Əgər Esav bir dəstəyə hücum edib onları qırsa, arxada qalan dəstə qaça bilsin».   </div><div class='p'> <span class="verse" id="V9">9&#160;</span>Sonra Yaqub dedi: «Ey babam İbrahimin Allahı, atam İshaqın Allahı Rəbb, Sən mənə demişdin: “Öz ölkənə və qohumlarının yanına qayıt. Mən sənə yaxşılıq edəcəyəm”.   <span class="verse" id="V10">10&#160;</span>Quluna göstərdiyin bütün xeyirxahlığa və sədaqətə layiq deyiləm; bu İordan çayını təkcə dəyənəyimlə keçdim, indi isə iki dəstə köçüm var.   <span class="verse" id="V11">11&#160;</span>Yalvarıram, məni qardaşım Esavın əlindən qurtar. Çünki onun gəlib məni, uşaqlarımla analarını öldürməsindən qorxuram.   <span class="verse" id="V12">12&#160;</span> Sən dedin: “Hökmən sənə yaxşılıq edəcəyəm, nəslini saysız-hesabsız dəniz qumu qədər çoxaldacağam”».   </div><div class='p'> <span class="verse" id="V13">13&#160;</span>Yaqub o gecəni orada keçirtdi. Özündə olan hər şeydən qardaşı Esava hədiyyə olaraq   <span class="verse" id="V14">14&#160;</span>iki yüz keçi, iyirmi təkə, iki yüz qoyun, iyirmi qoç,   <span class="verse" id="V15">15&#160;</span>balaları ilə birgə otuz sağmal dəvə, qırx inək, on buğa, iyirmi dişi və on erkək eşşək götürdü.   <span class="verse" id="V16">16&#160;</span>Sürüləri ayrı-ayrı qullarına tapşırdı və onlara dedi: «Mənim qabağımda gedin və bir sürü ilə o biri sürü arasında məsafə saxlayın».   <span class="verse" id="V17">17&#160;</span>Yaqub birinci qula əmr edib dedi: «Qardaşım Esav sənə rast gəlib “Kimin adamısan, hara gedirsən, qabağındakı bu heyvanlar kimindir?” deyə soruşanda   <span class="verse" id="V18">18&#160;</span>ona söylə: “Bunlar qulun Yaqubundur, bu da ağam Esava göndərilmiş hədiyyələrdir. Özü də bizim dalımızca gəlir”».   <span class="verse" id="V19">19&#160;</span>Sonra o, ikinci, üçüncü quluna və sürülərin dalınca gedən hər kəsə əmr edib dedi:   <span class="verse" id="V20">20&#160;</span>«Esava rast gələndə ona eyni sözləri söyləyin: “Qulun Yaqub da dalımızca gəlir”». Çünki o öz-özünə deyirdi: «Əvvəlcə qabağımda göndərdiyim hədiyyələrlə onu rəhmə gətirərəm, sonra onunla görüşərəm. Bəlkə onda məni qəbul edər».   <span class="verse" id="V21">21&#160;</span>Hədiyyələr Yaqubun qabağında getdi, o isə gecəni düşərgədə yatdı.   </div><div class='s'>Yaqubun Allahla rastlaşması </div> <div class='p'> <span class="verse" id="V22">22&#160;</span>Yaqub gecə qalxıb iki arvadını, iki cariyəsini və on bir uşağını götürərək Yabboq çayının keçidindən keçdi.   <span class="verse" id="V23">23&#160;</span>Onları götürüb çayı keçirtdi və özünə məxsus şeyləri də keçirtdi.   <span class="verse" id="V24">24&#160;</span>Sonra Yaqub tək qaldı. Dan yeri sökülənə qədər bir Şəxs onunla güləşdi.   <span class="verse" id="V25">25&#160;</span>Yaquba üstün gələ bilmədiyini görüb onun budunun oynağına zərbə vurdu. O Şəxslə güləşərkən Yaqubun budunda oynağı zədələndi.   <span class="verse" id="V26">26&#160;</span>O Şəxs dedi: «Burax, gedim, çünki səhər açılır». Yaqub dedi: «Mənə xeyir-dua verməsən, Səni buraxmaram».   <span class="verse" id="V27">27&#160;</span>O Şəxs soruşdu: «Adın nədir?» O dedi: «Yaqub».   <span class="verse" id="V28">28&#160;</span>  O Şəxs dedi: «Artıq sənə Yaqub deyil, İsrail  deyiləcək, çünki sən Allahla və insanlarla güləşib üstün gəlmisən».   <span class="verse" id="V29">29&#160;</span>Yaqub soruşdu: «Xahiş edirəm, adını söylə». O dedi: «Adımı niyə soruşursan?» O Şəxs orada Yaquba xeyir-dua verdi.   <span class="verse" id="V30">30&#160;</span>Yaqub o yerin adını Peniel  qoydu, çünki demişdi: «Allahı üz-üzə gördüm və salamat qaldım».   <span class="verse" id="V31">31&#160;</span>Yaqub Penieldən keçəndə günəş doğdu. O, bir budundan axsayırdı.   <span class="verse" id="V32">32&#160;</span>Ona görə bu günə qədər də İsraillilər bud oynağının üzərindəki vətərləri yeməzlər. Çünki güləşən Şəxs Yaqubun bud oynağının vətərinə toxunmuşdu.   </div>