<div class='s'>İshaqın Yaqubu Lavanın yanına göndərməsi </div> <div class='p'> <span class="verse" id="V1">1&#160;</span>İshaq Yaqubu çağırıb ona xeyir-dua verdi və xəbərdarlıq edərək dedi: «Kənan qızlarından arvad alma.   <span class="verse" id="V2">2&#160;</span>Qalxıb Paddan-Arama, ana baban Betuelin evinə get. Oradan dayın Lavanın qızlarından özünə arvad al.   <span class="verse" id="V3">3&#160;</span>Külli-İxtiyar Allah sənə xeyir-dua versin, səni bəhərli edib nəslini çoxaltsın, səndən çoxlu xalq törəsin;   <span class="verse" id="V4">4&#160;</span> İbrahimin xeyir-duasını sənə və səninlə birgə nəslinə versin ki, Allahın İbrahimə verdiyi torpağı – qərib kimi yaşadığın torpağı irs olaraq alasan».   <span class="verse" id="V5">5&#160;</span>İshaq Yaqubu yola saldı. O, Paddan-Arama, Yaqubla Esavın anası Rivqanın qardaşı Aramlı Betuel oğlu Lavanın yanına getdi.   </div><div class='s'>Esavın üçüncü arvadı </div> <div class='p'> <span class="verse" id="V6">6&#160;</span>Esav gördü ki, İshaq Yaquba xeyir-dua verdi və özünə arvad almaq üçün onu Paddan-Arama göndərdi; həm də ona xeyir-dua verən zaman «Kənan qızlarından arvad alma» deyib xəbərdarlıq etdi.   <span class="verse" id="V7">7&#160;</span>Yaqub da ata-anasına qulaq asıb Paddan-Arama getdi.   <span class="verse" id="V8">8&#160;</span>Esav gördü ki, Kənan qızları atası İshaqın xoşuna gəlmir.   <span class="verse" id="V9">9&#160;</span>Esav İsmailin yanına getdi. O, İbrahim oğlu İsmailin qızı Maxalatı arvadlarının üstünə arvad aldı. Maxalat Nevayotun bacısı idi.   </div><div class='s'>Yaqubun Bet-Eldə yuxu görməsi </div> <div class='p'> <span class="verse" id="V10">10&#160;</span>Yaqub Beer-Şevadan çıxıb Xarana tərəf getdi.   <span class="verse" id="V11">11&#160;</span>Bir yerə çatıb orada gecələdi, çünki günəş batmışdı. O torpaqdan bir daş götürüb başının altına qoydu və orada yatdı.   <span class="verse" id="V12">12&#160;</span> O, yuxuda gördü ki, yerin üzərində bir nərdivan durmuş və onun başı göylərə çatmışdır. Allahın mələkləri onunla çıxıb-düşürdülər.   <span class="verse" id="V13">13&#160;</span> Rəbb nərdivanın üstündə durub deyirdi: «Mən baban İbrahimin və İshaqın Allahı Rəbbəm. Üstündə yatdığın torpağı sənə və nəslinə verəcəyəm.   <span class="verse" id="V14">14&#160;</span> Sənin nəslin yerin tozu kimi çox olacaq, qərbə, şərqə, şimala və cənuba yayılacaq. Yer üzünün bütün tayfaları sənin və nəslinin vasitəsilə xeyir-dua alacaq.   <span class="verse" id="V15">15&#160;</span>Mən həmişə səninləyəm, gedəcəyin hər yerdə səni qoruyacağam və bu torpağa qaytaracağam. Dediyimi edənə qədər səni tərk etməyəcəyəm».   </div><div class='p'> <span class="verse" id="V16">16&#160;</span>Yaqub yuxusundan oyanıb dedi: «Doğrudan da, Rəbb buradadır. Mən isə bunu bilmirdim».   <span class="verse" id="V17">17&#160;</span>Sonra qorxub dedi: «Bu yer necə də qorxuludur. Bu, Allahın evindən başqa bir şey ola bilməz, bura göylərin qapısıdır».   </div><div class='p'> <span class="verse" id="V18">18&#160;</span>Yaqub səhər tezdən qalxdı. O, başının altına qoyduğu daşı götürüb sütun kimi qoydu və üstünə zeytun yağı tökdü.   <span class="verse" id="V19">19&#160;</span>O yerin adını Bet-El  qoydu, ancaq əvvəlcə şəhərin adı Luz idi.   <span class="verse" id="V20">20&#160;</span>Yaqub əhd edib dedi: «Əgər Allah mənimlə olsa, getdiyim bu yolda məni qorusa, mənə yemək üçün çörək və geymək üçün paltar versə,   <span class="verse" id="V21">21&#160;</span>sağ-salamat atamın evinə dönsəm, o zaman Rəbb mənə Allah olacaq.   <span class="verse" id="V22">22&#160;</span>Sütun kimi qoyduğum bu daş da Allahın evi olacaq. Ay Allah, mənə verəcəyin hər şeyin onda birini Sənə verəcəyəm».   </div>