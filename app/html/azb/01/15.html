<div class='s'>Allahın İbramla əhdi </div> <div class='p'> <span class="verse" id="V1">1&#160;</span>Bir müddət sonra İbrama görüntüdə Rəbbin bu sözü nazil oldu: «Ey İbram, qorxma. Sənin qalxanın Mənəm. Mükafatın çox böyük olacaq».   <span class="verse" id="V2">2&#160;</span>İbram dedi: «Ey Xudavənd Rəbb, mənə nə verəcəksən? Mənim övladım yoxdur, evimin sahibi bu Dəməşqli Eliezer olacaq».   <span class="verse" id="V3">3&#160;</span>İbram sözünə davam etdi: «Sən mənə övlad vermədiyin üçün evimin nökəri mənim varisim olacaq».   <span class="verse" id="V4">4&#160;</span>Ona Rəbbin bu sözü nazil oldu: «O sənin varisin olmayacaq, öz belindən gələn övladın sənin varisin olacaq».   <span class="verse" id="V5">5&#160;</span> Rəbb onu bayıra çıxarıb dedi: «Göyə bax, oradakı ulduzları saya bilərsənsə, say». Yenə dedi: «Nəslin o qədər olacaq».   <span class="verse" id="V6">6&#160;</span> İbram Rəbbə iman etdi və Rəbb bunu ona salehlik saydı.   </div><div class='p'> <span class="verse" id="V7">7&#160;</span>Rəbb İbrama dedi: «Bu torpağı sənə irs olaraq vermək üçün səni Xaldeylilərin Ur şəhərindən çıxaran Mən Rəbbəm».   <span class="verse" id="V8">8&#160;</span>İbram soruşdu: «Ya Xudavənd Rəbb, onu irs olaraq alacağımı necə bilim?»   <span class="verse" id="V9">9&#160;</span>Rəbb ona dedi: «Mənim üçün bir üçyaşlı düyə, bir üçyaşlı keçi, bir üçyaşlı qoç, həmçinin bir qumru və bir göyərçin balası gətir».   <span class="verse" id="V10">10&#160;</span>İbram bunların hamısını götürüb kəsdi və iki hissəyə ayırdı, hər hissəni o birinin qarşısına qoydu, ancaq quşları iki hissəyə ayırmadı.   <span class="verse" id="V11">11&#160;</span>Yırtıcı quşlar cəmdəklərin üzərinə uçub gəldilər, ancaq İbram onları qovdu.   </div><div class='p'> <span class="verse" id="V12">12&#160;</span>Günəş batan vaxt İbrama dərin yuxu gəldi. Birdən onun üzərinə dəhşət və qatı qaranlıq çökdü.   <span class="verse" id="V13">13&#160;</span> Rəbb İbrama dedi: «Yəqin bil ki, nəslin yad ölkədə qərib olacaq, orada olan millətə köləlik edəcək və onlara dörd yüz il zülm ediləcək.   <span class="verse" id="V14">14&#160;</span> Ancaq onların köləlik edəcəkləri xalqı Özüm cəzalandıracağam. Bundan sonra onlar böyük əmlakla oradan çıxacaqlar.   <span class="verse" id="V15">15&#160;</span>Sən isə atalarının yanına gedəcəksən, uzun ömür sürəndən sonra sülh içində öləcəksən.   <span class="verse" id="V16">16&#160;</span>Sənin dördüncü nəslin buraya qayıdacaq, çünki Emorluların günah kasası hələ dolmayıb».   </div><div class='p'> <span class="verse" id="V17">17&#160;</span>Günəş batıb qaranlıq düşəndə tüstü çıxan bir təndir və alovlanan məşəl görünərək parçalanmış heyvanların arasından keçdi.   <span class="verse" id="V18">18&#160;</span> O gün Rəbb İbramla əhd bağlayıb dedi: «Misir çayından böyük Fərat çayına qədər uzanan bu torpaqları –   <span class="verse" id="V19">19&#160;</span>Qenlilərin, Qenizlilərin, Qadmonluların,   <span class="verse" id="V20">20&#160;</span>Xetlilərin, Perizlilərin, Rafalıların,   <span class="verse" id="V21">21&#160;</span>Emorluların, Kənanlıların, Qirqaşlıların və Yevusluların torpağını Mən sənin nəslinə verirəm».   </div>