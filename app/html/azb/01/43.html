<div class='s'>Misirə ikinci səfər </div> <div class='p'> <span class="verse" id="V1">1&#160;</span>Kənan torpağında aclıq güclənmişdi.   <span class="verse" id="V2">2&#160;</span>Qardaşların Misirdən gətirdiyi buğda yeyilib tükənəndə ataları onlara dedi: «Yenə gedib bizə bir az ərzaq alın».   </div><div class='p'> <span class="verse" id="V3">3&#160;</span>Yəhuda ona belə söylədi: «O adam bizə ciddi xəbərdarlıq edib dedi ki, əgər qardaşınız sizinlə gəlməsə, gözümə görünməyin.   <span class="verse" id="V4">4&#160;</span>Əgər sən qardaşımızı bizimlə göndərsən, gedib ərzaq alarıq.   <span class="verse" id="V5">5&#160;</span>Ancaq onu göndərməsən, getməyəcəyik, çünki o adam bizə dedi ki, qardaşınız sizinlə gəlməsə, gözümə görünməyin».   <span class="verse" id="V6">6&#160;</span>İsrail dedi: «Niyə o adama daha bir qardaşınız olduğunu bildirib mənə pislik etdiniz?»   <span class="verse" id="V7">7&#160;</span>Onlar dedilər: «O adam özümüz və ailəmiz barədə dəfələrlə bizə belə suallar verdi: “İndi atanız sağdırmı? Başqa qardaşlarınız varmı?” Biz də onun bu suallarına cavab verdik. Ağlımıza gələrdi ki, o bizə “qardaşınızı gətirin” deyəcək?»   <span class="verse" id="V8">8&#160;</span>Sonra Yəhuda atası İsrailə dedi: «Uşağı mənimlə göndər ki, qalxıb gedək. Sən də, biz də, uşaqlarımız da ölməyib sağ qalarıq.   <span class="verse" id="V9">9&#160;</span>Mən ona zamin dururam, onu məndən tələb edərsən. Əgər onu sənin yanına gətirib qarşında dayandırmasam, ömrüm boyu önündə təqsirkar olacağam.   <span class="verse" id="V10">10&#160;</span>Çünki biz gecikməsəydik, indi iki dəfə gedib-qayıdardıq».   </div><div class='p'> <span class="verse" id="V11">11&#160;</span>Ataları İsrail onlara dedi: «Əgər belədirsə, bunu edin: torbalarınızda bu torpağın ən yaxşı məhsullarından o adama hədiyyə olaraq bir qədər balzam, bal, ədviyyat, ətriyyat, püstə və badam götürün.   <span class="verse" id="V12">12&#160;</span>Özünüzlə iki qat artıq pul götürün. Çuvallarınızın içində geri qaytarılmış pulu öz əllərinizlə aparıb verin, bəlkə bir səhv olub.   <span class="verse" id="V13">13&#160;</span>Qardaşlarınızı götürüb gedin və o adamın yanına qayıdın.   <span class="verse" id="V14">14&#160;</span>Külli-İxtiyar Allah o adamda sizə qarşı mərhəmət oyandırsın, o da digər qardaşınızı və Binyamini sizə təhvil versin. Mən uşaqlarımdan məhrum olacağamsa, qoy olum».   </div><div class='p'> <span class="verse" id="V15">15&#160;</span>Qardaşlar özləri ilə hədiyyə və iki qat artıq pul götürdülər. Binyamini də götürüb qalxdılar və Misirə gəlib Yusifin önündə durdular.   <span class="verse" id="V16">16&#160;</span>Yusif Binyamini onlarla bərabər görəndə öz ev nəzarətçisinə dedi: «Bu adamları evə apar və heyvan kəsib hazırla, çünki onlar mənimlə nahar edəcəklər».   <span class="verse" id="V17">17&#160;</span>O adam Yusifin dediyinə əməl etdi: bu adamları Yusifin evinə apardı.   <span class="verse" id="V18">18&#160;</span>Bu adamlar Yusifin evinə aparıldıqları üçün qorxub dedilər: «Keçən dəfə çuvallarımızda geri qaytarılmış pul üstündə bizi aparırlar. O istəyir ki, bizə qarşı bəhanə tapıb üstümüzə düşsün, bizi özünə qul etsin və eşşəklərimizi alsın».   <span class="verse" id="V19">19&#160;</span>Onlar Yusifin ev nəzarətçisinə yaxınlaşdılar və evin astanasında ona belə söylədilər:   <span class="verse" id="V20">20&#160;</span>«Ey ağamız, keçən dəfə biz ərzaq almaq üçün gəlmişdik.   <span class="verse" id="V21">21&#160;</span>Ancaq gecələdiyimiz yerə çatdığımız zaman çuvallarımızı açıb gördük ki, hər birimizin pulu çəkisi əskik olmayaraq çuvalımızın içindədir. İndi onu öz əllərimizlə geri qaytarırıq.   <span class="verse" id="V22">22&#160;</span>Ərzaq almaq üçün özümüzlə başqa pul da gətirmişik. O pulu isə çuvallarımıza kimin qoyduğunu bilmirik».   <span class="verse" id="V23">23&#160;</span>Ev nəzarətçisi dedi: «Narahat olmayın, qorxmayın. Özünüzün və atanızın Allahı sizə çuvallarınızda xəzinə verdi. Pulunuz mənə gəlib çatdı». Sonra Şimeonu onların yanına gətirdi.   <span class="verse" id="V24">24&#160;</span>O adam qardaşları Yusifin evinə gətirdi. Ayaqlarını yumaq üçün onlara su verdi və eşşəklərinə yem verdi.   <span class="verse" id="V25">25&#160;</span>Qardaşlar Yusif nahara gələnə qədər hədiyyəni hazırladılar, çünki orada yemək yeyəcəklərini eşitdilər.   </div><div class='p'> <span class="verse" id="V26">26&#160;</span>Yusif evə gələndə onlar hədiyyəni otağa gətirib təqdim etdilər, onun önündə yerə qədər əyilib səcdə etdilər.   <span class="verse" id="V27">27&#160;</span>Yusif onların kefini soruşub dedi: «O dediyiniz qoca atanız salamatdırmı? Hələ də yaşayırmı?»   <span class="verse" id="V28">28&#160;</span>Onlar dedilər: «Sənin qulun atamız salamatdır, hələ də yaşayır». Onlar Yusifə əyilib təzim etdilər.   </div><div class='p'> <span class="verse" id="V29">29&#160;</span>Yusif başını qaldıranda öz anasının oğlu olan qardaşı Binyamini görüb dedi: «Mənə söylədiyiniz kiçik qardaşınız budurmu?» Sonra Binyaminə dedi: «Ey oğlum, Allah sənə lütf etsin».   <span class="verse" id="V30">30&#160;</span>Yusif tələsik oradan çıxdı, çünki qardaşını görəndə ürəyi sızıldadı, onu ağlamaq tutdu və otağa girib orada ağladı.   <span class="verse" id="V31">31&#160;</span>Sonra üzünü yuyub çıxdı, özünə gəlib dedi: «Yemək gətirin».   <span class="verse" id="V32">32&#160;</span>Yeməyi ona ayrıca, qardaşlarına ayrıca, onunla birgə yeyən Misirlilərə isə ayrıca qoydular, çünki Misirlilər İbranilərlə birgə yemək yeməzdilər; bu, Misirlilər üçün iyrənc bir şey idi.   <span class="verse" id="V33">33&#160;</span>Qardaşlar böyük-kiçikliyinə görə Yusifin hüzurunda oturdular. Onlar bir-birlərinə baxıb çaşdılar.   <span class="verse" id="V34">34&#160;</span>Yusifin önündəki yeməklərdən onlara pay ayrıldı. Ancaq Binyaminin payı onların hər birinin payından beş qat artıq idi. Onlar yeyib-içdilər və onunla bərabər xoş vaxt keçirdilər.   </div>