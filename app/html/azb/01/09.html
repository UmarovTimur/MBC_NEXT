<div class='s'>Allahın Nuha vədi </div> <div class='p'> <span class="verse" id="V1">1&#160;</span> Allah Nuha və onun oğullarına xeyir-dua verib dedi: «Törəyib çoxalın və yer üzünü bürüyün.   <span class="verse" id="V2">2&#160;</span>Qurudakı bütün heyvanlar, göydəki bütün quşlar, yerdə sürünən bütün canlılar və dənizdə olan bütün balıqlar sizdən qorxub dəhşətə gələcək. Onlar sizin ixtiyarınıza verilib.   <span class="verse" id="V3">3&#160;</span>Bütün canlılar da sizə qida olsun, onların hamısını bütün göy otlar kimi sizə verirəm.   <span class="verse" id="V4">4&#160;</span> Ancaq əti onun canı olan qanla birgə yeməyin.   <span class="verse" id="V5">5&#160;</span>Sizin isə qanınız tökülərsə, əvəzini hökmən alacağam. Hər heyvandan hesabınızı alacağam. Həmçinin insandan – qardaşının canını alan hər kəsdən əvəzini alacağam.   </div><div class='p'> <span class="verse" id="V6">6&#160;</span>  Kim insan qanı töksə,  </div><div class='q'>Onun da qanı  </div><div class='q'>İnsan əli ilə töküləcək.  </div><div class='q'>Çünki Allah insanı  </div><div class='q'>Öz surətinə görə yaradıb.   </div><div class='q'> <span class="verse" id="V7">7&#160;</span> Siz törəyib çoxalın,  </div><div class='q'>Yer üzünə yayılın,  </div><div class='q'>Orada çoxalın».   </div><div class='p'> <span class="verse" id="V8">8&#160;</span>Allah Nuha və yanında olan oğullarına dedi:   <span class="verse" id="V9">9&#160;</span>«Mən sizinlə, sizdən sonrakı nəslinizlə Öz əhdimi bağlayıram,   <span class="verse" id="V10">10&#160;</span>gəmidən çıxan yer üzündəki bütün canlı məxluqlarla – quşlar, ev heyvanları və bütün çöl heyvanları ilə əhdimi bağlayıram.   <span class="verse" id="V11">11&#160;</span>Sizinlə Öz əhdimi qoyuram ki, bütün canlılar bir daha daşqınla məhv olmayacaq və heç vaxt yer üzünü viran edən daşqın baş verməyəcək».   <span class="verse" id="V12">12&#160;</span>Allah yenə dedi: «Mənim sizinlə və sizinlə olan bütün canlılarla nəsillər boyu əbədi olaraq bağladığım əhdin əlaməti budur:   <span class="verse" id="V13">13&#160;</span>buludda Öz göy qurşağımı qoyuram ki, Mənimlə yer üzü arasında olan əhdin əlaməti olsun.   <span class="verse" id="V14">14&#160;</span>Mən yer üzünə bulud gətirdiyim zaman buludda göy qurşağı görünəcək.   <span class="verse" id="V15">15&#160;</span>Onda Mən sizinlə və bütün canlı məxluqlarla bağladığım əhdi yada salacağam. Sular bir daha daşqına çevrilib bütün canlıları məhv etməyəcək.   <span class="verse" id="V16">16&#160;</span>Buludda göy qurşağı olacaq. Mən Allah onu görüb yer üzündə yaşayan bütün canlı məxluqlarla bağladığım əbədi əhdi yada salacağam».   <span class="verse" id="V17">17&#160;</span>Allah yenə Nuha dedi: «Mənim yer üzündə yaşayan bütün canlılarla bağladığım əhdin əlaməti budur».   </div><div class='s'>Nuhun oğulları </div> <div class='p'> <span class="verse" id="V18">18&#160;</span>Gəmidən çıxan Nuhun oğulları bunlardır: Sam, Ham və Yafəs. Hamdan Kənan törədi.   <span class="verse" id="V19">19&#160;</span>Nuhun üç oğlu bunlardır və yer üzündə yayılan bütün insanlar onlardan törədi.   </div><div class='p'> <span class="verse" id="V20">20&#160;</span>Nuh torpağı becərməyə başladı və bir üzüm bağı saldı.   <span class="verse" id="V21">21&#160;</span>O, şərab içib sərxoş oldu və öz çadırında çılpaq uzandı.   <span class="verse" id="V22">22&#160;</span>Kənanın atası Ham atasının çılpaq olduğunu gördü və bunu bayırda iki qardaşına söylədi.   <span class="verse" id="V23">23&#160;</span>Sam və Yafəs bir paltar götürüb öz çiyinlərinə saldılar və dal-dalı içəri girib, atalarının çılpaq bədənini örtdülər. Onlar üzlərini əks tərəfə çevirmişdilər ki, atalarının çılpaqlığını görməsinlər.   <span class="verse" id="V24">24&#160;</span>Nuh öz sərxoşluğundan ayıldı və kiçik oğlunun əməlini bilib dedi:   </div><div class='q'> <span class="verse" id="V25">25&#160;</span>«Kənana lənət olsun,  </div><div class='q'>Öz qardaşlarının qullarına qul olsun».   </div><div class='p'> <span class="verse" id="V26">26&#160;</span>Yenə dedi:  </div><div class='q'>«Samın Allahı Rəbbə alqış olsun,  </div><div class='q'>Kənan ona qul olsun.   </div><div class='q'> <span class="verse" id="V27">27&#160;</span>Allah Yafəsə genişlik versin,  </div><div class='q'>Samın çadırlarında yaşasın.  </div><div class='q'>Kənan ona qul olsun».   </div><div class='s'>Nuhun ölümü </div> <div class='p'> <span class="verse" id="V28">28&#160;</span>Nuh daşqından sonra üç yüz əlli il yaşadı.   <span class="verse" id="V29">29&#160;</span>O, doqquz yüz əlli il ömür sürüb öldü.   </div>