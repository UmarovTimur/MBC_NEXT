<div class='s'>Yusif məhbusların yuxusunu yozur </div> <div class='p'> <span class="verse" id="V1">1&#160;</span>Bir müddət sonra Misir padşahının saqisi və çörəkçisi ağaları Misir padşahına qarşı günah etdilər.   <span class="verse" id="V2">2&#160;</span>Firon bu iki əyanına – baş saqiyə və baş çörəkçiyə bərk qəzəbləndi   <span class="verse" id="V3">3&#160;</span>və onları mühafizəçilər rəisinin evində – Yusifin məhbus olduğu zindanda saxladı.   <span class="verse" id="V4">4&#160;</span>Mühafizəçilər rəisi Yusifi onlara xidmətçi təyin etdi və Yusif də onlara xidmət etdi. Onlar bir müddət zindanda qaldılar.   </div><div class='p'> <span class="verse" id="V5">5&#160;</span>Bir gün Misir padşahının zindanda məhbus olan saqisi və çörəkçisi yuxu gördülər. Hər ikisi bir gecədə müxtəlif mənalı yuxular gördü.   <span class="verse" id="V6">6&#160;</span>Səhər Yusif onların yanına gəldi və kədərli olduqlarını gördü.   <span class="verse" id="V7">7&#160;</span>Yusif onunla birgə ağasının evində, zindanda olan firon əyanlarından soruşdu: «Niyə bu gün üzünüz kədərlidir?»   <span class="verse" id="V8">8&#160;</span>Onlar Yusifə dedilər: «Yuxu görmüşük, ancaq onu yozan yoxdur». Yusif onlara dedi: «Yuxu yozmaq Allahın işi deyilmi? Onu mənə danışın».   </div><div class='p'> <span class="verse" id="V9">9&#160;</span>Baş saqi yuxusunu Yusifə danışıb dedi: «Yuxumda gördüm ki, önümdə bir üzüm tənəyi var.   <span class="verse" id="V10">10&#160;</span>Tənəkdə üç budaq var idi. Onlarda tumurcuqlar görünüb çiçək açdı və salxımlar yetişdi.   <span class="verse" id="V11">11&#160;</span>Fironun piyaləsi mənim əlimdə idi. Üzümləri götürüb fironun piyaləsinə sıxdım və piyaləni firona verdim».   <span class="verse" id="V12">12&#160;</span>Yusif ona dedi: «Onun yozması belədir: üç budaq üç gündür.   <span class="verse" id="V13">13&#160;</span>Üç gün ərzində firon səni yüksəldəcək. Səni öz işinə qaytaracaq, sən də onun saqisi olduğun vaxtdakı kimi əvvəlki qaydaya görə fironun piyaləsini əlinə verəcəksən.   <span class="verse" id="V14">14&#160;</span>Ancaq sənin vəziyyətin yaxşılaşanda məni yadına sal və xeyirxahlıq göstər. Haqqımda firona danışıb məni bu yerdən çıxart.   <span class="verse" id="V15">15&#160;</span>Doğrudan da, mən İbranilərin torpağından oğurlanmışam və burada da zindana salınmağa layiq bir iş görməmişəm».   </div><div class='p'> <span class="verse" id="V16">16&#160;</span>Baş çörəkçi Yusifin yuxunu yaxşılığa yozduğunu görüb ona dedi: «Mən isə yuxuda gördüm ki, başımın üstündə üç səbət ağ çörək var.   <span class="verse" id="V17">17&#160;</span>Ən üstdəki səbətdə çörəkçinin firon üçün bişirdiyi hər cür çörək var. Quşlar başımın üstündəki səbətdən onları yeyirdi».   <span class="verse" id="V18">18&#160;</span>Yusif belə cavab verdi: «Onun yozması belədir: üç səbət üç gündür.   <span class="verse" id="V19">19&#160;</span>Üç gün ərzində firon sənin başını bədənindən ayıracaq, özünü də ağacdan asacaq və quşlar sənin ətini didəcək».   </div><div class='p'> <span class="verse" id="V20">20&#160;</span>Üçüncü gün – fironun ad günü o bütün əyanlarına ziyafət verdi. Baş saqini və baş çörəkçini əyanlarının önünə çıxartdı.   <span class="verse" id="V21">21&#160;</span>Baş saqini saqiliyinə qaytardı və o, piyaləni fironun əlinə verdi,   <span class="verse" id="V22">22&#160;</span>baş çörəkçini isə asdırdı; hər şey Yusifin yozduğu kimi oldu.   <span class="verse" id="V23">23&#160;</span>Ancaq baş saqi Yusifi yada salmadı və onu unutdu.   </div>