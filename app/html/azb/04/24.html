<div class='p'> <span class="verse" id="V1">1&#160;</span>Bilam Rəbbin gözündə İsrailə xeyir-dua verməyin yaxşı olduğunu gördükdə əvvəlki kimi baxıcılıq etmədi, amma üzünü səhraya doğru çevirdi.   <span class="verse" id="V2">2&#160;</span>Bilam gözlərini qaldırdı və İsraili qəbilələrinə görə yerləşmiş görəndə onun üzərinə Allahın Ruhu endi.   <span class="verse" id="V3">3&#160;</span>O, gələcəkdən xəbər verib dedi:  </div><div class='q'>«Budur, Beor oğlu Bilamın kəlamı,  </div><div class='q'>Uzaq görən adamın kəlamı,   </div><div class='q'> <span class="verse" id="V4">4&#160;</span>Allahın sözlərini eşidən,  </div><div class='q'>Külli-İxtiyarın görüntüsünü görən,  </div><div class='q'>Gözləri açıq, yerə sərilən adamın kəlamı:   </div><div class='q'> <span class="verse" id="V5">5&#160;</span>“Ey Yaqub, sənin çadırların,  </div><div class='q'>Ey İsrail, məskənlərin nə gözəldir!   </div><div class='q'> <span class="verse" id="V6">6&#160;</span>Yayılırlar vadilər tək,  </div><div class='q'>Çay kənarındakı bağ-bağçalar tək,  </div><div class='q'>Rəbbin bitirdiyi əzvay ağacları tək,  </div><div class='q'>Çay kənarındakı sidr ağacları tək.   </div><div class='q'> <span class="verse" id="V7">7&#160;</span>Satıllarından sular axacaq,  </div><div class='q'>Toxumları bol su ilə sulanacaq,  </div><div class='q'>Padşahları Aqaqdan böyük olacaq,  </div><div class='q'>Padşahlıqları ucalacaq.   </div><div class='q'> <span class="verse" id="V8">8&#160;</span>Allah onları Misirdən çıxartdı;  </div><div class='q'>Onların çöl öküzü kimi qüvvəti var.  </div><div class='q'>Onlar düşmən millətləri yeyib qurtaracaq.  </div><div class='q'>Sümüklərini qıracaq,  </div><div class='q'>Oxları ilə onları dələcək.   </div><div class='q'> <span class="verse" id="V9">9&#160;</span>  Onlar pusub şir kimi yatar,  </div><div class='q'>Dişi aslana oxşar.  </div><div class='q'>Onları oyandırmağa kim cürət edər?  </div><div class='q'>Sizə xeyir-dua verən xeyir-dualı olsun,  </div><div class='q'>Sizə lənət oxuyan qoy lənətli olsun!”»   </div><div class='p'> <span class="verse" id="V10">10&#160;</span>Bilama qarşı Balaqın qəzəbi alovlandı. Balaq əllərini bir-birinə vurdu və Bilama dedi: «Səni düşmənlərimə lənət etmək üçün çağırdım və budur, üçüncü dəfədir ki, onlara ancaq xeyir-dua verirsən.   <span class="verse" id="V11">11&#160;</span>İndi tez get, yerinə qayıt. Demişdim ki, səni çox mükafatlandıracağam, amma Rəbb səni mükafatdan məhrum etdi».   <span class="verse" id="V12">12&#160;</span>Bilam Balaqa dedi: «Yanıma göndərdiyin qasidlərə demədimmi,   <span class="verse" id="V13">13&#160;</span>Balaq mənə qızıl və gümüşlə dolu evini versə belə, Rəbbin sözündən bilə-bilə yan keçib yaxşılıq yaxud pislik edə bilmərəm. Rəbb nə desə, onu deyəcəyəm.   <span class="verse" id="V14">14&#160;</span>İndi mən xalqımın yanına qayıdıram. Qoy mən bu xalqın gələcəkdə sənin xalqının başına nə gətirəcəyini bildirim».   </div><div class='s'>Bilamın dördüncü dəfə gələcəkdən xəbər verməsi </div> <div class='p'> <span class="verse" id="V15">15&#160;</span>Sonra Bilam gələcəkdən xəbər verib dedi:  </div><div class='q'>«Budur, Beor oğlu Bilamın kəlamı,  </div><div class='q'>Uzaq görən adamın kəlamı,   </div><div class='q'> <span class="verse" id="V16">16&#160;</span>Allahın sözlərini eşidən,  </div><div class='q'>Haqq-Taalanın biliyinə qovuşan,  </div><div class='q'>Külli-İxtiyarın görüntüsünü görən,  </div><div class='q'>Gözləri açıq, yerə sərilən adamın kəlamı:   </div><div class='q'> <span class="verse" id="V17">17&#160;</span>“Onu mən görürəm, amma indi deyil,  </div><div class='q'>Mən ona baxıram, amma yaxından deyil.  </div><div class='q'>Yaqubdan bir ulduz çıxacaq,  </div><div class='q'>İsraildən bir Əsa  ucalacaq,  </div><div class='q'>Moavlıların alınlarını,  </div><div class='q'>Şet övladlarının başlarını əzəcək.   </div><div class='q'> <span class="verse" id="V18">18&#160;</span>Onun düşməni Edomla Seir təslim olacaq,  </div><div class='q'>İsrail isə get-gedə güclənəcək.   </div><div class='q'> <span class="verse" id="V19">19&#160;</span>Yaqubun nəslindən olan o adam  </div><div class='q'>Səltənət sürəcək,  </div><div class='q'>Şəhərdə sağ qalanları məhv edəcək”».   </div><div class='s'>Bilamın sonuncu dəfə gələcəkdən xəbər verməsi </div> <div class='p'> <span class="verse" id="V20">20&#160;</span>Bilam Amaleqliləri görəndə gələcəkdən xəbər verib belə dedi:  </div><div class='q'>«Amaleq millətlərin birincisi idi,  </div><div class='q'>Ancaq axırda məhv olacaq».   </div><div class='p'> <span class="verse" id="V21">21&#160;</span>Qenliləri görəndə gələcəkdən xəbər verib belə dedi:  </div><div class='q'>«Məskəniniz möhkəm,  </div><div class='q'>Yuvanız qayada qurulub.   </div><div class='q'> <span class="verse" id="V22">22&#160;</span>Amma, ey Qenlilər, Aşşurlular sizi əsir alanda  </div><div class='q'>Yanıb yox olacaqsınız».   </div><div class='p'> <span class="verse" id="V23">23&#160;</span>Bilam gələcəkdən xəbər verməyə belə davam etdi:  </div><div class='q'>«Vay, Allah bunu etdiyi zaman kim yaşaya biləcək?   </div><div class='q'> <span class="verse" id="V24">24&#160;</span>Kittim sahillərindən gəmilər gələcək,  </div><div class='q'>Aşşur ilə Everi ram edəcək,  </div><div class='q'>Amma onlar da məhv olacaq».   </div><div class='p'> <span class="verse" id="V25">25&#160;</span>Bundan sonra Bilam yola çıxıb evinə qayıtdı. Balaq da öz yoluna davam etdi.   </div>