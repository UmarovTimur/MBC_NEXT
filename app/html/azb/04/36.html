<div class='s'>Selofxadın qızlarının irsi </div> <div class='p'> <span class="verse" id="V1">1&#160;</span>Yusif övladlarının nəsillərindən Menaşşe oğlu Makir oğlu Gilead nəslinin ailə başçıları yaxınlaşıb Musanın önündə və İsrail nəsil başçıları olan rəhbərlərin önündə belə danışdılar:   <span class="verse" id="V2">2&#160;</span> «Rəbb ölkəni irs olaraq püşk ilə İsrail övladları arasında bölüşdürməyi ağamıza əmr etdi. Soydaşımız Selofxadın irsini onun qızlarına vermək ağamıza Rəbb tərəfindən əmr olundu.   <span class="verse" id="V3">3&#160;</span>Əgər Selofxadın qızları başqa bir İsrail qəbiləsinə mənsub kişilərə ərə getsələr, onların irsi bizim irsimizdən götürülüb mənsub olacaqları qəbilənin irsinə qatılar. Beləliklə, püşklə bizə düşən pay azalar.   <span class="verse" id="V4">4&#160;</span>İsrail övladlarının Azadlıq ili gələndə qızların irsi ərlərinin mənsub olduqları qəbilənin irsinə əlavə olunar. Beləliklə, qızların irsi atalarımızın qəbiləsinə düşən irsdən alınar».   </div><div class='p'> <span class="verse" id="V5">5&#160;</span>Musa Rəbbin əmrinə görə İsrail övladlarına əmr edib dedi: «Yusif nəslinin qəbiləsi doğru söyləyir.   <span class="verse" id="V6">6&#160;</span>Selofxadın qızları haqqında Rəbbin əmr edib dediyi söz budur: onlar öz istədikləri kişiyə ərə gedə bilər, ancaq atalarının mənsub olduğu qəbilədən olan nəsil içində ərə getməlidirlər ki,   <span class="verse" id="V7">7&#160;</span>İsrail övladlarının irsi qəbilədən qəbiləyə keçməsin. İsrail övladlarının hər biri atalarının qəbiləsinin irsinə bağlı qalsın.   <span class="verse" id="V8">8&#160;</span>İsrail qəbilələrindən hər hansı birində irsə malik olan hər qız atasının mənsub olduğu qəbilədən və nəsildən bir nəfərə ərə getməlidir ki, hər bir İsrail övladı atalarının irsinə malik olsun.   <span class="verse" id="V9">9&#160;</span>İrs bir qəbilədən başqa qəbiləyə keçməsin. Hər bir İsrail qəbiləsi öz irsinə bağlı qalsın».   </div><div class='p'> <span class="verse" id="V10">10&#160;</span>Rəbbin Musaya əmr etdiyinə əməl edərək Selofxadın qızları   <span class="verse" id="V11">11&#160;</span>Maxla, Tirsa, Xoqla, Milka və Noa əmisi oğlanlarına ərə getdilər.   <span class="verse" id="V12">12&#160;</span>Onlar Yusif oğlu Menaşşe nəsillərinə mənsub kişilərə ərə getdilər. Ona görə də irsi atalarının mənsub olduğu qəbilə və nəsil içində qaldı.   </div><div class='p'> <span class="verse" id="V13">13&#160;</span>Rəbbin Musa vasitəsilə İordan çayının yanında Yerixo qarşısındakı Moav düzənliyində İsrail övladlarına verdiyi əmr və hökmlər bunlardır.   </div>