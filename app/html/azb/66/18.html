<div class='s'>Babilin dağılması </div> <div class='p'> <span class="verse" id="V1">1&#160;</span>Bundan sonra göydən enən başqa bir mələyi gördüm. O, böyük səlahiyyətə malik idi. Yer üzü onun ehtişamı ilə işıqlandı.   <span class="verse" id="V2">2&#160;</span>O, uca səslə nida edib dedi:  </div><div class='q'>«Dağıldı! Böyük Babil dağıldı!  </div><div class='q'>O, cinlərin məskəni,  </div><div class='q'>Hər cür natəmiz ruhun sığınacağı,  </div><div class='q'>Hər cür murdar quşun yuvası,  </div><div class='q'>Hər cür murdar və mənfur vəhşi heyvanın oylağı oldu.   </div><div class='q'> <span class="verse" id="V3">3&#160;</span>Çünki bütün millətlər  </div><div class='q'>O qadının coşğun əxlaqsızlıq şərabından içdi.  </div><div class='q'>Yer üzünün padşahları  </div><div class='q'>Onunla əxlaqsızlıq etdi.  </div><div class='q'>Dünyanın tacirləri  </div><div class='q'>Onun şəhvətpərəstliyi ilə qazanılan sərvətdən varlandı».   </div><div class='p'> <span class="verse" id="V4">4&#160;</span>Mən göydən belə deyən başqa bir səs də eşitdim:  </div><div class='q'>«Ey Mənim xalqım, oradan çıxın ki,  </div><div class='q'>Onun günahlarına şərik olmayasınız,  </div><div class='q'>Onun uğrayacağı bəlalara düçar olmayasınız.   </div><div class='q'> <span class="verse" id="V5">5&#160;</span>Çünki onun günahları qalaqlanıb göyə çatdı,  </div><div class='q'>Allah onun haqsız işlərini yada saldı.   </div><div class='q'> <span class="verse" id="V6">6&#160;</span>O nə etdisə,  </div><div class='q'>Siz də əvəzində ona belə edin.  </div><div class='q'>Əməllərinin əvəzini ona ikiqat verin.  </div><div class='q'>Tökdüyü kasadakı şərabın  </div><div class='q'>İkiqatını töküb ona verin.   </div><div class='q'> <span class="verse" id="V7">7&#160;</span>Özünü nə qədər izzətləndirib  </div><div class='q'>Şəhvətpərəstlik içində yaşadısa,  </div><div class='q'>Ona o qədər də işgəncə və yas verin.  </div><div class='q'>Çünki ürəyində deyir:  </div><div class='q'>“Mən mələkə taxtında oturmuşam,  </div><div class='q'>Dul deyiləm, əsla yas tutmayacağam”.   </div><div class='q'> <span class="verse" id="V8">8&#160;</span>Buna görə də bir günün içində  </div><div class='q'>Onun üstünə bəlalar gələcək,  </div><div class='q'>Azara, yasa, aclığa düçar olacaq, odda yandırılacaq.  </div><div class='q'>Çünki onu mühakimə edən Rəbb Allah qüdrətlidir».   </div><div class='p'> <span class="verse" id="V9">9&#160;</span>Onunla əxlaqsızlıq edən və şəhvətpərəstlik içində yaşayan yer üzünün padşahları onun yanğınından çıxan tüstünü görəndə onun üçün ağlayıb ah-nalə edəcəklər.   <span class="verse" id="V10">10&#160;</span>Onun çəkdiyi işgəncənin qorxusundan uzaqda dayanıb deyəcəklər:  </div><div class='q'>«Vay, vay halına, böyük şəhər,  </div><div class='q'>Möhkəm şəhər Babil!  </div><div class='q'>Çünki bir saat içində cəzan çatdı».   </div><div class='p'> <span class="verse" id="V11">11&#160;</span>Yer üzünün tacirləri də onun üçün ağlayıb yas tutur, çünki onların malını –   <span class="verse" id="V12">12&#160;</span>qızıl, gümüş, qiymətli daşlar və mirvariləri; incə kətan, ipək, tünd qırmızı və al rəngli parçaları; hər cür ətirli ağacı; fil sümüyündən, ən qiymətli ağacdan, tuncdan, dəmirdən və mərmərdən olan hər cür əşyanı;   <span class="verse" id="V13">13&#160;</span>darçın, hil, buxur, ətirli yağ və kündürü; şərab, zeytun yağı, narın un və buğdanı; mal-qara, qoyunlar, atlar və arabaları; insan bədənləri və canlarını da artıq heç kəs almır.   <span class="verse" id="V14">14&#160;</span>Onlar deyirlər:  </div><div class='q'>«Ürəyinin arzuladığı bəhrələr əlindən çıxdı,  </div><div class='q'>Bütün cah-calallı malların yox oldu.  </div><div class='q'>Heç kəs onları bir daha tapmayacaq».   </div><div class='m'> <span class="verse" id="V15">15&#160;</span>Orada bu mallarla varlanan tacirlər bu şəhərin çəkdiyi işgəncənin qorxusundan uzaqda dayanacaq və ağlayıb yas tutaraq deyəcəklər:   </div><div class='q'> <span class="verse" id="V16">16&#160;</span>«Vay, vay halına,  </div><div class='q'>İncə kətan, tünd qırmızı, al rəngli  </div><div class='q'>Parçalardan paltar geyən,  </div><div class='q'>Qızıl, qiymətli daşlar və mirvarilərlə  </div><div class='q'>Bəzənən böyük şəhər!   </div><div class='q'> <span class="verse" id="V17">17&#160;</span>Çünki bu qədər var-dövlət  </div><div class='q'>Bir saat içində viran oldu».  </div><div class='p'>Bütün gəmi rəisləri, sərnişinlər, dənizçilər və dənizdə ticarət edənlərin hamısı uzaqda dayanaraq   <span class="verse" id="V18">18&#160;</span>onun yanğınından çıxan tüstüyə baxıb nida edirdilər: «Hansı şəhər bu böyük şəhərə tay ola bilər?»   <span class="verse" id="V19">19&#160;</span>Onlar başlarına toz töküb fəryad edir və ağlayıb yas tutaraq deyirdilər:  </div><div class='q'>«Vay, vay halına,  </div><div class='q'>Dənizdə gəmisi olanların hamısının  </div><div class='q'>Oranın çox qiymətli malları ilə  </div><div class='q'>Varlandığı böyük şəhər!  </div><div class='q'>Çünki bir saat içində viran oldun».   </div><div class='b'> &#160; </div> <div class='q'> <span class="verse" id="V20">20&#160;</span>Ey göylər,  </div><div class='q'>Müqəddəslər, həvarilər və peyğəmbərlər,  </div><div class='q'>Onun halını bayram edin!  </div><div class='q'>Onun sizin üçün çıxartdığı hökmü  </div><div class='q'>Allah onun öz başına gətirdi.   </div><div class='p'> <span class="verse" id="V21">21&#160;</span>Bir güclü mələk dəyirman daşı boyda böyük bir daşı götürərək dənizə atıb dedi:  </div><div class='q'>«Böyük şəhər Babil də  </div><div class='q'>Belə zorakılıqla yıxılacaq,  </div><div class='q'>Bir daha görünməyəcək.   </div><div class='q'> <span class="verse" id="V22">22&#160;</span>Çəng çalanların, müğənnilərin,  </div><div class='q'>Tütək və şeypur çalanların səsi  </div><div class='q'>Artıq səndən gəlməyəcək.  </div><div class='q'>Hər cür sənətlə məşğul olan sənətkar  </div><div class='q'>Artıq səndə olmayacaq.  </div><div class='q'>Dəyirman səsi də  </div><div class='q'>Artıq səndən gəlməyəcək.   </div><div class='q'> <span class="verse" id="V23">23&#160;</span>Çıraq işığı  </div><div class='q'>Artıq səndə görünməyəcək.  </div><div class='q'>Bəy-gəlin sədası  </div><div class='q'>Artıq səndən gəlməyəcək.  </div><div class='q'>Çünki sənin tacirlərin  </div><div class='q'>Yer üzünün böyük adamları idi,  </div><div class='q'>Bütün millətlər  </div><div class='q'>Sənin sehrbazlığınla aldanmışdı.   </div><div class='q'> <span class="verse" id="V24">24&#160;</span>Peyğəmbərlərin, müqəddəslərin və  </div><div class='q'>Yer üzündə kəsilənlərin hamısının qanı  </div><div class='q'>O şəhərdə üzə çıxdı».   </div>