<div class='s'>İki şahid </div> <div class='p'> <span class="verse" id="V1">1&#160;</span>Mənə əsaya oxşayan bir qamış verildi və mənə deyildi: «Qalx Allahın məbədini, qurbangahı ölç və orada səcdə edənləri say.   <span class="verse" id="V2">2&#160;</span>Amma məbədin bayır həyətini nəzərə alma və oranı ölçmə. Çünki ora başqa millətlərə verildi və onlar müqəddəs şəhəri qırx iki ay tapdaq edəcək.   <span class="verse" id="V3">3&#160;</span>Öz iki şahidimi göndərəcəyəm ki, çula bürünərək həmin min iki yüz altmış gün ərzində peyğəmbərlik etsinlər».   </div><div class='p'> <span class="verse" id="V4">4&#160;</span>Bunlar yer üzünün Sahibinin önündə dayanan iki zeytun ağacı və iki çıraqdandır.   <span class="verse" id="V5">5&#160;</span>Əgər kimsə onlara zərər vurmaq istəsə, ağızlarından od çıxıb düşmənlərini yandırıb-yaxır. Beləcə onlara zərər vurmaq istəyən hər kəs bu cür öldürülməlidir.   <span class="verse" id="V6">6&#160;</span>Onların göyü bağlamağa ixtiyarı var ki, peyğəmbərlik etdikləri günlər yağış yağmasın. Həmçinin onların suları qana döndərməyə və yer üzünə istədikləri qədər hər cür bəla gətirməyə ixtiyarı var.   </div><div class='p'> <span class="verse" id="V7">7&#160;</span>Onlar öz şəhadətlərini bitirdikdən sonra dibsiz dərinlikdən çıxan vəhşi heyvan onlarla döyüşəcək və onları məğlub edib öldürəcək.   <span class="verse" id="V8">8&#160;</span>Cəsədləri onların Rəbbinin də çarmıxa çəkildiyi böyük şəhərin baş küçəsinə səriləcək; həmin şəhər rəmzi olaraq Sodom və Misir adlanır.   <span class="verse" id="V9">9&#160;</span>Müxtəlif xalqlardan, tayfalardan, dillərdən və millətlərdən olan adamlar üç gün yarım onların cəsədinə baxacaq və qəbirə qoyulmasına yol verməyəcəklər.   <span class="verse" id="V10">10&#160;</span>Yer üzündə yaşayanlar onların bu halına sevinib bayram edəcək və bir-birlərinə hədiyyələr göndərəcək. Çünki bu iki peyğəmbər yer üzündə yaşayanlara iztirab vermişdi.   <span class="verse" id="V11">11&#160;</span>Lakin həmin üç gün yarım bitəndə Allahdan gələn həyat nəfəsi onların içinə girdi və onlar ayağa qalxdı. Onda onları görənlərin canına böyük qorxu düşdü.   <span class="verse" id="V12">12&#160;</span>O iki peyğəmbər göydən onlara «Bura qalxın!» deyən uca bir səs eşitdilər və buludun içində göyə qalxdılar. Düşmənləri də onlara baxdı.   <span class="verse" id="V13">13&#160;</span>O saat böyük bir zəlzələ baş verdi və şəhərin onda biri dağıldı. Zəlzələdə yeddi min nəfər həlak oldu, qalanları isə qorxuya düşüb göydəki Allahı izzətləndirdilər.   </div><div class='p'> <span class="verse" id="V14">14&#160;</span>İkinci bəla ötüb keçdi. Budur, tezliklə üçüncü bəla gəlir.   </div><div class='s'>Yeddinci şeypur </div> <div class='p'> <span class="verse" id="V15">15&#160;</span>Yeddinci mələk şeypurunu çaldı. Göydə belə deyən uca səslər eşidildi:  </div><div class='q'>«Rəbbimiz və Onun Məsihi  </div><div class='q'>Dünya üzərində Padşahlığa sahib oldu!  </div><div class='q'>O əbədi olaraq padşahlıq edəcək!»   </div><div class='m'> <span class="verse" id="V16">16&#160;</span>Onda Allahın önündə öz taxtlarında oturan iyirmi dörd ağsaqqal üzüstə yerə qapanıb Allaha səcdə edərək   <span class="verse" id="V17">17&#160;</span>dedi:  </div><div class='q'>«Ey Var Olan, Var Olmuş  </div><div class='q'>Külli-İxtiyar Rəbb Allah,  </div><div class='q'>Sənə şükür edirik!  </div><div class='q'>Çünki Öz böyük qüdrətini alıb  </div><div class='q'>Padşahlıq taxtına çıxdın.   </div><div class='q'> <span class="verse" id="V18">18&#160;</span>Millətlər qəzəbləndi,  </div><div class='q'>Sənin də qəzəbinin vaxtı gəldi.  </div><div class='q'>Ölüləri mühakimə etmək,  </div><div class='q'>Sənin qulların olan  </div><div class='q'>Peyğəmbərlərə, müqəddəslərə,  </div><div class='q'>Sənin adından qorxanlara,  </div><div class='q'>Kiçiklərə və böyüklərə mükafat vermək,  </div><div class='q'>Yer üzünü məhv edənləri  </div><div class='q'>Məhv etmək vaxtı çatdı».   </div><div class='p'> <span class="verse" id="V19">19&#160;</span>Allahın göydəki məbədi açıldı və Onun Əhd sandığı orada zahir oldu. Onda şimşək, uğultu, göy gurultusu, zəlzələ və güclü dolu gəldi.   </div>