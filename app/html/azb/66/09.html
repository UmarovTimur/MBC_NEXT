<div class='p'> <span class="verse" id="V1">1&#160;</span>Beşinci mələk şeypurunu çaldı. Onda mən göydən yerə düşmüş bir ulduz gördüm. Dibsiz dərinliyə enən quyunun açarı ona verildi.   <span class="verse" id="V2">2&#160;</span>O, dibsiz dərinliyə enən quyunu açdı və quyudan iri bir kürənin tüstüsünə bənzər tüstü çıxdı. Günəş və hava quyudan çıxan tüstüdən qaraldı.   <span class="verse" id="V3">3&#160;</span>Tüstünün içindən yer üzünə çəyirtkələr çıxdı və onlara yer üzündəki əqrəblərin gücü qədər güc verildi.   <span class="verse" id="V4">4&#160;</span>Onlara deyildi ki, yer üzündəki otlara, heç bir yaşıllığa, heç bir ağaca deyil, yalnız alınlarında Allahın möhürü olmayan insanlara zərər vursunlar.   <span class="verse" id="V5">5&#160;</span>Onlara izin verildi ki, insanları öldürmədən onlara beş ay işgəncə versinlər. Onların verdiyi işgəncə əqrəbin insanı sancdığı zaman olan işgəncəyə bənzəyir.   <span class="verse" id="V6">6&#160;</span>O günlərdə insanlar ölüm axtaracaq, amma tapmayacaqlar. Özlərinə ölüm arzulayacaqlar, amma ölüm onlardan qaçacaq.   </div><div class='p'> <span class="verse" id="V7">7&#160;</span>Çəyirtkələrin görünüşü döyüşə hazırlanan atlara bənzəyirdi. Başlarında sanki qızıl tac var idi, üzləri də insan üzü kimi idi.   <span class="verse" id="V8">8&#160;</span>Onların qadınlarda olan kimi saçları var idi, dişləri də aslan dişləri kimi idi.   <span class="verse" id="V9">9&#160;</span>Döş zirehləri dəmir zirehlər kimi idi. Qanadlarının səsi döyüşə qaçan çoxlu sayda arabalarla atların səsinə bənzəyirdi.   <span class="verse" id="V10">10&#160;</span>Onların əqrəb kimi quyruqları və neştərləri var idi. Quyruqlarında elə gücləri var idi ki, insanlara beş ay zərər verə bilərdilər.   <span class="verse" id="V11">11&#160;</span>Dibsiz dərinliyin mələyi onların üzərində padşahlıq edirdi; onun adı ibranicə «Avaddon», yunanca «Apollion» idi.   </div><div class='p'> <span class="verse" id="V12">12&#160;</span>Birinci bəla ötüb keçdi. Budur, ondan sonra daha iki bəla gəlir.   </div><div class='p'> <span class="verse" id="V13">13&#160;</span>Altıncı mələk şeypurunu çaldı. Onda mən Allahın önündəki qızıl qurbangahın dörd buynuzundan gələn bir səs eşitdim.   <span class="verse" id="V14">14&#160;</span>Bu səs şeypuru olan altıncı mələyə deyirdi: «Böyük Fərat çayının kənarında bağlanan dörd mələyi burax».   <span class="verse" id="V15">15&#160;</span>Həmin o saat, o gün, o ay və o il üçün hazırlanmış dörd mələk buraxıldı ki, insanların üçdə birini öldürsün.   <span class="verse" id="V16">16&#160;</span>Atlı qoşunların sayı iki yüz milyon idi; mən onların sayını eşitdim.   <span class="verse" id="V17">17&#160;</span>Mən görüntüdə atları və onların belində oturan atlıları bu cür gördüm: onların od, tünd göy və kükürd rəngində döş zirehləri var idi, atların başı aslan başı kimi idi və ağızlarından od, tüstü və kükürd çıxırdı.   <span class="verse" id="V18">18&#160;</span>Bu üç bəladan, yəni onların ağzından çıxan od, tüstü və kükürddən insanların üçdə biri həlak oldu.   <span class="verse" id="V19">19&#160;</span>Çünki atların gücü onların ağzında və quyruğundadır. Onların quyruğu başı olan ilana oxşayır və atlar bu başlarla da zərər vururlar.   </div><div class='p'> <span class="verse" id="V20">20&#160;</span>Bu bəlalardan həlak olmayıb sağ qalan adamlar öz əlləri ilə düzəltdikləri şeylərdən dönüb tövbə etmədilər. Cinlərə və görməyə, eşitməyə, yeriməyə qadir olmayan qızıl, gümüş, tunc, daş, taxta bütlərə səcdə etməkdən əl çəkmədilər.   <span class="verse" id="V21">21&#160;</span>Həmçinin onlar nə qatilliklərindən, nə sehrbazlıqlarından, nə əxlaqsızlıqlarından, nə də oğurluqlarından tövbə etdilər.   </div>