<div class='s'>Quzu və 144 000 nəfər </div> <div class='p'> <span class="verse" id="V1">1&#160;</span>Mən gördüm ki, Quzu Sion dağında durub. Onunla birlikdə 144 000 nəfər var idi. Onların alnında Quzunun adı və Onun Atasının adı yazılmışdı.   <span class="verse" id="V2">2&#160;</span>Mən göydən gur suların sədasına və güclü göy gurultusuna bənzər bir səs eşitdim. Eşitdiyim səs çəng çalanların çənglərinin səsi kimi idi.   <span class="verse" id="V3">3&#160;</span>Onlar taxtın, dörd canlı məxluqun və ağsaqqalların önündə yeni bir nəğmə oxuyurlar. Yer üzündən satın alınmış bu 144 000 nəfərdən başqa heç kəs bu nəğməni öyrənə bilmədi.   <span class="verse" id="V4">4&#160;</span>Bunlar özlərini qadınlarla ləkələməmiş şəxslərdir, çünki bakirdirlər. Quzu hara getsə, onlar da Onun ardınca gedir. Onlar Allah və Quzu üçün nübar olaraq insanlar arasından satın alındı.   <span class="verse" id="V5">5&#160;</span>Ağızlarından heç vaxt yalan çıxmayıb, onlar ləkəsizdir.   </div><div class='s'>Üç mələk </div> <div class='p'> <span class="verse" id="V6">6&#160;</span>Mən göyün ortasında uçan başqa bir mələk gördüm. O, yer üzündə yaşayanlara – hər millətə, hər tayfaya, hər dilə və hər xalqa yaymaq üçün əbədi bir Müjdə gətirirdi.   <span class="verse" id="V7">7&#160;</span>Mələk uca səslə deyirdi: «Allahdan qorxun, Ona izzət verin! Çünki Onun mühakimə edəcəyi vaxt gəldi. Göyü, yeri, dənizi və su qaynaqlarını Yaradana səcdə edin!»   </div><div class='p'> <span class="verse" id="V8">8&#160;</span>İkinci mələk də onun ardınca gələrək deyirdi: «Dağıldı, böyük Babil dağıldı! O, əxlaqsızlığının coşğun şərabını bütün millətlərə içirtmişdi».   </div><div class='p'> <span class="verse" id="V9">9&#160;</span>Bunların ardınca üçüncü bir mələk də gələrək uca səslə deyirdi: «Kim vəhşi heyvana və onun surətinə səcdə edib öz alnının yaxud əlinin damğalanmasını qəbul edərsə,   <span class="verse" id="V10">10&#160;</span>o da Allahın qəzəb kasasına qarışıqsız tökülmüş coşğun şərabından içəcək. Belələrinə müqəddəs mələklərin və Quzunun önündə od və kükürdlə işgəncə veriləcək.   <span class="verse" id="V11">11&#160;</span>Onlara verilən işgəncənin tüstüsü əbədi olaraq qalxacaq. Vəhşi heyvana və onun surətinə səcdə edib adına aid damğanı qəbul edənlər gecə-gündüz rahatlıq tapmayacaq».   </div><div class='p'> <span class="verse" id="V12">12&#160;</span>Allahın əmrlərinə riayət edən və İsaya imanına sadiq qalan müqəddəslərin gərək dözümü olsun.   </div><div class='p'> <span class="verse" id="V13">13&#160;</span>Onda göydən belə deyən bir səs eşitdim: «Yaz: bundan sonra Rəbdə ölənlər nə bəxtiyardır!» Ruh deyir: «Bəli, onlar zəhmətlərindən ayrılıb rahatlıq tapacaqlar, çünki əməllərinin nəticəsi onların ardınca gedir».   </div><div class='s'>Biçinin başlanması </div> <div class='p'> <span class="verse" id="V14">14&#160;</span>Mən gördüm ki, ağ bir bulud var və buludun üstündə bəşər oğluna bənzər Biri oturub. Onun başında qızıl tac və əlində iti oraq var idi.   <span class="verse" id="V15">15&#160;</span>Başqa bir mələk də məbəddən çıxıb buludun üstündə Oturana uca səslə dedi: «Orağını işə sal və biç. Çünki yer üzündəki əkin yetişdiyi üçün biçin zamanı gəldi».   <span class="verse" id="V16">16&#160;</span>Onda buludun üstündə Oturan Öz orağını yer üzünə saldı və yer üzü biçildi.   </div><div class='p'> <span class="verse" id="V17">17&#160;</span>Başqa bir mələk də göydəki məbəddən çıxdı. Onun əlində də iti oraq var idi.   <span class="verse" id="V18">18&#160;</span>Od işinə məsul olan başqa bir mələk də qurbangahdan çıxıb iti orağı olan mələyə uca səslə nida etdi: «İti orağını işə sal və yer üzündəki üzüm tənəyindən salxımları kəs yığ, çünki üzümləri yetişib».   <span class="verse" id="V19">19&#160;</span>Mələk orağını yer üzünə salaraq yerdəki üzüm tənəyindən üzümləri kəsib yığdı və Allah hiddətinin böyük üzümsıxanına atdı.   <span class="verse" id="V20">20&#160;</span>Üzümlər şəhərdən kənarda olan üzümsıxanda tapdalandı. Üzümsıxandan qan çıxdı və at yüyənlərinə qədər qalxaraq 1600 stadiyə bərabər məsafəyə axdı.   </div>