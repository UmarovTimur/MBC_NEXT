<div class='s'>Yeddinci möhür və qızıl buxurdan </div> <div class='p'> <span class="verse" id="V1">1&#160;</span>Quzu yeddinci möhürü açanda göydə təxminən yarım saat sükut yarandı.   <span class="verse" id="V2">2&#160;</span>Onda mən Allahın önündə dayanan yeddi mələyi gördüm. Onlara yeddi şeypur verildi.   </div><div class='p'> <span class="verse" id="V3">3&#160;</span>Başqa bir mələk də gəlib qurbangahın önündə durdu. Onun əlində qızıl buxurdan var idi və ona çoxlu buxur verildi ki, bunu bütün müqəddəslərin duaları ilə birgə taxtın önündə olan qızıl qurbangahın üstündə təqdim etsin.   <span class="verse" id="V4">4&#160;</span>Buxurun tüstüsü müqəddəslərin duaları ilə birgə mələyin əlindən Allahın önünə yüksəldi.   <span class="verse" id="V5">5&#160;</span>Onda mələk buxurdanı götürüb qurbangahdakı odla doldurdu və onu yer üzünə atdı. Göy gurultusu, uğultu, şimşək və zəlzələ baş verdi.   </div><div class='s'>Altı şeypurun çalınması </div> <div class='p'> <span class="verse" id="V6">6&#160;</span>Yeddi şeypuru olan yeddi mələk onları çalmağa hazırlaşdı.   </div><div class='p'> <span class="verse" id="V7">7&#160;</span>Birinci mələk şeypurunu çaldı. Onda qanla qarışıq dolu və od əmələ gəlib yer üzünə yağdırıldı. Yer üzünün üçdə biri, ağacların üçdə biri və bütün yaşıl otlar yandırıldı.   </div><div class='p'> <span class="verse" id="V8">8&#160;</span>İkinci mələk şeypurunu çaldı. Onda sanki böyük bir dağ odla yanaraq dənizin içinə atıldı. Dənizin üçdə biri qana döndü.   <span class="verse" id="V9">9&#160;</span>Dənizdə olan canlı məxluqların üçdə biri öldü. Gəmilərin də üçdə biri məhv oldu.   </div><div class='p'> <span class="verse" id="V10">10&#160;</span>Üçüncü mələk şeypurunu çaldı. Onda göydən məşəl kimi yanan böyük bir ulduz enib çayların üçdə birinin və su qaynaqlarının üstünə düşdü.   <span class="verse" id="V11">11&#160;</span>O ulduzun adına «Yovşan» deyilir. Suların üçdə biri yovşana döndü. Çoxlu adam sulardan öldü, çünki sular acı olmuşdu.   </div><div class='p'> <span class="verse" id="V12">12&#160;</span>Dördüncü mələk şeypurunu çaldı. Onda günəşin, ayın və ulduzların üçdə biri vuruldu; buna görə də onların üçdə biri qaraldı. Gündüzün üçdə biri, gecənin də elə o qədəri işıqsız qaldı.   </div><div class='p'> <span class="verse" id="V13">13&#160;</span>Onda göyün ortasında uçan bir qartal gördüm və onun uca səslə belə dediyini eşitdim: «Şeypurlarını çalacaq o biri üç mələyin şeypur səslərindən yer üzündə yaşayanların vay, vay, vay halına!»   </div>