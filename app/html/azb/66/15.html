<div class='s'>Bəla gətirən yeddi mələk </div> <div class='p'> <span class="verse" id="V1">1&#160;</span>Mən göydə başqa bir böyük və heyrətli əlamət – yeddi bəlanı gətirən yeddi mələk gördüm. Bunlar son bəlalardır, çünki Allahın hiddəti bunlarla tamamlanırdı.   </div><div class='p'> <span class="verse" id="V2">2&#160;</span>Sanki odla qarışıq şüşədən olan bir dəniz gördüm. Vəhşi heyvana, onun surətinə və adına aid saya qalib gələnlər əllərində Allahın verdiyi çənglərlə şüşə dənizin üstündə durub.   <span class="verse" id="V3">3&#160;</span>Onlar Allahın qulu Musanın nəğməsini və Quzunun nəğməsini oxuyaraq deyir:  </div><div class='q'>«Ey Külli-İxtiyar Rəbb Allah,  </div><div class='q'>Sənin işlərin böyük və heyrətlidir.  </div><div class='q'>Ey millətlərin Padşahı,  </div><div class='q'>Sənin yolların ədalətli və həqiqidir.   </div><div class='q'> <span class="verse" id="V4">4&#160;</span>Ya Rəbb, kim Səndən qorxmaz,  </div><div class='q'>Kim Sənin adını izzətləndirməz?  </div><div class='q'>Çünki yalnız Sən müqəddəssən.  </div><div class='q'>Bütün millətlər gəlib  </div><div class='q'>Sənin önündə səcdə edəcək,  </div><div class='q'>Çünki Sənin ədalətli hökmlərin aşkar oldu».   </div><div class='p'> <span class="verse" id="V5">5&#160;</span>Bundan sonra gördüm ki, göydəki məbəd, yəni Şəhadət çadırı açıldı   <span class="verse" id="V6">6&#160;</span>və yeddi bəlanı gətirən yeddi mələk məbəddən çıxdı. Onlar təmiz və parlaq kətan paltar geyinmiş, sinələrinə qızıl qurşaqlar bağlamışdı.   <span class="verse" id="V7">7&#160;</span>Onda dörd canlı məxluqdan biri yeddi mələyə əbədi var olan Allahın hiddəti ilə dolu yeddi qızıl nimçə verdi.   <span class="verse" id="V8">8&#160;</span>Məbəd Allahın izzət və qüdrətinə görə tüstü ilə doldu. Beləcə yeddi mələyin gətirdiyi yeddi bəla tamam olana qədər heç kəs məbədə girə bilmədi.   </div>