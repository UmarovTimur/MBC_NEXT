<div class='s'>Allahın hiddətinin yeddi nimçəsi </div> <div class='p'> <span class="verse" id="V1">1&#160;</span>Mən məbəddən yeddi mələyə «gedin, Allahın hiddətinin yeddi nimçəsini yer üzünə boşaldın» deyən uca bir səs eşitdim.   </div><div class='p'> <span class="verse" id="V2">2&#160;</span>Birinci mələk gedib öz nimçəsini quruya boşaltdı və vəhşi heyvanın damğasını daşıyan, onun surətinə səcdə edən adamlarda pis və ağrılı yaralar əmələ gəldi.   </div><div class='p'> <span class="verse" id="V3">3&#160;</span>İkinci mələk öz nimçəsini dənizə boşaltdı və dəniz ölünün qanına bənzər qatı qana döndü, dənizdə olan bütün canlı varlıqlar məhv oldu.   </div><div class='p'> <span class="verse" id="V4">4&#160;</span>Üçüncü mələk öz nimçəsini çaylara və su qaynaqlarına boşaltdı və onlar qana döndü.   <span class="verse" id="V5">5&#160;</span>Onda mən sular mələyinin belə dediyini eşitdim:  </div><div class='q'>«Ey Var Olan, Var Olmuş, Müqəddəs Olan,  </div><div class='q'>Sən ədalətlisən ki, belə hökm çıxartdın.   </div><div class='q'> <span class="verse" id="V6">6&#160;</span>Çünki müqəddəslərin və peyğəmbərlərin qanını tökdülər.  </div><div class='q'>Sən də onlara içmək üçün qan verdin.  </div><div class='q'>Onlar buna layiqdir».   </div><div class='m'> <span class="verse" id="V7">7&#160;</span>Qurbangahdan gələn bir səs də eşitdim:  </div><div class='q'>«Bəli, ey Külli-İxtiyar Rəbb Allah,  </div><div class='q'>Sənin hökmlərin həqiqi və ədalətlidir».   </div><div class='p'> <span class="verse" id="V8">8&#160;</span>Dördüncü mələk öz nimçəsini günəşə boşaltdı və ona adamları odla qarsalamaq gücü verildi.   <span class="verse" id="V9">9&#160;</span>Adamları qızmar isti qarsaladı və onlar bu bəlaları idarə edən Allahın adına küfr etdilər, lakin tövbə edib Onu izzətləndirmədilər.   </div><div class='p'> <span class="verse" id="V10">10&#160;</span>Beşinci mələk öz nimçəsini vəhşi heyvanın taxtına boşaltdı və onun padşahlığını qaranlıq bürüdü. Adamlar iztirabdan dillərini dişlərinə sıxdılar   <span class="verse" id="V11">11&#160;</span>və öz iztirab və yaralarına görə göylərin Allahına küfr etdilər, lakin öz əməllərindən tövbə etmədilər.   </div><div class='p'> <span class="verse" id="V12">12&#160;</span>Altıncı mələk öz nimçəsini böyük Fərat çayına boşaltdı və onun suyu qurudu ki, gündoğandan gələn padşahlar üçün yol açılsın.   <span class="verse" id="V13">13&#160;</span>Gördüm ki, əjdahanın ağzından, vəhşi heyvanın ağzından və yalançı peyğəmbərin ağzından qurbağaya bənzər üç natəmiz ruh çıxır.   <span class="verse" id="V14">14&#160;</span>Bunlar əlamətlər göstərən cin ruhlarıdır və bütün dünyanın padşahlarının yanına gedirlər ki, onları Külli-İxtiyar Allahın böyük günündə baş verəcək döyüşə toplasınlar.   <span class="verse" id="V15">15&#160;</span>Rəbb deyir: «Budur, oğru kimi gəlirəm; oyaq qalan, çılpaq gəzərək ayıbını göstərməmək üçün paltarlarını əynində saxlayan kəs nə bəxtiyardır!»   <span class="verse" id="V16">16&#160;</span>Bu ruhlar padşahları ibranicə Har-Magedon adlanan yerə topladı.   </div><div class='p'> <span class="verse" id="V17">17&#160;</span>Yeddinci mələk öz nimçəsini havaya boşaltdı və məbəddəki taxtdan «Tamam oldu!» deyən uca bir səs gəldi.   <span class="verse" id="V18">18&#160;</span>Onda şimşək, uğultu, göy gurultusu və böyük bir zəlzələ baş verdi. Zəlzələ elə güclü idi ki, insanın yer üzündə yaşamağa başladığı dövrdən bəri bundan böyüyü olmamışdı.   <span class="verse" id="V19">19&#160;</span>Böyük şəhər üç yerə bölündü və millətlərin şəhərləri dağıldı. Allah tərəfindən böyük Babil yada salındı ki, Allahın şiddətli qəzəb şərabı ilə dolu kasa ona verilsin.   <span class="verse" id="V20">20&#160;</span>Bütün adalar aradan qalxdı və dağlar yox oldu.   <span class="verse" id="V21">21&#160;</span>Göydən adamların üstünə hərəsinin çəkisi bir talant olan böyük dolu dənələri yağdı. Adamlar dolu bəlasına görə Allaha küfr etdilər, çünki bu bəla çox şiddətli idi.   </div>