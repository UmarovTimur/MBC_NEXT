<div itemprop="articleBody" class="text">
  <div id="1"><sup><a href="https://www.kitobook.com/compare/book/42/06/1/" title="Muqaddas kitobiga sharhlari">1</a></sup> Shabbat kunlarining birida Iso bug‘doyzordan o‘tib ketayotgan edi. Uning shogirdlari boshoqlardan uzib olib, kaftlarida uqalab, donlarini yeyayotgan edilar.</div>
  <div id="2"><sup><a href="https://www.kitobook.com/compare/book/42/06/2/" title="Muqaddas kitobiga sharhlari">2</a></sup> Ba’zi farziylar esa ularga dedi: — Nega sizlar Shabbat kuni qonunga xilof ish qilyapsizlar?</div>
  <div id="3"><sup><a href="https://www.kitobook.com/compare/book/42/06/3/" title="Muqaddas kitobiga sharhlari">3</a></sup> Iso ularga shunday javob berdi: — Dovud hamrohlari bilan och qolganda nimalar qilganini nahotki sizlar hech o‘qimagan bo‘lsangiz?!</div>
  <div id="4"><sup><a href="https://www.kitobook.com/compare/book/42/06/4/" title="Muqaddas kitobiga sharhlari">4</a></sup> U Xudoning uyiga kirib, muqaddas nonlarni yegan. Hatto hamrohlariga ham bergan. Qonunga muvofiq esa bunday nonlarni faqat ruhoniylar yeyishga haqli edilar–ku!</div>
  <div id="5"><sup><a href="https://www.kitobook.com/compare/book/42/06/5/" title="Muqaddas kitobiga sharhlari">5</a></sup> Iso yana dedi: — Inson O‘g‘li Shabbat kunining ham Hokimidir.</div>
  <div id="6"><sup><a href="https://www.kitobook.com/compare/book/42/06/6/" title="Muqaddas kitobiga sharhlari">6</a></sup> Boshqa Shabbat kuni Iso sinagogaga kirib ta’lim berdi. U yerda o‘ng qo‘li qurib qolgan bir odam bor edi.</div>
  <div id="7"><sup><a href="https://www.kitobook.com/compare/book/42/06/7/" title="Muqaddas kitobiga sharhlari">7</a></sup> Tavrot tafsirchilari bilan farziylar Isoni ayblash uchun biron sabab topish maqsadida: “Iso Shabbat kuni ham bu odamga shifo berarmikan”, deb Uni kuzatib turardilar.</div>
  <div id="8"><sup><a href="https://www.kitobook.com/compare/book/42/06/8/" title="Muqaddas kitobiga sharhlari">8</a></sup> Iso ularning bu niyatini bila turib, qo‘li shol odamga: — O‘rningdan turib oldinga chiq! — deb buyurdi. U oldinga chiqdi.</div>
  <div id="9"><sup><a href="https://www.kitobook.com/compare/book/42/06/9/" title="Muqaddas kitobiga sharhlari">9</a></sup> Iso yig‘ilganlarga dedi: — Sizlarga bir savolim bor. Qonunga muvofiq Shabbat kuni yaxshilik qilish kerakmi yoki yomonlikmi? Jonni xalos qilish kerakmi yoki nobud qilishmi?</div>
  <div id="10"><sup><a href="https://www.kitobook.com/compare/book/42/06/10/" title="Muqaddas kitobiga sharhlari">10</a></sup> Iso ularning hammasiga nazar tashlab chiqdi– da, u odamga: — Qo‘lingni uzat! — dedi. U odam qo‘lini uzatishi bilanoq qo‘li soppa– sog‘ bo‘lib qoldi.</div>
  <div id="11"><sup><a href="https://www.kitobook.com/compare/book/42/06/11/" title="Muqaddas kitobiga sharhlari">11</a></sup> Tafsirchilar bilan farziylar g‘azabdan jazavasi tutib, Isoni nima qilsak ekan, deb muhokama qila boshladilar.</div>
  <div id="12"><sup><a href="https://www.kitobook.com/compare/book/42/06/12/" title="Muqaddas kitobiga sharhlari">12</a></sup> O‘sha kunlarning birida Iso ibodat qilgani toqqa chiqdi. U tun bo‘yi Xudoga ibodat qildi.</div>
  <div id="13"><sup><a href="https://www.kitobook.com/compare/book/42/06/13/" title="Muqaddas kitobiga sharhlari">13</a></sup> Tong otgach, shogirdlarini yoniga chaqirdi va oralaridan quyidagi o‘n ikkitasini tanlab olib, ularga havoriylar deb nom berdi:</div>
  <div id="14"><sup><a href="https://www.kitobook.com/compare/book/42/06/14/" title="Muqaddas kitobiga sharhlari">14</a></sup> Shimo‘n (Iso unga Butrus deb ism berdi), uning ukasi Idris, Yoqub, Yuhanno, Filip, Bartolomey,</div>
  <div id="15"><sup><a href="https://www.kitobook.com/compare/book/42/06/15/" title="Muqaddas kitobiga sharhlari">15</a></sup> Matto, To‘ma, Alfey o‘g‘li Yoqub, vatanparvar deb nom olgan Shimo‘n,</div>
  <div id="16"><sup><a href="https://www.kitobook.com/compare/book/42/06/16/" title="Muqaddas kitobiga sharhlari">16</a></sup> Yoqub o‘g‘li Yahudo va keyinchalik xiyonat qilgan Yahudo Ishqariyot.</div>
  <div id="17"><sup><a href="https://www.kitobook.com/compare/book/42/06/17/" title="Muqaddas kitobiga sharhlari">17</a></sup> Shundan so‘ng Iso ular bilan birga pastga tushib, tekis joyda to‘xtadi. Bu yerda Uning ko‘plab shogirdlari, shuningdek, butun Yahudiyadan, Quddusdan, Tir va Sidon sohillaridan kelgan bir talay olomon bor edi.</div>
  <div id="18"><sup><a href="https://www.kitobook.com/compare/book/42/06/18/" title="Muqaddas kitobiga sharhlari">18</a></sup> Ular Isoni tinglagani va xastaliklaridan forig‘ bo‘lgani kelgan edilar. Yovuz ruhlardan azob chekayotgan odamlar ham shifo topdilar.</div>
  <div id="19"><sup><a href="https://www.kitobook.com/compare/book/42/06/19/" title="Muqaddas kitobiga sharhlari">19</a></sup> Hamma odamlar qo‘llarini Isoga tekkizishga urinardi, chunki Undan bir kuch chiqib, hammaga shifo berardi.</div>
  <div id="20"><sup><a href="https://www.kitobook.com/compare/book/42/06/20/" title="Muqaddas kitobiga sharhlari">20</a></sup> Iso shogirdlariga qarab, dedi: “Ey kambag‘allar, sizlar baxtlisiz! Xudoning Shohligi sizlarnikidir.</div>
  <div id="21"><sup><a href="https://www.kitobook.com/compare/book/42/06/21/" title="Muqaddas kitobiga sharhlari">21</a></sup> Ey hozir och bo‘lganlar, baxtlisiz! Sizlar to‘q bo‘lasizlar. Ey yig‘layotganlar, baxtlisiz! Sizlar quvonib kulasizlar.</div>
  <div id="22"><sup><a href="https://www.kitobook.com/compare/book/42/06/22/" title="Muqaddas kitobiga sharhlari">22</a></sup> Inson O‘g‘liga yon bosganingiz uchun Odamlar sizdan nafratlanganlarida, Jamiyatdan quvib, haqoratlaganlarida, Ismingizni qoralaganlarida, Sizlar baribir baxtlisizlar!</div>
  <div id="23"><sup><a href="https://www.kitobook.com/compare/book/42/06/23/" title="Muqaddas kitobiga sharhlari">23</a></sup> Shunday kunlar kelganda quvoning, shodlikdan sakrang. Sizlarni osmonda buyuk mukofot kutmoqda. Axir, sizlarga ozor yetkazayotgan odamlarning ota–bobolari ham payg‘ambarlarga shunday qilganlar.</div>
  <div id="24"><sup><a href="https://www.kitobook.com/compare/book/42/06/24/" title="Muqaddas kitobiga sharhlari">24</a></sup> Ey boylar, holingizga voy! Sizlar rohatingizni ko‘rib bo‘ldingizlar.</div>
  <div id="25"><sup><a href="https://www.kitobook.com/compare/book/42/06/25/" title="Muqaddas kitobiga sharhlari">25</a></sup> Ey qorni to‘qlar, holingizga voy! Sizlar och qolasizlar. Ey kulayotganlar, holingizga voy! Sizlar aza tutib, faryod qilasizlar.</div>
  <div id="26"><sup><a href="https://www.kitobook.com/compare/book/42/06/26/" title="Muqaddas kitobiga sharhlari">26</a></sup> Barcha odamlar sizni maqtaganda holingizga voy. Axir, ularning ota–bobolari Soxta payg‘ambarlarni ham xuddi shunday maqtaganlar.”</div>
  <div id="27"><sup><a href="https://www.kitobook.com/compare/book/42/06/27/" title="Muqaddas kitobiga sharhlari">27</a></sup> “Ey meni tinglayotganlar, sizlarga aytyapman: dushmanlaringizni sevinglar, sizdan nafratlanganlarga yaxshilik qilinglar.</div>
  <div id="28"><sup><a href="https://www.kitobook.com/compare/book/42/06/28/" title="Muqaddas kitobiga sharhlari">28</a></sup> Sizlarga la’nat aytganlarni duo qilinglar. Sizga ozor berganlar uchun ibodat qilinglar.</div>
  <div id="29"><sup><a href="https://www.kitobook.com/compare/book/42/06/29/" title="Muqaddas kitobiga sharhlari">29</a></sup> Bir chakkangizga ursalar, ikkinchisini ham tuting. Agar kimdir to‘ningizni tortib olsa, ko‘ylagingizni ham yechib bering.</div>
  <div id="30"><sup><a href="https://www.kitobook.com/compare/book/42/06/30/" title="Muqaddas kitobiga sharhlari">30</a></sup> Sizdan so‘raganlarning hammasiga bering. Agar kimdir narsangizni tortib olsa, “Qaytarib ber”, deb talab qilmang.</div>
  <div id="31"><sup><a href="https://www.kitobook.com/compare/book/42/06/31/" title="Muqaddas kitobiga sharhlari">31</a></sup> Odamlar sizlarga nima qilishlarini istasangizlar, siz ham ularga o‘shani qilinglar.</div>
  <div id="32"><sup><a href="https://www.kitobook.com/compare/book/42/06/32/" title="Muqaddas kitobiga sharhlari">32</a></sup> Agar sizni sevganlarnigina yaxshi ko‘rsangiz, qanday savob qilgan bo‘lasizlar?! Hatto gunohkorlar ham o‘zlarini sevganlarni yaxshi ko‘radilar.</div>
  <div id="33"><sup><a href="https://www.kitobook.com/compare/book/42/06/33/" title="Muqaddas kitobiga sharhlari">33</a></sup> Agar o‘zingizga yaxshilik qilganlargagina yaxshilik qilsangiz, qanday savob qilgan bo‘lasiz?! Hatto gunohkorlar ham xuddi shunday qiladilar.</div>
  <div id="34"><sup><a href="https://www.kitobook.com/compare/book/42/06/34/" title="Muqaddas kitobiga sharhlari">34</a></sup> Agar siz qaytarib olishga umid qilib qarz bersangiz, qanday savob qilgan bo‘lasiz?! Hatto gunohkorlar ham qancha qarzlari bo‘lsa, hammasini qaytarib olish maqsadida gunohkorlarga qarz beradilar.</div>
  <div id="35"><sup><a href="https://www.kitobook.com/compare/book/42/06/35/" title="Muqaddas kitobiga sharhlari">35</a></sup> Lekin siz dushmanlaringizni seving, ularga yaxshilik qiling, qaytarib berishini o‘ylamay, qarz bering. Shunda buyuk mukofot olib, Xudoyi Taoloning farzandlari bo‘lasizlar. Axir, Uning O‘zi ham noshukurlarga va fosiqlarga mehribon–ku!</div>
  <div id="36"><sup><a href="https://www.kitobook.com/compare/book/42/06/36/" title="Muqaddas kitobiga sharhlari">36</a></sup> Otangiz rahmdil bo‘lgani kabi, sizlar ham rahmdil bo‘linglar.”</div>
  <div id="37"><sup><a href="https://www.kitobook.com/compare/book/42/06/37/" title="Muqaddas kitobiga sharhlari">37</a></sup> “Boshqalarni hukm qilmang, shunda Xudo ham sizlarni hukm qilmaydi. Boshqalarni ayblamang, shunda Xudo ham sizni ayblamaydi. Boshqalarni kechiring, shunda Xudo sizni kechiradi.</div>
  <div id="38"><sup><a href="https://www.kitobook.com/compare/book/42/06/38/" title="Muqaddas kitobiga sharhlari">38</a></sup> Boshqalarga bering, Xudo ham sizlarga beradi, mo‘l–ko‘l qilib beradi, bosib, silkitib to‘ldirilgan, toshib–to‘kilgan o‘lchov bilan qo‘yningizni to‘ldiradi. Sizlar qanday o‘lchov bilan o‘lchasangizlar, Xudo ham sizlarga xuddi shunday o‘lchov bilan o‘lchab beradi.”</div>
  <div id="39"><sup><a href="https://www.kitobook.com/compare/book/42/06/39/" title="Muqaddas kitobiga sharhlari">39</a></sup> Iso ularga quyidagi matalni ham aytib berdi: “Ko‘r odam ko‘rni yetaklab yura oladimi?! Ikkalasi ham chuqurga qulab tushadi–ku!</div>
  <div id="40"><sup><a href="https://www.kitobook.com/compare/book/42/06/40/" title="Muqaddas kitobiga sharhlari">40</a></sup> Shogird ustozidan ustun bo‘lmas. Ammo mukammal bilim egallagan shogird ustoziday bo‘lar.</div>
  <div id="41"><sup><a href="https://www.kitobook.com/compare/book/42/06/41/" title="Muqaddas kitobiga sharhlari">41</a></sup> Nima uchun sen birodaringning ko‘zidagi zirapchani ko‘rasan–u, o‘z ko‘zingdagi xodani sezmaysan?</div>
  <div id="42"><sup><a href="https://www.kitobook.com/compare/book/42/06/42/" title="Muqaddas kitobiga sharhlari">42</a></sup> Ko‘zingdagi xodani ko‘rmay turib qanday qilib birodaringga: “Kel, ko‘zingdagi zirapchani olib tashlay”, deb aytasan? Hoy, ikkiyuzlamachi! Oldin ko‘zingdagi xodani chiqarib ol, shunda ko‘zing tiniq ko‘radi va birodaringning ko‘zidan zirapchani chiqara olasan.”</div>
  <div id="43"><sup><a href="https://www.kitobook.com/compare/book/42/06/43/" title="Muqaddas kitobiga sharhlari">43</a></sup> “Yaxshi daraxt yomon meva bermas, yomon daraxt esa yaxshi meva bermas.</div>
  <div id="44"><sup><a href="https://www.kitobook.com/compare/book/42/06/44/" title="Muqaddas kitobiga sharhlari">44</a></sup> Har bir daraxtning qandayligi o‘z mevasidan bilinadi. Tikanzordan anjir terilmaydi, butazordan uzum uzilmaydi.</div>
  <div id="45"><sup><a href="https://www.kitobook.com/compare/book/42/06/45/" title="Muqaddas kitobiga sharhlari">45</a></sup> Yaxshi odam yuragining ezgulik xazinasidan yaxshilik chiqaradi, yomon odam yuragining yomonlik xazinasidan yomonlik chiqaradi. Odamning dili nimaga to‘lib–toshsa, o‘sha tiliga chiqadi.”</div>
  <div id="46"><sup><a href="https://www.kitobook.com/compare/book/42/06/46/" title="Muqaddas kitobiga sharhlari">46</a></sup> “Nega sizlar Meni “Yo Rabbiy, yo Rabbiy!” deb chaqirasiz–u, ammo aytganlarimni qilmaysizlar?</div>
  <div id="47"><sup><a href="https://www.kitobook.com/compare/book/42/06/47/" title="Muqaddas kitobiga sharhlari">47</a></sup> Mening oldimga kelgan va so‘zlarimni eshitib, ularga rioya qilgan odam kimga o‘xshashini bilasizlarmi?</div>
  <div id="48"><sup><a href="https://www.kitobook.com/compare/book/42/06/48/" title="Muqaddas kitobiga sharhlari">48</a></sup> Uy qurayotganda, chuqur handaq qazib, tosh ustiga poydevor o‘rnatgan kishiga o‘xshaydi u. Sel toshib, o‘sha uyni suv bosadi, lekin uyni qo‘zg‘ata olmaydi. Chunki uy mahkam o‘rnatilgan.</div>
  <div id="49"><sup><a href="https://www.kitobook.com/compare/book/42/06/49/" title="Muqaddas kitobiga sharhlari">49</a></sup> Ammo Mening so‘zlarimni tinglab, ularga rioya qilmaydigan odam uyni tuproq ustiga, poydevorsiz qurgan kishiga o‘xshaydi. Uyni suv bosganda, uy o‘sha zahoti qulab tushadi. Uy butunlay vayron bo‘ladi.”</div>
</div>