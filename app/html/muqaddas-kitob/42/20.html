<div itemprop="articleBody" class="text">
  <div id="1"><sup><a href="https://www.kitobook.com/compare/book/42/20/1/" title="Muqaddas kitobiga sharhlari">1</a></sup> Bir kuni Iso Ma’badda xalqqa ta’lim berib, Xushxabar aytayotgan edi. Shu payt bosh ruhoniylar, Tavrot tafsirchilari va oqsoqollar kelib qoldilar.</div>
  <div id="2"><sup><a href="https://www.kitobook.com/compare/book/42/20/2/" title="Muqaddas kitobiga sharhlari">2</a></sup> Ular Isodan so‘radilar: — Bizlarga ayting–chi, Siz bu ishlarni qanday hokimiyat bilan qilyapsiz? Bu hokimiyatni Sizga kim bergan?</div>
  <div id="3"><sup><a href="https://www.kitobook.com/compare/book/42/20/3/" title="Muqaddas kitobiga sharhlari">3</a></sup> Iso ularga shunday javob berdi: — Men ham sizlarga bir savol berayin, Menga aytinglar:</div>
  <div id="4"><sup><a href="https://www.kitobook.com/compare/book/42/20/4/" title="Muqaddas kitobiga sharhlari">4</a></sup> Yahyo xalqni suvga cho‘mdirish huquqini Xudodan olganmidi yoki insondanmi?</div>
  <div id="5"><sup><a href="https://www.kitobook.com/compare/book/42/20/5/" title="Muqaddas kitobiga sharhlari">5</a></sup> Ular esa o‘zaro mulohaza yuritdilar: “Agar Xudodan desak, U: “Nega Yahyoga ishonmadingizlar?” — deydi.</div>
  <div id="6"><sup><a href="https://www.kitobook.com/compare/book/42/20/6/" title="Muqaddas kitobiga sharhlari">6</a></sup> Agar insondan desak, butun xalq bizni toshbo‘ron qiladi, chunki xalq Yahyoning payg‘ambarligiga qat’iy ishonadi.”</div>
  <div id="7"><sup><a href="https://www.kitobook.com/compare/book/42/20/7/" title="Muqaddas kitobiga sharhlari">7</a></sup> Shunday qilib, ular: — Qayerdanligini bilmaymiz, — deb javob berdilar.</div>
  <div id="8"><sup><a href="https://www.kitobook.com/compare/book/42/20/8/" title="Muqaddas kitobiga sharhlari">8</a></sup> Iso ularga dedi: — Unday bo‘lsa, Men ham bu ishlarni qaysi hokimiyat bilan qilayotganimni sizlarga aytmayman.</div>
  <div id="9"><sup><a href="https://www.kitobook.com/compare/book/42/20/9/" title="Muqaddas kitobiga sharhlari">9</a></sup> Iso xalqqa quyidagi masalni aytdi: “Bir odam uzumzor barpo qilibdi. Uzumzorni bog‘bonlarga ijaraga berib, o‘zi uzoq vaqtga safarga ketibdi.</div>
  <div id="10"><sup><a href="https://www.kitobook.com/compare/book/42/20/10/" title="Muqaddas kitobiga sharhlari">10</a></sup> Yig‘im–terim mavsumida, uzumzor hosilidan tegishli ulushini olish uchun o‘sha odam xizmatkorini bog‘bonlar oldiga yuboribdi. Ammo bog‘bonlar xizmatkorni kaltaklab, qup–quruq qaytarib yuborishibdi.</div>
  <div id="11"><sup><a href="https://www.kitobook.com/compare/book/42/20/11/" title="Muqaddas kitobiga sharhlari">11</a></sup> Keyin uzumzor egasi yana boshqa bir xizmatkorini yuboribdi. Bog‘bonlar bu xizmatkorni ham urib, sharmanda qilib, qup–quruq qaytarib yuborishibdi.</div>
  <div id="12"><sup><a href="https://www.kitobook.com/compare/book/42/20/12/" title="Muqaddas kitobiga sharhlari">12</a></sup> Yana uchinchisini yuboribdi, uni ham yarador qilib, quvib chiqarishibdi.</div>
  <div id="13"><sup><a href="https://www.kitobook.com/compare/book/42/20/13/" title="Muqaddas kitobiga sharhlari">13</a></sup> Keyin uzumzor egasi o‘ylabdi: “Endi nima kilsam ekan? Endi suyukli o‘g‘limni yuboraman. Balki bog‘bonlar uni hurmat qilishar.”</div>
  <div id="14"><sup><a href="https://www.kitobook.com/compare/book/42/20/14/" title="Muqaddas kitobiga sharhlari">14</a></sup> Ammo bog‘bonlar uning o‘g‘lini ko‘rishlari bilan o‘zaro muhokamaga tushib: — Bu merosxo‘r–ku! Uni o‘ldiraylik, shunda merosi bizga qoladi, — deyishibdi–da,</div>
  <div id="15"><sup><a href="https://www.kitobook.com/compare/book/42/20/15/" title="Muqaddas kitobiga sharhlari">15</a></sup> o‘g‘lini uzumzordan tashqariga chiqarib, o‘ldirishibdi. Xo‘sh, sizningcha, endi uzumzor egasi ularni nima qilar ekan?</div>
  <div id="16"><sup><a href="https://www.kitobook.com/compare/book/42/20/16/" title="Muqaddas kitobiga sharhlari">16</a></sup> U kelib bog‘bonlarni o‘ldiradi, uzumzorini esa boshqalarga ijaraga beradi.” Buni eshitganlar: — Xudo ko‘rsatmasin! — deb yuborishdi.</div>
  <div id="17"><sup><a href="https://www.kitobook.com/compare/book/42/20/17/" title="Muqaddas kitobiga sharhlari">17</a></sup> Iso esa ularga tikilib, shunday dedi: — Unday bo‘lsa, Muqaddas Bitiklardagi: “Binokorlar rad etgan tosh Binoning tamal toshi bo‘ldi”, degan so‘zlarning ma’nosi nima?</div>
  <div id="18"><sup><a href="https://www.kitobook.com/compare/book/42/20/18/" title="Muqaddas kitobiga sharhlari">18</a></sup> Kimki bu toshga yiqilsa, parcha–parcha bo‘ladi. Tosh kimning ustiga tushsa, uni ezib yuboradi.</div>
  <div id="19"><sup><a href="https://www.kitobook.com/compare/book/42/20/19/" title="Muqaddas kitobiga sharhlari">19</a></sup> Iso aytgan bu masal tafsirchilar bilan bosh ruhoniylarga qarshi aytilgan edi. Ular buni anglab yetdilar va shu zahoti Isoni qo‘lga olmoqchi bo‘ldilar. Ammo xalqdan qo‘rqdilar.</div>
  <div id="20"><sup><a href="https://www.kitobook.com/compare/book/42/20/20/" title="Muqaddas kitobiga sharhlari">20</a></sup> Tafsirchilar bilan bosh ruhoniylar Isoni kuzatib yurdilar. Uning ortidan o‘zlarini samimiy ko‘rsatadigan odamlarni qo‘ydilar. Ular esa Isoni tilidan ilintirib, hokimning qo‘liga va hukmiga bermoqchi edilar.</div>
  <div id="21"><sup><a href="https://www.kitobook.com/compare/book/42/20/21/" title="Muqaddas kitobiga sharhlari">21</a></sup> Shuning uchun ular Isoga dedilar: — Ustoz, siz aytayotgan so‘zlaringiz va o‘rgatayotgan ta’limotingiz to‘g‘ri ekanini bilamiz. Siz hech kimga yuz–xotir qilmay Xudoning yo‘lini to‘g‘ri o‘rgatasiz.</div>
  <div id="22"><sup><a href="https://www.kitobook.com/compare/book/42/20/22/" title="Muqaddas kitobiga sharhlari">22</a></sup> Ayting–chi, Qaysarga soliq to‘lashimiz to‘g‘rimi yoki yo‘qmi?</div>
  <div id="23"><sup><a href="https://www.kitobook.com/compare/book/42/20/23/" title="Muqaddas kitobiga sharhlari">23</a></sup> Iso ularning makkorligini anglab, dedi:</div>
  <div id="24"><sup><a href="https://www.kitobook.com/compare/book/42/20/24/" title="Muqaddas kitobiga sharhlari">24</a></sup> — Qani, Menga bir dinor ko‘rsatinglar! Bu tangadagi surat va yozuv kimniki? — Qaysarniki, — deb javob berdi ular.</div>
  <div id="25"><sup><a href="https://www.kitobook.com/compare/book/42/20/25/" title="Muqaddas kitobiga sharhlari">25</a></sup> Iso: — Unday bo‘lsa, Qaysarning haqini Qaysarga, Xudoning haqini Xudoga beringlar, — dedi.</div>
  <div id="26"><sup><a href="https://www.kitobook.com/compare/book/42/20/26/" title="Muqaddas kitobiga sharhlari">26</a></sup> Ular xalqning ko‘z o‘ngida Isoni tilidan ilintira olmadilar. Isoning javobidan lol qolib, jim bo‘ldilar.</div>
  <div id="27"><sup><a href="https://www.kitobook.com/compare/book/42/20/27/" title="Muqaddas kitobiga sharhlari">27</a></sup> Sadduqiylar o‘liklarning tirilishini inkor etardilar. Ularning ba’zilari Isoning oldiga kelib, xalq oldida Unga shunday savol berdilar:</div>
  <div id="28"><sup><a href="https://www.kitobook.com/compare/book/42/20/28/" title="Muqaddas kitobiga sharhlari">28</a></sup> — Ustoz! Muso bizga shunday yozib qoldirgan: “Agar birovning akasi farzand ko‘rmay o‘tib ketsa, ukasi akasining xotiniga uylanib, akasi uchun farzandni dunyoga keltirsin. Tug‘ilgan bola marhum akasiniki hisoblanadi.”</div>
  <div id="29"><sup><a href="https://www.kitobook.com/compare/book/42/20/29/" title="Muqaddas kitobiga sharhlari">29</a></sup> Yetti aka–uka bo‘lgan ekan. Birinchisi uylanibdi, ammo farzand ko‘rmay olamdan o‘tibdi.</div>
  <div id="30"><sup><a href="https://www.kitobook.com/compare/book/42/20/30/" title="Muqaddas kitobiga sharhlari">30</a></sup> So‘ng ikkinchisi o‘sha xotinni olib, bola ko‘rmay o‘libdi.</div>
  <div id="31"><sup><a href="https://www.kitobook.com/compare/book/42/20/31/" title="Muqaddas kitobiga sharhlari">31</a></sup> Uchinchisi ham xuddi shu ko‘yga tushibdi. Xullas, yettita aka– ukaning hammasi o‘sha xotinga uylanib, farzandsiz o‘tib ketibdi.</div>
  <div id="32"><sup><a href="https://www.kitobook.com/compare/book/42/20/32/" title="Muqaddas kitobiga sharhlari">32</a></sup> Oxiri, xotin ham o‘libdi.</div>
  <div id="33"><sup><a href="https://www.kitobook.com/compare/book/42/20/33/" title="Muqaddas kitobiga sharhlari">33</a></sup> Ayting– chi, Xudo odamlarni tiriltirganda o‘sha ayol qaysi birining xotini hisoblanadi? Yettovi ham unga uylangan edilar–ku!</div>
  <div id="34"><sup><a href="https://www.kitobook.com/compare/book/42/20/34/" title="Muqaddas kitobiga sharhlari">34</a></sup> Iso ularga shunday javob berdi: — Bu dunyoda odamlar uylanadilar va erga tegadilar.</div>
  <div id="35"><sup><a href="https://www.kitobook.com/compare/book/42/20/35/" title="Muqaddas kitobiga sharhlari">35</a></sup> Ammo o‘likdan tirilishga va kelajakdagi dunyoda yashashga sazovor bo‘lganlar u dunyoda uylanmaydilar, erga ham tegmaydilar.</div>
  <div id="36"><sup><a href="https://www.kitobook.com/compare/book/42/20/36/" title="Muqaddas kitobiga sharhlari">36</a></sup> Ular bamisoli farishtalarday bo‘lganlari uchun, hech qachon o‘lmaydilar. Ular Xudoning bolalaridir, chunki tirilgandirlar.</div>
  <div id="37"><sup><a href="https://www.kitobook.com/compare/book/42/20/37/" title="Muqaddas kitobiga sharhlari">37</a></sup> Hatto Musoning o‘zi ham tirilishni tasdiqlab, yonayotgan buta to‘g‘risidagi hikoyada Egamizni — Ibrohim, Is’hoq va Yoqubning Xudosi deb atagan.</div>
  <div id="38"><sup><a href="https://www.kitobook.com/compare/book/42/20/38/" title="Muqaddas kitobiga sharhlari">38</a></sup> Zotan Xudo o‘liklarning emas, tiriklarning Xudosidir. Xudo uchun hamma tirikdir.</div>
  <div id="39"><sup><a href="https://www.kitobook.com/compare/book/42/20/39/" title="Muqaddas kitobiga sharhlari">39</a></sup> 40Tafsirchilarning ba’zilari Isoga yana savol berishga jur’at etmaganlari uchun: — Ustoz, yaxshi gapirdingiz, — dedilar.</div>
  <div id="40"><sup><a href="https://www.kitobook.com/compare/book/42/20/40/" title="Muqaddas kitobiga sharhlari">40</a></sup> Iso tafsirchilarga dedi:</div>
  <div id="41"><sup><a href="https://www.kitobook.com/compare/book/42/20/41/" title="Muqaddas kitobiga sharhlari">41</a></sup> “Nega MasihniDovudning o‘g‘li deydilar?</div>
  <div id="42"><sup><a href="https://www.kitobook.com/compare/book/42/20/42/" title="Muqaddas kitobiga sharhlari">42</a></sup> 43Mana, Dovudning o‘zi Zabur kitobida shunday degan: “Egamiz aytmoqda Rabbimga:</div>
  <div id="43"><sup><a href="https://www.kitobook.com/compare/book/42/20/43/" title="Muqaddas kitobiga sharhlari">43</a></sup> Dushmanlaringni oyoqlaring ostiga poyandoz qilmagunimcha, Sen Mening o‘ng tomonimda o‘tirgin.”</div>
  <div id="44"><sup><a href="https://www.kitobook.com/compare/book/42/20/44/" title="Muqaddas kitobiga sharhlari">44</a></sup> Demak, Dovud Masihni Rabbim deb atagan bo‘lsa, qanday qilib Masih Dovudning o‘g‘li bo‘ladi?!”</div>
  <div id="45"><sup><a href="https://www.kitobook.com/compare/book/42/20/45/" title="Muqaddas kitobiga sharhlari">45</a></sup> Butun xalq Isoni tinglab turar ekan, U shogirdlariga dedi:</div>
  <div id="46"><sup><a href="https://www.kitobook.com/compare/book/42/20/46/" title="Muqaddas kitobiga sharhlari">46</a></sup> “Tavrot tafsirchilaridan ehtiyot bo‘linglar! Ular uzun kiyimlar kiyishni, bozorlarda yurganlarda ularga salom berishlarini yaxshi ko‘radilar. Sinagogalarda yaxshi joylarda o‘tirishni, ziyofatlarda to‘rda o‘tirishni yoqtiradilar.</div>
  <div id="47"><sup><a href="https://www.kitobook.com/compare/book/42/20/47/" title="Muqaddas kitobiga sharhlari">47</a></sup> Ammo beva ayollarning uy– joylarini tortib oladilar, xo‘ja ko‘rsinga uzoq duo o‘qiydilar. Bunday odamlar nihoyatda qattiq jazoga mubtalo bo‘ladilar.”</div>
</div>