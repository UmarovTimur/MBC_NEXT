<div itemprop="articleBody" class="text">
  <div id="1"><sup><a href="https://www.kitobook.com/compare/book/42/09/1/" title="Muqaddas kitobiga sharhlari">1</a></sup> Iso o‘n ikki havoriyni yoniga chaqirib, ularga hamma jinlarni quvib chiqarish va kasalliklarni davolash qudrati va hokimiyatini berdi.</div>
  <div id="2"><sup><a href="https://www.kitobook.com/compare/book/42/09/2/" title="Muqaddas kitobiga sharhlari">2</a></sup> Iso ularni Xudoning Shohligini e’lon qilishga va xastalarni shifolashga yuborar ekan,</div>
  <div id="3"><sup><a href="https://www.kitobook.com/compare/book/42/09/3/" title="Muqaddas kitobiga sharhlari">3</a></sup> shunday dedi: “Yo‘lga hech narsa olmanglar: hassa ham, to‘rva ham, non, pul, hatto qo‘shimcha kiyim ham olmanglar.</div>
  <div id="4"><sup><a href="https://www.kitobook.com/compare/book/42/09/4/" title="Muqaddas kitobiga sharhlari">4</a></sup> Qaysi uyga kirsangizlar, o‘sha shahardan ketguningizcha shu uyda qolinglar.</div>
  <div id="5"><sup><a href="https://www.kitobook.com/compare/book/42/09/5/" title="Muqaddas kitobiga sharhlari">5</a></sup> Agar biror shaharda sizni qabul qilmasalar, u yerdan chiqayotganingizda ularga ogohlantirish tariqasida oyoqlaringizdagi changni qoqib ketinglar.”</div>
  <div id="6"><sup><a href="https://www.kitobook.com/compare/book/42/09/6/" title="Muqaddas kitobiga sharhlari">6</a></sup> Havoriylar ketdilar. Qishloqma–qishloq yurib, hamma yoqda Xushxabarni e’lon qildilar, xastalarga shifo berdilar.</div>
  <div id="7"><sup><a href="https://www.kitobook.com/compare/book/42/09/7/" title="Muqaddas kitobiga sharhlari">7</a></sup> Viloyat hukmdori Hirod sodir bo‘layotgan ajoyibotlar haqida eshitib, esankirab qoldi. Chunki ba’zilar: “Yahyo tirilib kelibdi”, — desalar,</div>
  <div id="8"><sup><a href="https://www.kitobook.com/compare/book/42/09/8/" title="Muqaddas kitobiga sharhlari">8</a></sup> boshqalar: “Ilyos payg‘ambar zohir bo‘libdi”, — der edilar. Yana boshqalar bo‘lsa: “Qadimgi payg‘ambarlardan biri tirilib kelibdi”, — deyishardi.</div>
  <div id="9"><sup><a href="https://www.kitobook.com/compare/book/42/09/9/" title="Muqaddas kitobiga sharhlari">9</a></sup> Hirod: “Men Yahyoning boshini oldirgan edim, ammo menga aytishayotgan bu odam kim bo‘ldi ekan?” — deb Isoni ko‘rgisi keldi.</div>
  <div id="10"><sup><a href="https://www.kitobook.com/compare/book/42/09/10/" title="Muqaddas kitobiga sharhlari">10</a></sup> Havoriylar qaytib keldilar va qilgan hamma ishlarini Isoga aytib berdilar. Iso faqatgina havoriylari bilan vaqt o‘tkazmoqchi bo‘lib, ularni Baytsayda shahriga olib ketdi.</div>
  <div id="11"><sup><a href="https://www.kitobook.com/compare/book/42/09/11/" title="Muqaddas kitobiga sharhlari">11</a></sup> Olomon esa bu haqda xabar topib, Uning orqasidan ergashdi. Iso olomonni yaxshi kutib oldi, ularga Xudoning Shohligi to‘g‘risida gapirdi, shifoga muhtojlarni shifoladi.</div>
  <div id="12"><sup><a href="https://www.kitobook.com/compare/book/42/09/12/" title="Muqaddas kitobiga sharhlari">12</a></sup> Kun botib, kech kira boshladi. O‘n ikki havoriy Isoning oldiga kelib dedilar: — Odamlarni jo‘natib yuboring, toki ular atrofdagi qishloqlarga, ovullarga borib, o‘zlariga tunash uchun joy va yegulik topsinlar. Axir, biz kimsasiz joydamiz.</div>
  <div id="13"><sup><a href="https://www.kitobook.com/compare/book/42/09/13/" title="Muqaddas kitobiga sharhlari">13</a></sup> — Sizlar ularga ovqat beringlar! — dedi Iso. — Beshta non va ikkita baliqdan boshqa hech narsamiz yo‘q–ku! — deya javob berdi shogirdlar. — Nima, biz borib, shuncha odamga ovqat sotib olaylikmi?!</div>
  <div id="14"><sup><a href="https://www.kitobook.com/compare/book/42/09/14/" title="Muqaddas kitobiga sharhlari">14</a></sup> U yerda taxminan besh mingga yaqin erkak bor edi. Iso shogirdlariga dedi: — Odamlarni ellikta–ellikta qilib o‘tqazinglar.</div>
  <div id="15"><sup><a href="https://www.kitobook.com/compare/book/42/09/15/" title="Muqaddas kitobiga sharhlari">15</a></sup> Shogirdlar aytilganday qilib, hammani yerga o‘tqazdilar.</div>
  <div id="16"><sup><a href="https://www.kitobook.com/compare/book/42/09/16/" title="Muqaddas kitobiga sharhlari">16</a></sup> Iso beshta non bilan ikkita baliqni oldi, osmonga qarab shukrona duosini o‘qidi. So‘ng bularni sindirib, xalqqa tarqatish uchun shogirdlariga berdi.</div>
  <div id="17"><sup><a href="https://www.kitobook.com/compare/book/42/09/17/" title="Muqaddas kitobiga sharhlari">17</a></sup> Hamma yeb to‘ydi. Ortib qolgan burdalarni yig‘ib olishganda, o‘n ikki savat chiqdi.</div>
  <div id="18"><sup><a href="https://www.kitobook.com/compare/book/42/09/18/" title="Muqaddas kitobiga sharhlari">18</a></sup> Bir kuni Iso yolg‘iz O‘zi ibodat qilayotganda, shogirdlari kelib qolishdi. Iso ulardan: — Xalq Meni kim deb biladi? — deya so‘radi.</div>
  <div id="19"><sup><a href="https://www.kitobook.com/compare/book/42/09/19/" title="Muqaddas kitobiga sharhlari">19</a></sup> Ular shunday javob berdilar: — Ba’zilar Sizni Yahyo cho‘mdiruvchi deb hisoblaydilar, ba’zilar Ilyos, boshqalari esa, qadimgi payg‘ambarlardan biri tirilib kelgan, deb aytib yuribdilar.</div>
  <div id="20"><sup><a href="https://www.kitobook.com/compare/book/42/09/20/" title="Muqaddas kitobiga sharhlari">20</a></sup> — Sizlar–chi, Meni kim deb bilasiz? — deb so‘radi Iso. — Siz Xudo yuborgan Masihsiz! — deb javob berdi Butrus.</div>
  <div id="21"><sup><a href="https://www.kitobook.com/compare/book/42/09/21/" title="Muqaddas kitobiga sharhlari">21</a></sup> Iso shogirdlariga: “Bularni hech kimga aytmanglar, — deb qat’iy ogohlantirib gapirdi.</div>
  <div id="22"><sup><a href="https://www.kitobook.com/compare/book/42/09/22/" title="Muqaddas kitobiga sharhlari">22</a></sup> —Inson O‘g‘li ko‘p azob chekadi. Oqsoqollar, bosh ruhoniylar va Tavrot tafsirchilari tomonidan rad qilinib, o‘ldiriladi. Uchinchi kuni esa tiriladi.”</div>
  <div id="23"><sup><a href="https://www.kitobook.com/compare/book/42/09/23/" title="Muqaddas kitobiga sharhlari">23</a></sup> So‘ng hammaga dedi: “Kimda–kim Menga ergashishni istasa, o‘zidan kechsin va har kuni o‘z xochini ko‘tarib, ortimdan yursin.</div>
  <div id="24"><sup><a href="https://www.kitobook.com/compare/book/42/09/24/" title="Muqaddas kitobiga sharhlari">24</a></sup> Kim o‘z jonini asrab qolmoqchi bo‘lsa, uni yo‘qotadi. Kim Men uchun jonini bersa, uni asrab qoladi.</div>
  <div id="25"><sup><a href="https://www.kitobook.com/compare/book/42/09/25/" title="Muqaddas kitobiga sharhlari">25</a></sup> Agar inson butun dunyoni egallab olsa–yu, biroq o‘z hayotiga o‘zi zomin bo‘lsa, bundan unga nima foyda?!</div>
  <div id="26"><sup><a href="https://www.kitobook.com/compare/book/42/09/26/" title="Muqaddas kitobiga sharhlari">26</a></sup> Mendan va Mening so‘zlarimdan uyalmanglar! Aks holda Inson O‘g‘li O‘zining, Otasining va muqaddas farishtalarning ulug‘vorligida kelganda, U ham sizlardan uyaladi.</div>
  <div id="27"><sup><a href="https://www.kitobook.com/compare/book/42/09/27/" title="Muqaddas kitobiga sharhlari">27</a></sup> Sizlarga chinini aytayin: bu yerda turganlardan ba’zilari Xudoning Shohligini ko‘rmaguncha, o‘lmaydilar.”</div>
  <div id="28"><sup><a href="https://www.kitobook.com/compare/book/42/09/28/" title="Muqaddas kitobiga sharhlari">28</a></sup> Iso bu gaplarni aytgandan keyin oradan sakkiz kun o‘tdi. U Butrusni, Yuhanno bilan Yoqubni olib, ibodat qilgani toqqa chiqdi.</div>
  <div id="29"><sup><a href="https://www.kitobook.com/compare/book/42/09/29/" title="Muqaddas kitobiga sharhlari">29</a></sup> Ibodat paytida Isoning yuzi o‘zgardi, kiyimlari ham ko‘zni qamashtiradigan darajada oppoq bo‘lib qoldi.</div>
  <div id="30"><sup><a href="https://www.kitobook.com/compare/book/42/09/30/" title="Muqaddas kitobiga sharhlari">30</a></sup> Birdaniga Isoning oldida ikki odam paydo bo‘ldi, ularning butun borlig‘i nur taratib turardi. Bu ikki odam Muso va Ilyos bo‘lib, Iso bilan gaplashayotgan edilar.</div>
  <div id="31"><sup><a href="https://www.kitobook.com/compare/book/42/09/31/" title="Muqaddas kitobiga sharhlari">31</a></sup> Ular Isoning tez orada Quddusga borishi va u yerda Xudoning rejasini amalga oshirib, olamdan o‘tishi to‘g‘risida suhbatlashayotgan edilar.</div>
  <div id="32"><sup><a href="https://www.kitobook.com/compare/book/42/09/32/" title="Muqaddas kitobiga sharhlari">32</a></sup> Butrus va u bilan birga bo‘lganlar qattiq uyquga ketgan edilar. Ular birdan uyg‘onib, Isoning ulug‘vorligini va Uning yonida turgan ikki odamni ko‘rdilar.</div>
  <div id="33"><sup><a href="https://www.kitobook.com/compare/book/42/09/33/" title="Muqaddas kitobiga sharhlari">33</a></sup> Bu ikki odam ketmoqchi bo‘lib turganda Butrus Isoga dedi: — Ustoz, yaxshi ham shu yerda ekanmiz! Keling, uchta chayla yasaylik, bittasi Sizga, bittasi Musoga, bittasi Ilyosga. Ammo u nima deb aytayotganini o‘zi ham bilmas edi.</div>
  <div id="34"><sup><a href="https://www.kitobook.com/compare/book/42/09/34/" title="Muqaddas kitobiga sharhlari">34</a></sup> U shu gapini tugatmagan ham ediki, bulut paydo bo‘lib, hammalariga soya soldi. Bulut ostida qolgan shogirdlar qo‘rqib ketdilar.</div>
  <div id="35"><sup><a href="https://www.kitobook.com/compare/book/42/09/35/" title="Muqaddas kitobiga sharhlari">35</a></sup> Bulut orasidan esa shunday ovoz eshitildi: — Bu Mening O‘g‘limdir, Men Uni tanladim. Unga quloq solinglar!</div>
  <div id="36"><sup><a href="https://www.kitobook.com/compare/book/42/09/36/" title="Muqaddas kitobiga sharhlari">36</a></sup> Ovoz tingandan keyin, shogirdlar Isoning u yerda yolg‘iz qolganini ko‘rdilar. Shogirdlar ko‘rganlarini sir saqlab, o‘sha kunlarda hech kimga aytmadilar.</div>
  <div id="37"><sup><a href="https://www.kitobook.com/compare/book/42/09/37/" title="Muqaddas kitobiga sharhlari">37</a></sup> Ertasi kuni Iso va Uning uch shogirdi tog‘dan tushdilar. Isoni katta olomon kutib oldi.</div>
  <div id="38"><sup><a href="https://www.kitobook.com/compare/book/42/09/38/" title="Muqaddas kitobiga sharhlari">38</a></sup> To‘satdan olomon orasidan bir odam baqirib koldi: — Ustoz! Yolvoraman, o‘g‘limni ko‘rib qo‘ying! U mening yakkayu yagona o‘g‘lim!</div>
  <div id="39"><sup><a href="https://www.kitobook.com/compare/book/42/09/39/" title="Muqaddas kitobiga sharhlari">39</a></sup> Ba’zan uni jin tutib turadi. Shunda o‘g‘lim birdaniga baqirib qoladi. Og‘zidan ko‘pik chiqquncha, jin uni dag‘–dag‘ qaltiratadi. Bolani o‘lguday charchatib, azob beradi.</div>
  <div id="40"><sup><a href="https://www.kitobook.com/compare/book/42/09/40/" title="Muqaddas kitobiga sharhlari">40</a></sup> Men shogirdlaringizga, jinni quvib chiqaringlar, deb yolvordim, ammo ular eplay olmadilar.</div>
  <div id="41"><sup><a href="https://www.kitobook.com/compare/book/42/09/41/" title="Muqaddas kitobiga sharhlari">41</a></sup> Iso shunday javob berdi: — Ey imonsiz va buzuq avlod! Qachongacha sizlar bilan birga bo‘lishim kerak?! Sizlarga yana qancha toqat qilishim kerak?! O‘g‘lingni bu yerga olib kel!</div>
  <div id="42"><sup><a href="https://www.kitobook.com/compare/book/42/09/42/" title="Muqaddas kitobiga sharhlari">42</a></sup> Bola yaqinlashayotganda, jin uni yerga ag‘natib, qaltirata boshladi. Lekin Iso yovuz ruhga do‘q urib, bolaga shifo berdi. So‘ng uni otasiga topshirdi.</div>
  <div id="43"><sup><a href="https://www.kitobook.com/compare/book/42/09/43/" title="Muqaddas kitobiga sharhlari">43</a></sup> Hamma Xudoning qudratiga hayron qoldi. Odamlar Isoning qilayotgan ishlaridan hayratlanayotgan edilar. Shunda Iso O‘z shogirdlariga dedi:</div>
  <div id="44"><sup><a href="https://www.kitobook.com/compare/book/42/09/44/" title="Muqaddas kitobiga sharhlari">44</a></sup> “Sizlar bu so‘zlarimni quloqlaringizga quyib olinglar! Inson O‘g‘li odamlar qo‘liga tutib beriladi.”</div>
  <div id="45"><sup><a href="https://www.kitobook.com/compare/book/42/09/45/" title="Muqaddas kitobiga sharhlari">45</a></sup> Ammo shogirdlar bu so‘zlarni tushunmadilar. Bu so‘zlarning ma’nosi ular uchun qorong‘i bo‘lib, uni anglamadilar. “Bu nima deganingiz?” — deb Isodan so‘rashga ham botina olmadilar.</div>
  <div id="46"><sup><a href="https://www.kitobook.com/compare/book/42/09/46/" title="Muqaddas kitobiga sharhlari">46</a></sup> Shogirdlar o‘rtasida: “Oramizda eng katta kim?” — degan bahs bo‘ldi.</div>
  <div id="47"><sup><a href="https://www.kitobook.com/compare/book/42/09/47/" title="Muqaddas kitobiga sharhlari">47</a></sup> Ularning bu o‘y– xayollarini bilgan Iso bir bolani olib O‘zining yoniga turg‘izdi–da,</div>
  <div id="48"><sup><a href="https://www.kitobook.com/compare/book/42/09/48/" title="Muqaddas kitobiga sharhlari">48</a></sup> ularga dedi: — Kim bu bolani Mening nomimdan qabul qilsa, Meni qabul qilgan bo‘ladi. Kim Meni qabul qilsa, Meni Yuborganni qabul qilgan bo‘ladi. Oralaringizdagi eng kichigingiz aslida eng kattangizdir.</div>
  <div id="49"><sup><a href="https://www.kitobook.com/compare/book/42/09/49/" title="Muqaddas kitobiga sharhlari">49</a></sup> Shunda Yuhanno dedi: — Ustoz! Biz bir odamni ko‘rdik. U Sizning nomingiz bilan jinlarni quvib chiqarayotgan ekan. U biz bilan yurmagani sababli, unga bunday qilishni man etdik.</div>
  <div id="50"><sup><a href="https://www.kitobook.com/compare/book/42/09/50/" title="Muqaddas kitobiga sharhlari">50</a></sup> — Man etmang! — dedi Iso. — Kimki sizlarga qarshi bo‘lmasa, u siz tomonda.</div>
  <div id="51"><sup><a href="https://www.kitobook.com/compare/book/42/09/51/" title="Muqaddas kitobiga sharhlari">51</a></sup> Isoning osmonga ko‘tariladigan kuni yaqinlashib kelarkan, U Quddusga borishga qaror qildi.</div>
  <div id="52"><sup><a href="https://www.kitobook.com/compare/book/42/09/52/" title="Muqaddas kitobiga sharhlari">52</a></sup> O‘zidan oldin xabarchilarni yubordi. Ular Isoning kelishiga hozirlik ko‘rish uchun Samariyaning bir qishlog‘iga kirdilar.</div>
  <div id="53"><sup><a href="https://www.kitobook.com/compare/book/42/09/53/" title="Muqaddas kitobiga sharhlari">53</a></sup> Ammo Samariyaliklar Isoni qabul qilmadilar, chunki U Quddusga ketayotgan edi.</div>
  <div id="54"><sup><a href="https://www.kitobook.com/compare/book/42/09/54/" title="Muqaddas kitobiga sharhlari">54</a></sup> Uning shogirdlari Yoqub bilan Yuhanno bu vaziyatni ko‘rib, shunday dedilar: — Hazrat, istasangiz, biz: “Osmondan olov tushsin! Bularni yo‘q qilib yuborsin!” deb buyuramiz.</div>
  <div id="55"><sup><a href="https://www.kitobook.com/compare/book/42/09/55/" title="Muqaddas kitobiga sharhlari">55</a></sup> Iso esa o‘girilib qaradi–da, ularni koyidi.</div>
  <div id="56"><sup><a href="https://www.kitobook.com/compare/book/42/09/56/" title="Muqaddas kitobiga sharhlari">56</a></sup> Shundan keyin ular boshqa qishloqqa ketdilar.</div>
  <div id="57"><sup><a href="https://www.kitobook.com/compare/book/42/09/57/" title="Muqaddas kitobiga sharhlari">57</a></sup> Yo‘lda ketayotganlarida, bir odam Isoga: — Qayerga borsangiz ham, men ortingizdan boraman, — dedi.</div>
  <div id="58"><sup><a href="https://www.kitobook.com/compare/book/42/09/58/" title="Muqaddas kitobiga sharhlari">58</a></sup> Iso o‘sha odamga shunday dedi: — Tulkilarning uyalari bor, qushlarning inlari bor. Inson O‘g‘lining esa bosh qo‘yadigan joyi yo‘q.</div>
  <div id="59"><sup><a href="https://www.kitobook.com/compare/book/42/09/59/" title="Muqaddas kitobiga sharhlari">59</a></sup> Boshqa bir odamga Iso: — Ortimdan yur! — dedi. Lekin u: — Hazrat, ijozat bering, avval borib otamni dafn qilib kelay, — dedi.</div>
  <div id="60"><sup><a href="https://www.kitobook.com/compare/book/42/09/60/" title="Muqaddas kitobiga sharhlari">60</a></sup> Iso esa o‘sha odamga aytdi: — Marhumlarni ruhan o‘lik bo‘lganlar dafn qilsinlar, sen esa borib, Xudoning Shohligini e’lon qilgin.</div>
  <div id="61"><sup><a href="https://www.kitobook.com/compare/book/42/09/61/" title="Muqaddas kitobiga sharhlari">61</a></sup> Yana boshqa biri aytdi: — Hazrat, men Sizga ergashaman. Faqat oldin borib uydagilar bilan xayrlashishimga ijozat bering.</div>
  <div id="62"><sup><a href="https://www.kitobook.com/compare/book/42/09/62/" title="Muqaddas kitobiga sharhlari">62</a></sup> Lekin Iso unga dedi: — Omochni tutib, ortiga qaragan bironta odam Xudoning Shohligiga loyiq emas.</div>
</div>