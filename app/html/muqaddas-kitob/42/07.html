<div itemprop="articleBody" class="text">
  <div id="1"><sup><a href="https://www.kitobook.com/compare/book/42/07/1/" title="Muqaddas kitobiga sharhlari">1</a></sup> Iso xalqqa bu so‘zlarini aytib bo‘lgandan keyin, Kafarnahum shahriga ketdi.</div>
  <div id="2"><sup><a href="https://www.kitobook.com/compare/book/42/07/2/" title="Muqaddas kitobiga sharhlari">2</a></sup> U yerda bir yuzboshining juda aziz xizmatkori kasal bo‘lib, o‘lim to‘shagida yotgan edi.</div>
  <div id="3"><sup><a href="https://www.kitobook.com/compare/book/42/07/3/" title="Muqaddas kitobiga sharhlari">3</a></sup> Yuzboshi Iso to‘g‘risida eshitib qoldi va yahudiyoqsoqollarini Uning oldiga yuborib: “Keling, xizmatkorimga shifo bering”, deb iltimos qildi.</div>
  <div id="4"><sup><a href="https://www.kitobook.com/compare/book/42/07/4/" title="Muqaddas kitobiga sharhlari">4</a></sup> Ular Isoning yoniga kelgach, qattiq o‘tinch bilan: — U Sizning yordamingizga munosibdir.</div>
  <div id="5"><sup><a href="https://www.kitobook.com/compare/book/42/07/5/" title="Muqaddas kitobiga sharhlari">5</a></sup> U xalqimizni yaxshi ko‘radi, bizga hatto sinagoga ham qurib bergan, — deyishdi.</div>
  <div id="6"><sup><a href="https://www.kitobook.com/compare/book/42/07/6/" title="Muqaddas kitobiga sharhlari">6</a></sup> Iso ular bilan birga ketdi. U uyga yaqinlashib qolganda, yuzboshi do‘stlari orqali shunday xabar jo‘natdi: — Hazrat, ovora bo‘lmang! Kulbamga oyoq bosishingiz uchun nomunosibman.</div>
  <div id="7"><sup><a href="https://www.kitobook.com/compare/book/42/07/7/" title="Muqaddas kitobiga sharhlari">7</a></sup> Men o‘zimni noloyiq hisoblaganim uchun Sizning oldingizga o‘zim bormadim. Siz buyursangiz, bas, xizmatkorim sog‘ayib ketadi.</div>
  <div id="8"><sup><a href="https://www.kitobook.com/compare/book/42/07/8/" title="Muqaddas kitobiga sharhlari">8</a></sup> Men o‘zim buyruqqa tobe odamman, ammo mening ham qo‘lim ostida askarlar bor. Birisiga “ket” desam, ketadi, boshqasiga “kel” desam, keladi. Biron xizmatkorimga “shuni qil” desam, qiladi.</div>
  <div id="9"><sup><a href="https://www.kitobook.com/compare/book/42/07/9/" title="Muqaddas kitobiga sharhlari">9</a></sup> Iso bu so‘zlarni eshitgach, yuzboshidan hayratlandi. U o‘girilib, orqasidan ergashib kelayotgan olomonga dedi: — Sizlarga shuni aytay: Men hattoki Isroilda ham bunday kuchli imonga ega bo‘lgan odamni uchratmadim.</div>
  <div id="10"><sup><a href="https://www.kitobook.com/compare/book/42/07/10/" title="Muqaddas kitobiga sharhlari">10</a></sup> Yuborilganlar yuzboshining uyiga qaytib kelganlarida, xizmatkor sog‘ayib qolganini ko‘rdilar.</div>
  <div id="11"><sup><a href="https://www.kitobook.com/compare/book/42/07/11/" title="Muqaddas kitobiga sharhlari">11</a></sup> Oradan ko‘p vaqt o‘tmay, Iso Nain degan shaharga bordi. Uning shogirdlari va bir talay olomon Iso bilan birga edi.</div>
  <div id="12"><sup><a href="https://www.kitobook.com/compare/book/42/07/12/" title="Muqaddas kitobiga sharhlari">12</a></sup> Iso shahar darovozasiga yetib qolganda, vafot etgan bir odamni olib chiqishayotganini ko‘rib qoldi. Marhum — beva ayolning yolg‘iz o‘g‘li ekan. Ayol bilan birga shahardan bir talay olomon chiqib kelayotgan edi.</div>
  <div id="13"><sup><a href="https://www.kitobook.com/compare/book/42/07/13/" title="Muqaddas kitobiga sharhlari">13</a></sup> Rabbimiz Iso bu ayolni ko‘rgach, unga rahmi kelib: — Yig‘lama! — dedi.</div>
  <div id="14"><sup><a href="https://www.kitobook.com/compare/book/42/07/14/" title="Muqaddas kitobiga sharhlari">14</a></sup> Keyin Iso yaqinlashib, tobutga qo‘lini tekkizdi. Tobutni ko‘tarib borayotganlar to‘xtab qoldilar. Iso o‘likka: — Ey yigit, senga aytaman: tur o‘rningdan! — dedi.</div>
  <div id="15"><sup><a href="https://www.kitobook.com/compare/book/42/07/15/" title="Muqaddas kitobiga sharhlari">15</a></sup> O‘shanda o‘lik rostlanib o‘tirdi–da, gapira boshladi. Iso uni onasiga topshirdi.</div>
  <div id="16"><sup><a href="https://www.kitobook.com/compare/book/42/07/16/" title="Muqaddas kitobiga sharhlari">16</a></sup> Hammani vahima bosdi. Odamlar: “Oramizda buyuk payg‘ambar paydo bo‘ldi, Xudo O‘z xalqini qutqarish uchun keldi”, — deb Xudoga hamdu sano aytardilar.</div>
  <div id="17"><sup><a href="https://www.kitobook.com/compare/book/42/07/17/" title="Muqaddas kitobiga sharhlari">17</a></sup> Iso haqidagi bu xabar Yahudiyaga va butun atrofga yoyildi.</div>
  <div id="18"><sup><a href="https://www.kitobook.com/compare/book/42/07/18/" title="Muqaddas kitobiga sharhlari">18</a></sup> Yahyoga shogirdlari bo‘lib o‘tgan bu voqealar to‘g‘risida xabar berishdi.</div>
  <div id="19"><sup><a href="https://www.kitobook.com/compare/book/42/07/19/" title="Muqaddas kitobiga sharhlari">19</a></sup> Yahyo shogirdlaridan ikkitasini chaqirib, ularni Rabbimiz Isoning oldiga shunday savol bilan yubordi: “Keladigan Zot Sizmisiz, yoki biz boshqasini kutaylikmi?”</div>
  <div id="20"><sup><a href="https://www.kitobook.com/compare/book/42/07/20/" title="Muqaddas kitobiga sharhlari">20</a></sup> Ular Isoning oldiga borib deyishdi: — Bizni Yahyo cho‘mdiruvchi yubordi. U Sizdan: “Keladigan Zot Sizmisiz, yoki biz boshqasini kutaylikmi?” deb so‘rayapti.</div>
  <div id="21"><sup><a href="https://www.kitobook.com/compare/book/42/07/21/" title="Muqaddas kitobiga sharhlari">21</a></sup> Ayni shu paytda Iso ko‘p odamlarning xastaliklariyu dardlariga shifo berayotgan, yovuz ruhlarga chalinganlarni tuzatayotgan, ko‘plab ko‘rlarning ko‘zlarini ochayotgan edi.</div>
  <div id="22"><sup><a href="https://www.kitobook.com/compare/book/42/07/22/" title="Muqaddas kitobiga sharhlari">22</a></sup> Iso Yahyoning shogirdlariga shunday javob berdi: — Boringlar, ko‘rib eshitayotganlaringizni Yahyoga aytinglar: ko‘rlar ko‘rmoqda, cho‘loqlar yurmoqda, teri kasalligiga chalinganlar tuzalmoqda, karlar eshitmoqda, o‘liklar tirilmoqda, yo‘qsillar Xushxabarni eshitmoqda.</div>
  <div id="23"><sup><a href="https://www.kitobook.com/compare/book/42/07/23/" title="Muqaddas kitobiga sharhlari">23</a></sup> Mendan yuz o‘girmaganlar naqadar baxtlidir!</div>
  <div id="24"><sup><a href="https://www.kitobook.com/compare/book/42/07/24/" title="Muqaddas kitobiga sharhlari">24</a></sup> Yahyoning xabarchilari ketgandan keyin, Iso olomonga Yahyo haqida gapira boshladi: “Sahroga nimani ko‘rgani bordingizlar? Shamolda hilpirab turgan qamishnimi?</div>
  <div id="25"><sup><a href="https://www.kitobook.com/compare/book/42/07/25/" title="Muqaddas kitobiga sharhlari">25</a></sup> Xo‘sh, nimani ko‘rgani bordingizlar? Bashang kiyingan odamnimi? Biroq bashang kiyinib, boy–badavlat yashaydiganlar shoh saroyida bo‘ladi–ku!</div>
  <div id="26"><sup><a href="https://www.kitobook.com/compare/book/42/07/26/" title="Muqaddas kitobiga sharhlari">26</a></sup> Unday bo‘lsa, nimani ko‘rgani bordingizlar? Payg‘ambarnimi? Ha, sizlarga shuni aytay: sizlar payg‘ambardan ham ulug‘ini ko‘rdingizlar!</div>
  <div id="27"><sup><a href="https://www.kitobook.com/compare/book/42/07/27/" title="Muqaddas kitobiga sharhlari">27</a></sup> U haqda shunday yozilgan: “Mana, Sendan oldin Men O‘z elchimni yuboryapman, U Sen uchun yo‘lni hozirlaydi.”</div>
  <div id="28"><sup><a href="https://www.kitobook.com/compare/book/42/07/28/" title="Muqaddas kitobiga sharhlari">28</a></sup> Sizlarga aytamanki, butun inson zoti orasida Yahyodan ulug‘i yo‘q. Ammo Xudoning Shohligida hammadan kichigi ham undan kattadir.</div>
  <div id="29"><sup><a href="https://www.kitobook.com/compare/book/42/07/29/" title="Muqaddas kitobiga sharhlari">29</a></sup> Yahyoni eshitgan jamiki odamlar, hatto soliqchilar ham Xudoning yo‘li to‘g‘ri ekanligini tan olgan edilar. Ular Yahyo tomonidan suvga cho‘mdirilgandilar.</div>
  <div id="30"><sup><a href="https://www.kitobook.com/compare/book/42/07/30/" title="Muqaddas kitobiga sharhlari">30</a></sup> Farziylar bilan Tavrot tafsirchilari esa, Yahyo tomonidan suvga cho‘mdirilishni istamay, Xudoning ular uchun bo‘lgan maqsadini rad qildilar.</div>
  <div id="31"><sup><a href="https://www.kitobook.com/compare/book/42/07/31/" title="Muqaddas kitobiga sharhlari">31</a></sup> Shunday ekan, zamonimizdagi odamlarni kimga qiyoslasam bo‘ladi?</div>
  <div id="32"><sup><a href="https://www.kitobook.com/compare/book/42/07/32/" title="Muqaddas kitobiga sharhlari">32</a></sup> Ular bolalarga o‘xshaydilar — maydonda o‘tirib olib, shunday deya bir–birlariga baqiradilar: “Sizlar uchun nay chaldik, ammo raqsga tushmadingiz, Biz oh–voh qildik, ammo sizlar yig‘lamadingiz.”</div>
  <div id="33"><sup><a href="https://www.kitobook.com/compare/book/42/07/33/" title="Muqaddas kitobiga sharhlari">33</a></sup> Yahyo cho‘mdiruvchi kelib na non yedi, na sharob ichdi. Sizlar esa: “Uni jin uribdi”, deysizlar.</div>
  <div id="34"><sup><a href="https://www.kitobook.com/compare/book/42/07/34/" title="Muqaddas kitobiga sharhlari">34</a></sup> Inson O‘g‘li kelib, ham yedi, ham ichdi. Uni esa sizlar: “Yebto‘ymas, sharobxo‘r, soliqchilar va gunohkorlarning do‘sti”, deysizlar.</div>
  <div id="35"><sup><a href="https://www.kitobook.com/compare/book/42/07/35/" title="Muqaddas kitobiga sharhlari">35</a></sup> Ammo bilib qo‘yinglar: Xudoning donoligini tan olganlar Uning donoligi to‘g‘ri ekanligini ko‘rsatib turibdilar.”</div>
  <div id="36"><sup><a href="https://www.kitobook.com/compare/book/42/07/36/" title="Muqaddas kitobiga sharhlari">36</a></sup> Farziylardan biri Isoni taom yeyishga taklif qildi. Iso farziyning uyiga kirib, dasturxon yoniga yonboshladi.</div>
  <div id="37"><sup><a href="https://www.kitobook.com/compare/book/42/07/37/" title="Muqaddas kitobiga sharhlari">37</a></sup> Shaharda gunohkor bir ayol bor edi. U: “Iso farziyning uyida mehmonda ekan”, deb eshitdi va ganchdan yasalgan idishda atir moyi olib keldi.</div>
  <div id="38"><sup><a href="https://www.kitobook.com/compare/book/42/07/38/" title="Muqaddas kitobiga sharhlari">38</a></sup> O‘sha ayol Isoning oyoqlari tomonida turib yig‘ladi. Ayolning ko‘z yoshlari Isoning oyoqlariga tomar edi. Keyin ayol Isoning oyoqlarini sochlari bilan artib, o‘pa boshladi, oyoqlariga atir moyi surtdi.</div>
  <div id="39"><sup><a href="https://www.kitobook.com/compare/book/42/07/39/" title="Muqaddas kitobiga sharhlari">39</a></sup> Isoni o‘z uyiga taklif qilgan farziy buni ko‘rib: “Agar bu odam haqiqatan ham payg‘ambar bo‘lganda edi, Unga qo‘l tekkizgan ayolning kimligini va qanaqaligini bilgan bo‘lardi, bu ayol gunohkor–ku”, — deb ko‘nglidan o‘tkazdi.</div>
  <div id="40"><sup><a href="https://www.kitobook.com/compare/book/42/07/40/" title="Muqaddas kitobiga sharhlari">40</a></sup> Iso farziyga dedi: — Shimo‘n, senga bir gap aytmoqchiman. — Ayting, Ustoz! — dedi u.</div>
  <div id="41"><sup><a href="https://www.kitobook.com/compare/book/42/07/41/" title="Muqaddas kitobiga sharhlari">41</a></sup> Iso dedi: — Ikki kishi bir odamdan qarzdor ekan: biri besh yuz kumush tanga, ikkinchisi ellik kumush tanga.</div>
  <div id="42"><sup><a href="https://www.kitobook.com/compare/book/42/07/42/" title="Muqaddas kitobiga sharhlari">42</a></sup> Ular qarzlarini to‘lay olmagani uchun, qarz beruvchi ikkovining ham qarzidan kechib yuboribdi. Xo‘sh, ulardan qaysi biri qarz berganni ko‘proq yaxshi ko‘radi?</div>
  <div id="43"><sup><a href="https://www.kitobook.com/compare/book/42/07/43/" title="Muqaddas kitobiga sharhlari">43</a></sup> Shimo‘n javob berib dedi: — Menimcha, ko‘proq qarzi kechirilgan odam bo‘lsa kerak. — To‘g‘ri mulohaza qilding, — dedi unga Iso.</div>
  <div id="44"><sup><a href="https://www.kitobook.com/compare/book/42/07/44/" title="Muqaddas kitobiga sharhlari">44</a></sup> Keyin Iso ayolga o‘girilib qaradi–da, Shimo‘nga dedi: — Mana bu ayolni ko‘ryapsanmi? Men uyingga kelganimda, oyoqlarimni yuvgani suv bermading. U esa ko‘z yoshlari bilan oyoqlarimni yuvib, sochlari bilan artib quritdi.</div>
  <div id="45"><sup><a href="https://www.kitobook.com/compare/book/42/07/45/" title="Muqaddas kitobiga sharhlari">45</a></sup> Sen Meni o‘pib kutib olmading. Bu ayol esa, kelganimdan beri oyoqlarimni o‘pishdan to‘xtagani yo‘q.</div>
  <div id="46"><sup><a href="https://www.kitobook.com/compare/book/42/07/46/" title="Muqaddas kitobiga sharhlari">46</a></sup> Sen boshimga zaytun moyi surtmading, bu ayol esa oyoqlarimga atir moy surtdi.</div>
  <div id="47"><sup><a href="https://www.kitobook.com/compare/book/42/07/47/" title="Muqaddas kitobiga sharhlari">47</a></sup> Senga aytay: bu ayolning gunohlari ko‘p edi, kechirildi. Chuqur mehrining sababi ham shudir. Oz kechirilganning mehri oz bo‘ladi.</div>
  <div id="48"><sup><a href="https://www.kitobook.com/compare/book/42/07/48/" title="Muqaddas kitobiga sharhlari">48</a></sup> So‘ng Iso ayolga: — Gunohlaring kechirildi, — dedi.</div>
  <div id="49"><sup><a href="https://www.kitobook.com/compare/book/42/07/49/" title="Muqaddas kitobiga sharhlari">49</a></sup> Iso bilan dasturxon atrofida yonboshlaganlar ichlarida aytardilar: “Bu kim bo‘ldiki, hatto gunohlarni ham kechiradi–ya!”</div>
  <div id="50"><sup><a href="https://www.kitobook.com/compare/book/42/07/50/" title="Muqaddas kitobiga sharhlari">50</a></sup> Iso esa ayolga: — Ishonching seni qutqardi, eson–omon bor, — dedi.</div>
</div>