<div itemprop="articleBody" class="text">
  <div id="1"><sup><a href="https://www.kitobook.com/compare/book/42/13/1/" title="Muqaddas kitobiga sharhlari">1</a></sup> O‘sha vaqtda ba’zi odamlar kelib, Isoga Rimlik hokim Pilat o‘ldirgan Jalilaliklar haqida xabar qilishdi. Jalilaliklar qurbonlik keltirayotgan paytda Pilat ularni o‘ldirib, qonlarini so‘yilgan qurbonliklar qoniga aralashtirib tashlagan edi.</div>
  <div id="2"><sup><a href="https://www.kitobook.com/compare/book/42/13/2/" title="Muqaddas kitobiga sharhlari">2</a></sup> Iso xabarchilarga dedi: “Sizningcha, bu Jalilaliklar boshqa hamma Jalilaliklarga qaraganda ko‘proq gunoh qilganlari uchun shunchalik jafo chekdilarmi?</div>
  <div id="3"><sup><a href="https://www.kitobook.com/compare/book/42/13/3/" title="Muqaddas kitobiga sharhlari">3</a></sup> Sizga yo‘q, deyman. Lekin tavba qilmasangizlar, hammalaringiz ular kabi halok bo‘lasizlar.</div>
  <div id="4"><sup><a href="https://www.kitobook.com/compare/book/42/13/4/" title="Muqaddas kitobiga sharhlari">4</a></sup> Yoki Siloam minorasi qulaganda nobud bo‘lgan o‘n sakkiz kishini olaylik. Sizlarning fikringizcha, o‘sha nobud bo‘lganlar Quddusda yashaydigan qolgan hamma odamdan ko‘ra ko‘proq gunoh qilgan edilarmi?</div>
  <div id="5"><sup><a href="https://www.kitobook.com/compare/book/42/13/5/" title="Muqaddas kitobiga sharhlari">5</a></sup> Sizlarga yo‘q, deb aytaman. Lekin tavba qilmasangizlar, hammangiz ular kabi halok bo‘lasizlar.”</div>
  <div id="6"><sup><a href="https://www.kitobook.com/compare/book/42/13/6/" title="Muqaddas kitobiga sharhlari">6</a></sup> Shundan keyin Iso shu masalni aytib berdi: “Bir odamning uzumzoriga anjir daraxti ekilgan ekan. O‘sha odam kelib, anjir daraxtidan meva izlabdi, ammo topa olmabdi.</div>
  <div id="7"><sup><a href="https://www.kitobook.com/compare/book/42/13/7/" title="Muqaddas kitobiga sharhlari">7</a></sup> U bog‘bonga debdi: — Menga qara, uch yildirki, men mana bu anjir daraxtidan meva izlayman, ammo shu paytgacha bironta meva topa olmadim. Uni kesib tashla! Bekorga yerni egallab turishining nima keragi bor?!</div>
  <div id="8"><sup><a href="https://www.kitobook.com/compare/book/42/13/8/" title="Muqaddas kitobiga sharhlari">8</a></sup> Bog‘bon esa shunday javob beribdi: — Xo‘jayin, daraxtingiz bu yil ham tursin. Men uning atrofini chopib, go‘ng solay.</div>
  <div id="9"><sup><a href="https://www.kitobook.com/compare/book/42/13/9/" title="Muqaddas kitobiga sharhlari">9</a></sup> Balki kelgusi yil meva berar. Agar bermasa, unda kesib tashlaymiz.</div>
  <div id="10"><sup><a href="https://www.kitobook.com/compare/book/42/13/10/" title="Muqaddas kitobiga sharhlari">10</a></sup> Shabbat kuni Iso sinagogalarning birida ta’lim berayotgan edi.</div>
  <div id="11"><sup><a href="https://www.kitobook.com/compare/book/42/13/11/" title="Muqaddas kitobiga sharhlari">11</a></sup> U yerda o‘n sakkiz yildan beri jinga chalingan bir ayol bor edi. U ikki bukilib qolgan bo‘lib, qaddini umuman rostlay olmasdi.</div>
  <div id="12"><sup><a href="https://www.kitobook.com/compare/book/42/13/12/" title="Muqaddas kitobiga sharhlari">12</a></sup> Iso uni ko‘rgach, yoniga chaqirib dedi: — Ey ayol, sen dardingdan xalos bo‘lding!</div>
  <div id="13"><sup><a href="https://www.kitobook.com/compare/book/42/13/13/" title="Muqaddas kitobiga sharhlari">13</a></sup> So‘ng ayolga qo‘llarini qo‘ydi, shu zahoti ayolning qaddi tiklandi–qoldi. Ayol Xudoga hamdu sanolar aytdi.</div>
  <div id="14"><sup><a href="https://www.kitobook.com/compare/book/42/13/14/" title="Muqaddas kitobiga sharhlari">14</a></sup> Iso Shabbat kuni xastaga shifo bergani uchun sinagoga oqsoqoli achchiqlanib, olomonga shunday dedi: — Ishlash uchun olti kun bor. Shifo topmoqchi bo‘lsangiz, Shabbatdan boshqa kuni kelinglar.</div>
  <div id="15"><sup><a href="https://www.kitobook.com/compare/book/42/13/15/" title="Muqaddas kitobiga sharhlari">15</a></sup> Rabbimiz Iso unga javoban dedi: — Ey ikkiyuzlamachilar! Sizlar o‘zlaringiz ham Shabbat kuni ho‘kizingiz yoki eshagingizni oxurdan yechib, sug‘organi olib borasizlar–ku!</div>
  <div id="16"><sup><a href="https://www.kitobook.com/compare/book/42/13/16/" title="Muqaddas kitobiga sharhlari">16</a></sup> Bu esa Ibrohimning qizi, axir! Shayton o‘n sakkiz yildan beri uni bog‘lab qo‘ygan edi. Uni Shabbat kuni kishanlaridan ozod qilish nahotki mumkin bo‘lmasa?!</div>
  <div id="17"><sup><a href="https://www.kitobook.com/compare/book/42/13/17/" title="Muqaddas kitobiga sharhlari">17</a></sup> Iso shu gaplarni aytganda, uning hamma raqiblari sharmanda bo‘ldilar. Jamiki olomon esa Iso qilgan ajoyib ishlardan xursand edi.</div>
  <div id="18"><sup><a href="https://www.kitobook.com/compare/book/42/13/18/" title="Muqaddas kitobiga sharhlari">18</a></sup> Iso dedi: — Xudo Shohligi nimaga o‘xshaydi? Uni nimaga o‘xshatsam bo‘ladi?</div>
  <div id="19"><sup><a href="https://www.kitobook.com/compare/book/42/13/19/" title="Muqaddas kitobiga sharhlari">19</a></sup> Xudoning Shohligi bir odam o‘z bog‘iga ekkan xantal urug‘iga o‘xshaydi. Urug‘ unib–o‘sib, daraxt bo‘ladi, qushlar uning shoxlariga uya quradi.</div>
  <div id="20"><sup><a href="https://www.kitobook.com/compare/book/42/13/20/" title="Muqaddas kitobiga sharhlari">20</a></sup> Iso yana shunday dedi: — Xudoning Shohligini yana nimaga o‘xshatsam bo‘ladi?</div>
  <div id="21"><sup><a href="https://www.kitobook.com/compare/book/42/13/21/" title="Muqaddas kitobiga sharhlari">21</a></sup> Xudoning Shohligi xamirturushga o‘xshaydi. Ayol bir bo‘lak xamirturushni uch tog‘ora unga qorsa ham, hamma xamir oshadi.</div>
  <div id="22"><sup><a href="https://www.kitobook.com/compare/book/42/13/22/" title="Muqaddas kitobiga sharhlari">22</a></sup> Iso Quddusga yo‘l oldi va shaharu qishloqlarga borib, ta’lim berar edi.</div>
  <div id="23"><sup><a href="https://www.kitobook.com/compare/book/42/13/23/" title="Muqaddas kitobiga sharhlari">23</a></sup> Bir odam Unga shunday savol berdi: — Hazrat, nahotki sanoqli odam najot topsa?! Iso shunday javob berdi:</div>
  <div id="24"><sup><a href="https://www.kitobook.com/compare/book/42/13/24/" title="Muqaddas kitobiga sharhlari">24</a></sup> — Tor eshikdan kirishga jon–jahdingiz bilan harakat qilinglar. Sizlarga shuni aytay: ko‘p odam ichkari kirishga intiladi, ammo kira olmaydi.</div>
  <div id="25"><sup><a href="https://www.kitobook.com/compare/book/42/13/25/" title="Muqaddas kitobiga sharhlari">25</a></sup> Uy egasi o‘rnidan turib eshikni yopganda, sizlar tashqarida qolib eshikni taqillatasizlar va: “Hazrat, bizga eshikni oching!” deb aytasizlar. U esa sizlarga: “Kimligingizni va qayerdan kelganingizni bilmayman!” deb javob beradi.</div>
  <div id="26"><sup><a href="https://www.kitobook.com/compare/book/42/13/26/" title="Muqaddas kitobiga sharhlari">26</a></sup> Shunda sizlar: “Axir, biz Siz bilan birga yeb– ichganmiz! Ko‘chalarimizda ta’lim bergansiz!” deb aytasizlar.</div>
  <div id="27"><sup><a href="https://www.kitobook.com/compare/book/42/13/27/" title="Muqaddas kitobiga sharhlari">27</a></sup> Ammo U sizlarga deydi: “Men sizlarni tanimayman! Qayerdanligingizni ham bilmayman! Yo‘qolinglar oldimdan, ey badkirdorlar!”</div>
  <div id="28"><sup><a href="https://www.kitobook.com/compare/book/42/13/28/" title="Muqaddas kitobiga sharhlari">28</a></sup> Sizlarni tashqariga quvib chiqarishganda, qattiq pushaymon bo‘lasizlar, fig‘on chekasizlar, chunki Ibrohim, Is’hoq, Yoqub va barcha payg‘ambarlar Xudoning Shohligida ekanini ko‘rasizlar.</div>
  <div id="29"><sup><a href="https://www.kitobook.com/compare/book/42/13/29/" title="Muqaddas kitobiga sharhlari">29</a></sup> Shundan keyin sharqu g‘arbdan, shimolu janubdan odamlar kelib, Xudoning Shohligida ziyofatga o‘tiradilar.</div>
  <div id="30"><sup><a href="https://www.kitobook.com/compare/book/42/13/30/" title="Muqaddas kitobiga sharhlari">30</a></sup> Shunda oxirgi bo‘lgan ba’zi odamlar birinchi bo‘ladilar, birinchi bo‘lgan ba’zilar esa oxirgi bo‘ladilar.”</div>
  <div id="31"><sup><a href="https://www.kitobook.com/compare/book/42/13/31/" title="Muqaddas kitobiga sharhlari">31</a></sup> Shu paytda farziylardan ayrimlari Isoning oldiga kelib deyishdi: — Bu yerdan ketishingiz kerak. Hirod Sizni o‘ldirmoqchi.</div>
  <div id="32"><sup><a href="https://www.kitobook.com/compare/book/42/13/32/" title="Muqaddas kitobiga sharhlari">32</a></sup> Iso ularga shunday dedi: — Borib u tulkiga aytinglar: Eshitib ol, Men bugun ham, ertaga ham jinlarni quvib, xastalarga shifo beraman. Uchinchi kuni esa ishimni tugataman.</div>
  <div id="33"><sup><a href="https://www.kitobook.com/compare/book/42/13/33/" title="Muqaddas kitobiga sharhlari">33</a></sup> Ammo shunday bo‘lsa ham, Men bugun, ertaga va indinga O‘z yo‘limdan qolmasligim kerak. Axir, payg‘ambar Quddusdan tashqarida o‘ldirilishi mumkin emas.</div>
  <div id="34"><sup><a href="https://www.kitobook.com/compare/book/42/13/34/" title="Muqaddas kitobiga sharhlari">34</a></sup> Eh Quddus, Quddus! Payg‘ambarlarni qatl etib, huzuriga yuborilganlarni toshbo‘ron qiluvchi shahar! Tovuq o‘z jo‘jalarini qanotlari ostiga qanday to‘plasa, Men ham sening xalqingni bir necha marta shunday to‘plamoqchi bo‘ldim. Lekin sen istamading.</div>
  <div id="35"><sup><a href="https://www.kitobook.com/compare/book/42/13/35/" title="Muqaddas kitobiga sharhlari">35</a></sup> Ey Quddus aholisi, sizning uy– joylaringiz huvullab qoladi. Sizga shuni aytay: “Egamiz nomi bilan keladigan inson baraka topsin”, — deb aytmaguningizcha, Meni ko‘rmaysizlar.</div>
</div>