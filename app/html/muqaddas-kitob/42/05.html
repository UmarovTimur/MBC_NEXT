<div itemprop="articleBody" class="text">
  <div id="1"><sup><a href="https://www.kitobook.com/compare/book/42/05/1/" title="Muqaddas kitobiga sharhlari">1</a></sup> Bir kuni Iso Jalila ko‘li bo‘yida turganda, olomon Xudoning so‘zini eshitish uchun Isoning yonida tirband bo‘ldi.</div>
  <div id="2"><sup><a href="https://www.kitobook.com/compare/book/42/05/2/" title="Muqaddas kitobiga sharhlari">2</a></sup> Iso ko‘l qirg‘og‘ida turgan ikki qayiqni ko‘rdi. Baliqchilar qayiqdan chiqib, to‘rlarini yuvayotgan edilar.</div>
  <div id="3"><sup><a href="https://www.kitobook.com/compare/book/42/05/3/" title="Muqaddas kitobiga sharhlari">3</a></sup> Qayiqlardan biri Shimo‘nniki edi. Iso Shimo‘nning qayig‘iga tushib, qirg‘oqdan bir oz nariroq suzib borishni iltimos qildi. So‘ng o‘tirib, o‘sha yerdan odamlarga ta’lim berdi.</div>
  <div id="4"><sup><a href="https://www.kitobook.com/compare/book/42/05/4/" title="Muqaddas kitobiga sharhlari">4</a></sup> Iso gapini tugatib, Shimo‘nga dedi: — Chuqurroq yerga suzib borib, o‘lja uchun to‘rlaringizni tashlanglar.</div>
  <div id="5"><sup><a href="https://www.kitobook.com/compare/book/42/05/5/" title="Muqaddas kitobiga sharhlari">5</a></sup> Shimo‘n Isoga shunday dedi: — Ustoz, biz tun bo‘yi astoydil harakat qildik, lekin hech narsa tutolmadik. Ammo Siz aytganingiz uchun, to‘r tashlaymiz.</div>
  <div id="6"><sup><a href="https://www.kitobook.com/compare/book/42/05/6/" title="Muqaddas kitobiga sharhlari">6</a></sup> Ular to‘r tashlaganlarida, shu qadar ko‘p baliq ovladilarki, hatto to‘rlari yirtila boshladi.</div>
  <div id="7"><sup><a href="https://www.kitobook.com/compare/book/42/05/7/" title="Muqaddas kitobiga sharhlari">7</a></sup> Ular boshqa qayiqdagi o‘rtoqlariga, yordam beringlar, deb ishora qildilar. Qayiqlar yetib kelgach, ikkala qayiqni ham baliqqa to‘ldirdilar, qayiqlar suvga bota boshladi.</div>
  <div id="8"><sup><a href="https://www.kitobook.com/compare/book/42/05/8/" title="Muqaddas kitobiga sharhlari">8</a></sup> Shimo‘n Butrus buni ko‘rdi–da, Isoning oldida tiz cho‘kib dedi: — Hazrat! Mening yonimdan keting, chunki men gunohkor insonman.</div>
  <div id="9"><sup><a href="https://www.kitobook.com/compare/book/42/05/9/" title="Muqaddas kitobiga sharhlari">9</a></sup> Shimo‘n va yonidagilar bunday mo‘l baliq ovidan hayratga tushgan edilar.</div>
  <div id="10"><sup><a href="https://www.kitobook.com/compare/book/42/05/10/" title="Muqaddas kitobiga sharhlari">10</a></sup> Shimo‘nning sheriklari Zabadiy o‘g‘illari Yoqub bilan Yuhanno ham hayratda edilar. Iso Shimo‘nga dedi: — Qo‘rqma, bundan buyon sen insonlarni ovlaysan.</div>
  <div id="11"><sup><a href="https://www.kitobook.com/compare/book/42/05/11/" title="Muqaddas kitobiga sharhlari">11</a></sup> Ular qayiqlarini qirg‘oqqa tortdilar va hamma narsalarini qoldirib, Isoga ergashdilar.</div>
  <div id="12"><sup><a href="https://www.kitobook.com/compare/book/42/05/12/" title="Muqaddas kitobiga sharhlari">12</a></sup> Iso bir shaharda bo‘lganda, teri kasalligiga chalingan bir odam kelib qoldi. U Isoni ko‘rib, yuz tuban yerga muk tushib, yolvordi: — Hazrat, bilaman, istasangiz, meni bu kasallikdan poklay olasiz.</div>
  <div id="13"><sup><a href="https://www.kitobook.com/compare/book/42/05/13/" title="Muqaddas kitobiga sharhlari">13</a></sup> Iso qo‘lini uzatdi va unga tekkizib: — Istayman, pok bo‘l! — dedi. Kasallik esa o‘sha zahoti ketdi.</div>
  <div id="14"><sup><a href="https://www.kitobook.com/compare/book/42/05/14/" title="Muqaddas kitobiga sharhlari">14</a></sup> Iso yuz bergan voqeani hech kimga aytmaslikni o‘sha odamga buyurdi. So‘ng dedi: — Borib o‘zingni ruhoniyga ko‘rsat. Poklanganingni hammaga isbot qilish uchun Muso amr qilgan qurbonliklarni keltir.</div>
  <div id="15"><sup><a href="https://www.kitobook.com/compare/book/42/05/15/" title="Muqaddas kitobiga sharhlari">15</a></sup> Ammo Iso to‘g‘risidagi gap–so‘zlar tobora yoyilib boraverdi. Tumonat xaloyiq Uni tinglash va dardlaridan forig‘ bo‘lish uchun Uning oldiga yig‘ilib kelar edi.</div>
  <div id="16"><sup><a href="https://www.kitobook.com/compare/book/42/05/16/" title="Muqaddas kitobiga sharhlari">16</a></sup> U esa ko‘pincha kimsasiz joylarga ketib, ibodat qilar edi.</div>
  <div id="17"><sup><a href="https://www.kitobook.com/compare/book/42/05/17/" title="Muqaddas kitobiga sharhlari">17</a></sup> Bir kuni Iso ta’lim berayotganda, Uning tinglovchilari orasida farziylar bilan Tavrot tafsirchilari ham o‘tirgan edilar. Ular Jalila va Yahudiyaning hamma qishloqlaridan, Quddusdan kelgan edilar. Isoda Egamizning xastalarga shifo berish qudrati bor edi.</div>
  <div id="18"><sup><a href="https://www.kitobook.com/compare/book/42/05/18/" title="Muqaddas kitobiga sharhlari">18</a></sup> Bir nechta kishi to‘shakda yotgan bir shol odamni ko‘tarib keldilar. Uni uyga — Isoning oldiga olib kirishga urindilar.</div>
  <div id="19"><sup><a href="https://www.kitobook.com/compare/book/42/05/19/" title="Muqaddas kitobiga sharhlari">19</a></sup> Lekin olomon ko‘pligidan buning ilojini topolmay, uyning tomiga chiqib, tomdan teshik ochdilar. So‘ng sholni o‘sha teshikdan to‘shagi bilan olomon o‘rtasiga — Isoning oldiga tushirdilar.</div>
  <div id="20"><sup><a href="https://www.kitobook.com/compare/book/42/05/20/" title="Muqaddas kitobiga sharhlari">20</a></sup> Iso ularning ishonchini ko‘rib, sholga dedi: — Birodarim, gunohlaring kechirildi.</div>
  <div id="21"><sup><a href="https://www.kitobook.com/compare/book/42/05/21/" title="Muqaddas kitobiga sharhlari">21</a></sup> Tafsirchilar bilan farziylar esa o‘zlaricha shunday mulohaza qila boshladilar: “Kufrlik qilayotgan bu Odam kim o‘zi? Xudodan boshqa hech kim gunohlarni kechira olmaydi–ku!”</div>
  <div id="22"><sup><a href="https://www.kitobook.com/compare/book/42/05/22/" title="Muqaddas kitobiga sharhlari">22</a></sup> Iso ularning mulohazalarini bilib, shunday savol berdi: — Nega bunday narsalarni o‘ylaysizlar?</div>
  <div id="23"><sup><a href="https://www.kitobook.com/compare/book/42/05/23/" title="Muqaddas kitobiga sharhlari">23</a></sup> Qaysi biri osonroq? Sholga: “Gunohlaring kechirildi!” deb aytishmi, yoki: “O‘rningdan turib yur!” deb aytishmi?</div>
  <div id="24"><sup><a href="https://www.kitobook.com/compare/book/42/05/24/" title="Muqaddas kitobiga sharhlari">24</a></sup> Inson O‘g‘liga yer yuzida gunohlarni kechirish hokimiyati berilgan. Hozir shuni bilib olasizlar. Iso shunday dedi–yu, sholga: — Senga aytaman: O‘rningdan tur! To‘shagingni olib, uyingga bor! — deb buyurdi.</div>
  <div id="25"><sup><a href="https://www.kitobook.com/compare/book/42/05/25/" title="Muqaddas kitobiga sharhlari">25</a></sup> Shol o‘sha zahoti hammaning ko‘zi oldida o‘rnidan turdi. Yotgan to‘shagini olib, Xudoni ulug‘lab, uyiga ketdi.</div>
  <div id="26"><sup><a href="https://www.kitobook.com/compare/book/42/05/26/" title="Muqaddas kitobiga sharhlari">26</a></sup> Hamma hayratga tushib, Xudoni ulug‘ladi. Ular qo‘rquv ichra: “Bugun aql bovar qilmaydigan hodisani ko‘rdik”, deb aytardilar.</div>
  <div id="27"><sup><a href="https://www.kitobook.com/compare/book/42/05/27/" title="Muqaddas kitobiga sharhlari">27</a></sup> Shundan so‘ng, Iso u yerdan chiqib, soliq yig‘adigan joyda o‘tirgan Levini ko‘rib qoldi. Iso unga: — Ortimdan yur! — dedi.</div>
  <div id="28"><sup><a href="https://www.kitobook.com/compare/book/42/05/28/" title="Muqaddas kitobiga sharhlari">28</a></sup> Levi o‘rnidan turdi, hamma narsasini qoldirib, Isoga ergashdi.</div>
  <div id="29"><sup><a href="https://www.kitobook.com/compare/book/42/05/29/" title="Muqaddas kitobiga sharhlari">29</a></sup> So‘ngra Levi o‘z uyida Isoning sharafiga katta ziyofat berdi. Mehmonlar orasida bir guruh soliqchilar va boshqa odamlar bor edi.</div>
  <div id="30"><sup><a href="https://www.kitobook.com/compare/book/42/05/30/" title="Muqaddas kitobiga sharhlari">30</a></sup> Farziylar va farziylarning mazhabidan bo‘lgan tafsirchilar norozi bo‘lib, Isoning shogirdlariga dedilar: — Nega sizlar soliqchilaru gunohkorlar bilan birga yeb–ichib o‘tiribsizlar?</div>
  <div id="31"><sup><a href="https://www.kitobook.com/compare/book/42/05/31/" title="Muqaddas kitobiga sharhlari">31</a></sup> Iso ularga shunday javob berdi: — Sog‘lar emas, xastalar tabibga muhtojdir.</div>
  <div id="32"><sup><a href="https://www.kitobook.com/compare/book/42/05/32/" title="Muqaddas kitobiga sharhlari">32</a></sup> Men solihlarni emas, gunohkorlarni tavbaga chaqirgani kelganman.</div>
  <div id="33"><sup><a href="https://www.kitobook.com/compare/book/42/05/33/" title="Muqaddas kitobiga sharhlari">33</a></sup> Ba’zi odamlar Isoga dedilar: — Mana, Yahyoning shogirdlari farziylarning shogirdlari kabi tez–tez ro‘za tutib, ibodat qilishadi. Sizning shogirdlaringiz esa yeb–ichib yuribdilar!</div>
  <div id="34"><sup><a href="https://www.kitobook.com/compare/book/42/05/34/" title="Muqaddas kitobiga sharhlari">34</a></sup> Iso ularga dedi: — Kuyov davrada bo‘lganda to‘yga kelgan mehmonlarni ro‘za tutishga majbur qilib bo‘lardimi?!</div>
  <div id="35"><sup><a href="https://www.kitobook.com/compare/book/42/05/35/" title="Muqaddas kitobiga sharhlari">35</a></sup> Biroq ular kuyovdan judo bo‘ladigan kunlar keladi, ana o‘shanda ro‘za tutadilar.</div>
  <div id="36"><sup><a href="https://www.kitobook.com/compare/book/42/05/36/" title="Muqaddas kitobiga sharhlari">36</a></sup> Iso ularga bir masalni ham aytib berdi: — Hech kim yangi kiyimdan yirtib olib, eski kiyimga yamoq solmaydi. Aks holda yangi kiyim ham yirtiladi, yangi kiyimdan olingan yamoq ham eski kiyimga to‘g‘ri kelmaydi.</div>
  <div id="37"><sup><a href="https://www.kitobook.com/compare/book/42/05/37/" title="Muqaddas kitobiga sharhlari">37</a></sup> Shuningdek, hech kim yangi sharobni eski meshga quymaydi. Chunki yangi sharob meshni yorib yuboradi, sharob to‘kiladi, mesh ham nobud bo‘ladi.</div>
  <div id="38"><sup><a href="https://www.kitobook.com/compare/book/42/05/38/" title="Muqaddas kitobiga sharhlari">38</a></sup> Aksincha, yangi sharobni yangi meshga quymoq darkor.</div>
  <div id="39"><sup><a href="https://www.kitobook.com/compare/book/42/05/39/" title="Muqaddas kitobiga sharhlari">39</a></sup> Eski sharobdan ichgan odam yangi sharobni istamaydi. “Eskisi yaxshi”, deb aytadi.</div>
</div>