<div itemprop="articleBody" class="text">
  <div id="1"><sup><a href="https://www.kitobook.com/compare/book/40/20/1/" title="Muqaddas kitobiga sharhlari">1</a></sup> “Osmon Shohligi erta saharda uzumzoriga mardikorlar yollagani chiqqan bog‘ egasiga o‘xshaydi.</div>
  <div id="2"><sup><a href="https://www.kitobook.com/compare/book/40/20/2/" title="Muqaddas kitobiga sharhlari">2</a></sup> Bog‘ egasi mardikorlarga, sizlarga bir kumush tangadan, odatdagi bir kunlik ish haqini to‘layman, deb ular bilan kelishibdi. So‘ng ularni o‘zining uzumzoriga yuboribdi.</div>
  <div id="3"><sup><a href="https://www.kitobook.com/compare/book/40/20/3/" title="Muqaddas kitobiga sharhlari">3</a></sup> Soat to‘qqizlarda u bozor maydoniga chiqqan ekan, bekor turgan bir necha odamlarni ko‘rib,</div>
  <div id="4"><sup><a href="https://www.kitobook.com/compare/book/40/20/4/" title="Muqaddas kitobiga sharhlari">4</a></sup> ularga: — Sizlar ham mening uzumzorimga boringlar, tegishli ish haqingizni to‘layman, — debdi. Ular boribdilar.</div>
  <div id="5"><sup><a href="https://www.kitobook.com/compare/book/40/20/5/" title="Muqaddas kitobiga sharhlari">5</a></sup> Bog‘ egasi soat o‘n ikkilarda va uchda bozor maydoniga chiqib, yana shunday qilibdi.</div>
  <div id="6"><sup><a href="https://www.kitobook.com/compare/book/40/20/6/" title="Muqaddas kitobiga sharhlari">6</a></sup> Soat beshlarda tag‘in bozor maydoniga borsa, bekor turgan yana boshqalarni ko‘ribdi–da: — Nega sizlar bu yerda kun bo‘yi bekor turibsizlar? — deb so‘rabdi.</div>
  <div id="7"><sup><a href="https://www.kitobook.com/compare/book/40/20/7/" title="Muqaddas kitobiga sharhlari">7</a></sup> Ular: — Hech kim bizni ishga yollamadi, — deb javob beribdilar. Shunda bog‘ egasi: — Sizlar ham mening uzumzorimga borib ishlanglar, — debdi.</div>
  <div id="8"><sup><a href="https://www.kitobook.com/compare/book/40/20/8/" title="Muqaddas kitobiga sharhlari">8</a></sup> Kech bo‘lganda, uzumzor egasi o‘zining ishboshisiga: — Mardikorlarni chaqirib, ularga ish haqlarini ber. Oxir kelganlardan boshlagin, birinchi kelganlarga oxirida berasan, — deb buyuribdi.</div>
  <div id="9"><sup><a href="https://www.kitobook.com/compare/book/40/20/9/" title="Muqaddas kitobiga sharhlari">9</a></sup> Shunday qilib, soat beshlarda ish boshlaganlar bir kumush tangadan olishibdi.</div>
  <div id="10"><sup><a href="https://www.kitobook.com/compare/book/40/20/10/" title="Muqaddas kitobiga sharhlari">10</a></sup> Birinchi kelganlarga haq to‘lash navbati kelganda, ular: “Biz ko‘proq olamiz”, deb o‘ylabdilar. Ammo ularning har biriga ham bir kumush tangadan berilibdi.</div>
  <div id="11"><sup><a href="https://www.kitobook.com/compare/book/40/20/11/" title="Muqaddas kitobiga sharhlari">11</a></sup> Ular pullarini olgach, bog‘ egasiga noroziligini bildira boshlashibdi:</div>
  <div id="12"><sup><a href="https://www.kitobook.com/compare/book/40/20/12/" title="Muqaddas kitobiga sharhlari">12</a></sup> — Manavi oxirgi kelganlar bir soatgina ishlashdi, biz esa kun bo‘yi jaziramada mehnat qildik. Ammo siz bizning mehnatimizni ularning qilgan ishi bilan teng ko‘rdingiz.</div>
  <div id="13"><sup><a href="https://www.kitobook.com/compare/book/40/20/13/" title="Muqaddas kitobiga sharhlari">13</a></sup> Bog‘ egasi ulardan biriga shunday dedi: — Do‘stim, men senga nohaqlik qilganim yo‘q. Sen bilan bir kumush tangaga kelishgan edik–ku!</div>
  <div id="14"><sup><a href="https://www.kitobook.com/compare/book/40/20/14/" title="Muqaddas kitobiga sharhlari">14</a></sup> Endi haqingni olgin–u, jo‘na. Mana bu oxirgi kelganlarga sen bilan baravar ish haqi berishni xohladim.</div>
  <div id="15"><sup><a href="https://www.kitobook.com/compare/book/40/20/15/" title="Muqaddas kitobiga sharhlari">15</a></sup> O‘zimning pulimni xohlaganimcha sarf qila olishga haqim yo‘qmi?! Yoki mening saxiyligimni ko‘rolmayapsanmi?</div>
  <div id="16"><sup><a href="https://www.kitobook.com/compare/book/40/20/16/" title="Muqaddas kitobiga sharhlari">16</a></sup> Shunday qilib, oxirgilar birinchi bo‘ladilar, birinchilar esa oxirgi bo‘ladilar.”</div>
  <div id="17"><sup><a href="https://www.kitobook.com/compare/book/40/20/17/" title="Muqaddas kitobiga sharhlari">17</a></sup> Iso Quddusga ketayotganda, o‘n ikki shogirdini chetga olib, ularga dedi:</div>
  <div id="18"><sup><a href="https://www.kitobook.com/compare/book/40/20/18/" title="Muqaddas kitobiga sharhlari">18</a></sup> “Mana, biz Quddusga ketyapmiz. U yerda Inson O‘g‘li bosh ruhoniylar va Tavrot tafsirchilari qo‘liga tutib beriladi. Ular Inson O‘g‘lini o‘limga mahkum qiladilar.</div>
  <div id="19"><sup><a href="https://www.kitobook.com/compare/book/40/20/19/" title="Muqaddas kitobiga sharhlari">19</a></sup> So‘ng g‘ayriyahudiylarga topshiradilar. G‘ayriyahudiylar Uni haqoratlaydilar, qamchilaydilar va xochga mixlaydilar. Ammo uchinchi kuni U tiriladi.”</div>
  <div id="20"><sup><a href="https://www.kitobook.com/compare/book/40/20/20/" title="Muqaddas kitobiga sharhlari">20</a></sup> Shunda aka–uka Zabadiylarning onasi o‘g‘illarini boshlab, Isoning oldiga keldi. U Isodan bir narsa iltimos qilmoqchi bo‘lib, Unga ta’zim qildi.</div>
  <div id="21"><sup><a href="https://www.kitobook.com/compare/book/40/20/21/" title="Muqaddas kitobiga sharhlari">21</a></sup> Iso ayoldan: — Nima istaysiz? — deb so‘radi. — Shohligingizda o‘g‘illarimning biri Sizning o‘ng tomoningizda, biri chap tomoningizda o‘tirsin! — dedi Unga ayol.</div>
  <div id="22"><sup><a href="https://www.kitobook.com/compare/book/40/20/22/" title="Muqaddas kitobiga sharhlari">22</a></sup> Iso shunday dedi: — Sizlar nima so‘rayotganingizni bilmaysizlar. Men ichadigan azob kosasidan sizlar icha olasizlarmi? — Icha olamiz! — deb javob berdi ular.</div>
  <div id="23"><sup><a href="https://www.kitobook.com/compare/book/40/20/23/" title="Muqaddas kitobiga sharhlari">23</a></sup> Iso ularga dedi: — Sizlar–ku Men ichadigan azob kosasidan ichasizlar, ammo Mening o‘ng va chap tomonimda o‘tirishga ruxsat berish O‘z ixtiyorimda emas. Bu o‘rinni Otam kimlarga atagan bo‘lsa, o‘shalarniki bo‘ladi.</div>
  <div id="24"><sup><a href="https://www.kitobook.com/compare/book/40/20/24/" title="Muqaddas kitobiga sharhlari">24</a></sup> Qolgan o‘nta shogird buni eshitib, ikkala aka– ukadan achchiqlanib ketishdi.</div>
  <div id="25"><sup><a href="https://www.kitobook.com/compare/book/40/20/25/" title="Muqaddas kitobiga sharhlari">25</a></sup> Iso esa ularni yoniga chaqirib, dedi: — Butparastlarga qaranglar, ularning hukmdorlari xalqlariga o‘z hukmini o‘tkazadilar, katta amaldorlari elga zo‘ravonlik qiladilar.</div>
  <div id="26"><sup><a href="https://www.kitobook.com/compare/book/40/20/26/" title="Muqaddas kitobiga sharhlari">26</a></sup> Ammo sizlarning orangizda bunday bo‘lmasin. Aksincha, orangizda kim katta bo‘lishni istasa, sizlarga xizmat qilsin.</div>
  <div id="27"><sup><a href="https://www.kitobook.com/compare/book/40/20/27/" title="Muqaddas kitobiga sharhlari">27</a></sup> Orangizda kim birinchi bo‘lishni istasa, sizlarga qul bo‘lsin.</div>
  <div id="28"><sup><a href="https://www.kitobook.com/compare/book/40/20/28/" title="Muqaddas kitobiga sharhlari">28</a></sup> Axir, Inson O‘g‘li ham O‘ziga xizmat qildirish uchun emas, balki O‘zi boshqalarga xizmat qilish va O‘z jonini fido qilib, ko‘plarni ozod qilish uchun kelgan.</div>
  <div id="29"><sup><a href="https://www.kitobook.com/compare/book/40/20/29/" title="Muqaddas kitobiga sharhlari">29</a></sup> Iso bilan shogirdlari Yerixodan ketar ekanlar, bir talay olomon Isoga ergashdi.</div>
  <div id="30"><sup><a href="https://www.kitobook.com/compare/book/40/20/30/" title="Muqaddas kitobiga sharhlari">30</a></sup> Yo‘l bo‘yida ikkita ko‘r odam o‘tirgan edi. Ular oldilaridan Iso o‘tib ketayotganini eshitib: — Ey Hazrat, Dovud O‘g‘li, bizlarga rahm qiling! — deb baqirdilar.</div>
  <div id="31"><sup><a href="https://www.kitobook.com/compare/book/40/20/31/" title="Muqaddas kitobiga sharhlari">31</a></sup> Olomon esa: — Jim bo‘linglar! — deb ularga do‘q qildi. Ular esa yanada qattiqroq baqirib: — Ey Hazrat, Dovud O‘g‘li, bizlarga rahm qiling! — deb faryod qilishardi.</div>
  <div id="32"><sup><a href="https://www.kitobook.com/compare/book/40/20/32/" title="Muqaddas kitobiga sharhlari">32</a></sup> Iso to‘xtab, ularni yoniga chaqirdi–da: — Mendan nima istaysizlar? — deb so‘radi.</div>
  <div id="33"><sup><a href="https://www.kitobook.com/compare/book/40/20/33/" title="Muqaddas kitobiga sharhlari">33</a></sup> Ular: — Hazrat, ko‘zlarimiz ochilsin! — deyishdi.</div>
  <div id="34"><sup><a href="https://www.kitobook.com/compare/book/40/20/34/" title="Muqaddas kitobiga sharhlari">34</a></sup> Isoning ularga rahmi kelib, ko‘zlariga qo‘l tekkizdi. Shu zahoti ularning ko‘zlari ochildi. So‘ng ular Isoning ortidan ergashdilar.</div>
</div>