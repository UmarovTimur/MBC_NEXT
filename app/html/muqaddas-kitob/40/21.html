<div itemprop="articleBody" class="text">
  <div id="1"><sup><a href="https://www.kitobook.com/compare/book/40/21/1/" title="Muqaddas kitobiga sharhlari">1</a></sup> Iso bilan shogirdlari Quddusga yaqinlashib, Zaytun tog‘i etagidagi Baytfagiya qishlog‘iga yetib kelishganda, Iso ikki shogirdiga dedi:</div>
  <div id="2"><sup><a href="https://www.kitobook.com/compare/book/40/21/2/" title="Muqaddas kitobiga sharhlari">2</a></sup> — Anavi qishloqqa boringlar. U yerga borishingiz bilanoq, bog‘lab qo‘yilgan eshakni va yonidagi xo‘tikni ko‘rasizlar. Ularni yechib, Mening oldimga olib kelinglar.</div>
  <div id="3"><sup><a href="https://www.kitobook.com/compare/book/40/21/3/" title="Muqaddas kitobiga sharhlari">3</a></sup> Agar kimdir sizga biron nima desa, “Bular RabbimizMasihga kerak. U darhol bularni qaytarib yuboradi”, deb aytinglar.</div>
  <div id="4"><sup><a href="https://www.kitobook.com/compare/book/40/21/4/" title="Muqaddas kitobiga sharhlari">4</a></sup> Bu voqea payg‘ambarning aytgan quyidagi so‘zlari bajo bo‘lishi uchun yuz bergan edi:</div>
  <div id="5"><sup><a href="https://www.kitobook.com/compare/book/40/21/5/" title="Muqaddas kitobiga sharhlari">5</a></sup> “Quddus xalqiga ayting: Mana shohingiz kelyapti. Kamtarindir shohingiz, U eshakning ustida, Ha, eshakning bolasini — ho‘tikni minib kelyapti.”</div>
  <div id="6"><sup><a href="https://www.kitobook.com/compare/book/40/21/6/" title="Muqaddas kitobiga sharhlari">6</a></sup> Shogirdlar borib, Iso ularga buyurganiday qilishdi.</div>
  <div id="7"><sup><a href="https://www.kitobook.com/compare/book/40/21/7/" title="Muqaddas kitobiga sharhlari">7</a></sup> Ular eshak bilan xo‘tikni Isoning oldiga olib kelishdi. Eshak va xo‘tik ustiga to‘nlarini tashlashdi, Iso xo‘tikka mindi.</div>
  <div id="8"><sup><a href="https://www.kitobook.com/compare/book/40/21/8/" title="Muqaddas kitobiga sharhlari">8</a></sup> Bir talay olomon to‘nlarini yo‘lga poyandoz qildi. Ba’zilari esa daraxt shoxlarini kesib, yo‘lga to‘shadilar.</div>
  <div id="9"><sup><a href="https://www.kitobook.com/compare/book/40/21/9/" title="Muqaddas kitobiga sharhlari">9</a></sup> Oldinda va orqada yurayotgan olomon shunday deb hayqirardi: “Dovud O‘g‘liga tasanno! Egamiz nomidan kelayotgan Inson baraka topsin! Falak toqida Unga tasanno o‘qilsin!”</div>
  <div id="10"><sup><a href="https://www.kitobook.com/compare/book/40/21/10/" title="Muqaddas kitobiga sharhlari">10</a></sup> Iso Quddusga kirib kelganda, butun shahar: “Bu kim bo‘ldi?” — deb g‘imirlab qoldi.</div>
  <div id="11"><sup><a href="https://www.kitobook.com/compare/book/40/21/11/" title="Muqaddas kitobiga sharhlari">11</a></sup> Olomon esa shunday deb javob berardi: “U Jalilaning Nosira shahridan bo‘lgan Iso payg‘ambar!”</div>
  <div id="12"><sup><a href="https://www.kitobook.com/compare/book/40/21/12/" title="Muqaddas kitobiga sharhlari">12</a></sup> Iso Ma’badga kirib, ichkarida oldi–sotdi qilayotgan hammani quvib chiqardi. Sarroflarning xontaxtalarini va kaptar sotuvchilarning kursilarini ag‘darib yubordi.</div>
  <div id="13"><sup><a href="https://www.kitobook.com/compare/book/40/21/13/" title="Muqaddas kitobiga sharhlari">13</a></sup> Iso ularga shunday dedi: — “Mening uyim Ibodat Uyi bo‘ladi, deb Tavrotda yozilgan–ku! Sizlar esa Xudoning uyini qaroqchilar uyasiga aylantirib yuboryapsizlar!</div>
  <div id="14"><sup><a href="https://www.kitobook.com/compare/book/40/21/14/" title="Muqaddas kitobiga sharhlari">14</a></sup> Ma’badda Isoning oldiga ko‘rlar va cho‘loqlar keldi. Iso ularga shifo berdi.</div>
  <div id="15"><sup><a href="https://www.kitobook.com/compare/book/40/21/15/" title="Muqaddas kitobiga sharhlari">15</a></sup> Bosh ruhoniylar bilan Tavrot tafsirchilari Isoning qilayotgan ajoyib ishlarini ko‘rib va Ma’baddagi bolalarning: “Dovud O‘g‘liga tasanno!” deb hayqirayotganini eshitib, qattiq g‘azablandilar.</div>
  <div id="16"><sup><a href="https://www.kitobook.com/compare/book/40/21/16/" title="Muqaddas kitobiga sharhlari">16</a></sup> — Ularning nima deyayotganlarini eshityapsanmi? — dedilar Unga. — Ha, eshityapman! — deb javob berdi Iso. — Nahotki sizlar: “Sen bolalar va chaqaloqlarga madhiya aytishni o‘rgatding”, — degan oyatni hech qachon o‘qimagan bo‘lsangiz?</div>
  <div id="17"><sup><a href="https://www.kitobook.com/compare/book/40/21/17/" title="Muqaddas kitobiga sharhlari">17</a></sup> So‘ng Iso ularni tark etib, Quddusdan chiqib ketdi. U Baytaniya shahriga borib, u yerda tunab qoldi.</div>
  <div id="18"><sup><a href="https://www.kitobook.com/compare/book/40/21/18/" title="Muqaddas kitobiga sharhlari">18</a></sup> Ertalab Iso shaharga qaytib kelayotganda och edi.</div>
  <div id="19"><sup><a href="https://www.kitobook.com/compare/book/40/21/19/" title="Muqaddas kitobiga sharhlari">19</a></sup> Yo‘l chetida bir anjir daraxtini ko‘rib, uning yoniga bordi. Iso barglardan boshqa hech narsa topmay, daraxtga: — Bundan buyon senda aslo meva bo‘lmasin! — dedi. Anjir daraxti shu zahoti qurib qoldi.</div>
  <div id="20"><sup><a href="https://www.kitobook.com/compare/book/40/21/20/" title="Muqaddas kitobiga sharhlari">20</a></sup> Shogirdlar buni ko‘rib: — Qanday qilib anjir daraxti darrov qurib qoldi? — deb hayron bo‘ldilar.</div>
  <div id="21"><sup><a href="https://www.kitobook.com/compare/book/40/21/21/" title="Muqaddas kitobiga sharhlari">21</a></sup> Iso ularga shunday dedi: — Sizlarga chinini aytayin, agar shubhalanmay ishonsangiz, nafaqat anjir daraxtini shu ko‘yga sola olasiz, balki mana bu toqqa: “Qo‘porilib, dengizga otil”, — desangiz, aytganingiz bo‘ladi.</div>
  <div id="22"><sup><a href="https://www.kitobook.com/compare/book/40/21/22/" title="Muqaddas kitobiga sharhlari">22</a></sup> Ishoning, shunda ibodatda so‘ragan har qanday narsani olasiz.</div>
  <div id="23"><sup><a href="https://www.kitobook.com/compare/book/40/21/23/" title="Muqaddas kitobiga sharhlari">23</a></sup> Iso Ma’badga kirib ta’lim berayotganda, bosh ruhoniylar va oqsoqollar Uning oldiga kelib, savol berdilar: — Siz bu ishlarni qanday hokimiyat bilan qilyapsiz? Bu hokimiyatni Sizga kim bergan?</div>
  <div id="24"><sup><a href="https://www.kitobook.com/compare/book/40/21/24/" title="Muqaddas kitobiga sharhlari">24</a></sup> Iso ularga shunday javob berdi: — Men ham sizlarga bir savol berayin. Agar Menga javob bersangizlar, Men ham bu ishlarni qanday hokimiyat bilan qilayotganimni sizlarga aytaman.</div>
  <div id="25"><sup><a href="https://www.kitobook.com/compare/book/40/21/25/" title="Muqaddas kitobiga sharhlari">25</a></sup> Yahyo xalqni suvga cho‘mdirish huquqini Xudodan olganmidi yoki insondanmi? Ular esa o‘zaro mulohaza yuritdilar: “Agar Xudodan desak, U: “Nega Yahyoga ishonmadingizlar?” — deydi.</div>
  <div id="26"><sup><a href="https://www.kitobook.com/compare/book/40/21/26/" title="Muqaddas kitobiga sharhlari">26</a></sup> Agar insondan desak, xalqdan qo‘rqamiz, chunki hamma Yahyoni payg‘ambar deb hisoblaydi.”</div>
  <div id="27"><sup><a href="https://www.kitobook.com/compare/book/40/21/27/" title="Muqaddas kitobiga sharhlari">27</a></sup> Shunday qilib, ular Isoga: — Bilmaymiz, — deb javob berdilar. Iso ularga dedi: — Unday bo‘lsa, Men ham bu ishlarni qaysi hokimiyat bilan qilayotganimni sizlarga aytmayman.</div>
  <div id="28"><sup><a href="https://www.kitobook.com/compare/book/40/21/28/" title="Muqaddas kitobiga sharhlari">28</a></sup> “Sizlar mana bunga nima deysizlar? Bir odamning ikki o‘g‘li bor ekan. U katta o‘g‘lining yoniga kelib: — O‘g‘lim, bor, bugun uzumzorda ishla, — debdi.</div>
  <div id="29"><sup><a href="https://www.kitobook.com/compare/book/40/21/29/" title="Muqaddas kitobiga sharhlari">29</a></sup> — Bormayman! — debdi o‘g‘il. Ammo keyin aytgan gapiga pushaymon bo‘lib, boribdi.</div>
  <div id="30"><sup><a href="https://www.kitobook.com/compare/book/40/21/30/" title="Muqaddas kitobiga sharhlari">30</a></sup> Ota kenja o‘g‘li oldiga borib, o‘sha gapini aytibdi. Bu o‘g‘il: “Bo‘pti, boraman, ota”, debdi, ammo bormabdi.</div>
  <div id="31"><sup><a href="https://www.kitobook.com/compare/book/40/21/31/" title="Muqaddas kitobiga sharhlari">31</a></sup> Ikkovidan qaysi biri otasining xohishini bajardi?” “Birinchisi”, — deb javob berdi ular. Iso ularga: “Sizlarga chinini aytayin, — dedi. — Soliqchilar bilan fohishalar Xudoning Shohligiga sizlardan oldin kirib boradilar.</div>
  <div id="32"><sup><a href="https://www.kitobook.com/compare/book/40/21/32/" title="Muqaddas kitobiga sharhlari">32</a></sup> Chunki Yahyo cho‘mdiruvchi sizning oldingizga to‘g‘ri yo‘lni ko‘rsatgani keldi, ammo sizlar unga ishonmadingizlar. Soliqchilar bilan fohishalar esa ishonishdi. Sizlar buni ko‘rib turib ham pushaymon bo‘lmadingizlar, ishonmadingizlar.”</div>
  <div id="33"><sup><a href="https://www.kitobook.com/compare/book/40/21/33/" title="Muqaddas kitobiga sharhlari">33</a></sup> “Endi boshqa bir masalni eshitinglar: bir yer egasi bor ekan. U uzumzor barpo qilibdi. Atrof– tevaragini devor bilan o‘rab, uzum siqadigan chuqur qazibdi, kuzatuv minorasini quribdi. Keyin uzumzorni bog‘bonlarga ijaraga berib, o‘zi safarga ketibdi.</div>
  <div id="34"><sup><a href="https://www.kitobook.com/compare/book/40/21/34/" title="Muqaddas kitobiga sharhlari">34</a></sup> Yig‘im–terim mavsumida xo‘jayin: “Hosildan menga tegishli ulushni olib kelinglar”, — deb xizmatkorlarini bog‘bonlar oldiga yuboribdi.</div>
  <div id="35"><sup><a href="https://www.kitobook.com/compare/book/40/21/35/" title="Muqaddas kitobiga sharhlari">35</a></sup> Bog‘bonlar esa uning xizmatkorlarini tutib olishibdi, birini urib, birini o‘ldirib, boshqa birini esa toshbo‘ron qilishibdi.</div>
  <div id="36"><sup><a href="https://www.kitobook.com/compare/book/40/21/36/" title="Muqaddas kitobiga sharhlari">36</a></sup> Shundan keyin u oldingidan ko‘proq xizmatkorlarini bog‘bonlar oldiga jo‘natibdi. Bog‘bonlar esa ular bilan ham xuddi shunday qilishibdi.</div>
  <div id="37"><sup><a href="https://www.kitobook.com/compare/book/40/21/37/" title="Muqaddas kitobiga sharhlari">37</a></sup> Oxirida uzumzor egasi: — O‘g‘limni albatta hurmat etadilar, — deb bog‘bonlar oldiga o‘z o‘g‘lini yuboribdi.</div>
  <div id="38"><sup><a href="https://www.kitobook.com/compare/book/40/21/38/" title="Muqaddas kitobiga sharhlari">38</a></sup> Ammo bog‘bonlar uning o‘g‘lini ko‘rganlarida bir–biriga: — Bu merosxo‘r–ku! Kelinglar, uni o‘ldirib, merosiga ega bo‘laylik, — deyishibdi.</div>
  <div id="39"><sup><a href="https://www.kitobook.com/compare/book/40/21/39/" title="Muqaddas kitobiga sharhlari">39</a></sup> Uni tutib, uzumzordan tashqariga chiqarib, o‘ldirishibdi.</div>
  <div id="40"><sup><a href="https://www.kitobook.com/compare/book/40/21/40/" title="Muqaddas kitobiga sharhlari">40</a></sup> Xo‘sh, sizningcha, uzumzorning egasi qaytib kelganda, u bog‘bonlarni nima qiladi?”</div>
  <div id="41"><sup><a href="https://www.kitobook.com/compare/book/40/21/41/" title="Muqaddas kitobiga sharhlari">41</a></sup> — U bu yaramaslarni shafqatsizlarcha o‘ldiradi, — deb javob berdi ular. — Uzumzorni esa boshqa bog‘bonlarga ijaraga beradi. Bu bog‘bonlar uzum hosilini unga o‘z vaqtida berishadi.</div>
  <div id="42"><sup><a href="https://www.kitobook.com/compare/book/40/21/42/" title="Muqaddas kitobiga sharhlari">42</a></sup> Iso ularga dedi: “Nahotki sizlar Muqaddas Bitiklardagi shu so‘zlarni hech o‘qimagan bo‘lsangiz: “Binokorlar rad etgan tosh Binoning tamal toshi bo‘ldi. Bu Egamizning qilgan ishidir, Ko‘z oldimizdagi ajoyibotdir.”</div>
  <div id="43"><sup><a href="https://www.kitobook.com/compare/book/40/21/43/" title="Muqaddas kitobiga sharhlari">43</a></sup> Shuning uchun sizlarga aytaman: Xudoning Shohligi sizlardan tortib olinadi va Shohlik uchun hosil yetishtiradigan odamlarga beriladi.</div>
  <div id="44"><sup><a href="https://www.kitobook.com/compare/book/40/21/44/" title="Muqaddas kitobiga sharhlari">44</a></sup> Kim tamal toshi ustiga yiqilsa, parcha–parcha bo‘ladi. Tosh kimning ustiga tushsa, uni ezib yuboradi.</div>
  <div id="45"><sup><a href="https://www.kitobook.com/compare/book/40/21/45/" title="Muqaddas kitobiga sharhlari">45</a></sup> Bosh ruhoniylar va farziylar bu masalni eshitib, Iso ular haqida gapirganini tushundilar.</div>
  <div id="46"><sup><a href="https://www.kitobook.com/compare/book/40/21/46/" title="Muqaddas kitobiga sharhlari">46</a></sup> Uni hibsga olmoqchi bo‘ldilar, ammo xalqdan qo‘rqdilar. Chunki xalq Isoni payg‘ambar deb bilar edi.</div>
</div>