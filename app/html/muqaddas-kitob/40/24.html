<div itemprop="articleBody" class="text">
  <div id="1"><sup><a href="https://www.kitobook.com/compare/book/40/24/1/" title="Muqaddas kitobiga sharhlari">1</a></sup> Iso Ma’baddan chiqib ketayotganda, shogirdlari Uning yoniga kelib, diqqatini Ma’badning binolariga qaratdilar.</div>
  <div id="2"><sup><a href="https://www.kitobook.com/compare/book/40/24/2/" title="Muqaddas kitobiga sharhlari">2</a></sup> Iso ularga dedi: “Bularning hammasini ko‘ryapsizmi? Sizlarga chinini aytayin: bular vayron bo‘ladi. Bironta tosh o‘z joyida qolmaydi.”</div>
  <div id="3"><sup><a href="https://www.kitobook.com/compare/book/40/24/3/" title="Muqaddas kitobiga sharhlari">3</a></sup> Iso bir O‘zi Zaytun tog‘ida o‘tirganda, shogirdlari Uning yoniga kelib, so‘rashdi: “Bizlarga ayting–chi, bu hodisalar qachon yuz beradi? Sizning kelishingizni va oxirzamon yaqinlashganini nimadan bilsak bo‘ladi?”</div>
  <div id="4"><sup><a href="https://www.kitobook.com/compare/book/40/24/4/" title="Muqaddas kitobiga sharhlari">4</a></sup> Iso ularga shunday javob berdi: “Ehtiyot bo‘linglar, hech kim sizlarni yo‘ldan ozdirmasin!</div>
  <div id="5"><sup><a href="https://www.kitobook.com/compare/book/40/24/5/" title="Muqaddas kitobiga sharhlari">5</a></sup> Chunki ko‘pchilik o‘zlarini Mening nomim bilan atab: “Men Masihman”, — deb bir qancha odamni yo‘ldan ozdiradilar.</div>
  <div id="6"><sup><a href="https://www.kitobook.com/compare/book/40/24/6/" title="Muqaddas kitobiga sharhlari">6</a></sup> Sizlar urush haqidagi xabarlarni va mish–mishlarni eshitasizlar. Biroq cho‘chimanglar! Bular sodir bo‘lishi shart, ammo bu hali oxiri degani emas.</div>
  <div id="7"><sup><a href="https://www.kitobook.com/compare/book/40/24/7/" title="Muqaddas kitobiga sharhlari">7</a></sup> Xalq xalqqa qarshi, shohlik shohlikka qarshi ko‘tariladi. Ayrim joylarda qahatchilik va zilzilalar bo‘ladi.</div>
  <div id="8"><sup><a href="https://www.kitobook.com/compare/book/40/24/8/" title="Muqaddas kitobiga sharhlari">8</a></sup> Bularning hammasi to‘lg‘oq azoblarining boshlanishiga o‘xshaydi.</div>
  <div id="9"><sup><a href="https://www.kitobook.com/compare/book/40/24/9/" title="Muqaddas kitobiga sharhlari">9</a></sup> O‘shanda sizlarni qiynash va o‘ldirish uchun tutib beradilar. Mening nomim tufayli hamma xalqlar sizlardan nafratlanadi.</div>
  <div id="10"><sup><a href="https://www.kitobook.com/compare/book/40/24/10/" title="Muqaddas kitobiga sharhlari">10</a></sup> Shunda ko‘plar imondan qaytadi, ular bir–birini sotib, bir–biridan nafratlanadi.</div>
  <div id="11"><sup><a href="https://www.kitobook.com/compare/book/40/24/11/" title="Muqaddas kitobiga sharhlari">11</a></sup> Ko‘p soxta payg‘ambarlar paydo bo‘ladi, ular ko‘plarni yo‘ldan uradi.</div>
  <div id="12"><sup><a href="https://www.kitobook.com/compare/book/40/24/12/" title="Muqaddas kitobiga sharhlari">12</a></sup> Yomonlik ko‘paygani uchun odamlar orasida mehr–oqibat yo‘qoladi.</div>
  <div id="13"><sup><a href="https://www.kitobook.com/compare/book/40/24/13/" title="Muqaddas kitobiga sharhlari">13</a></sup> Lekin oxirigacha bardosh bergan najot topadi.</div>
  <div id="14"><sup><a href="https://www.kitobook.com/compare/book/40/24/14/" title="Muqaddas kitobiga sharhlari">14</a></sup> Osmon Shohligi to‘g‘risidagi Xushxabar butun dunyo bo‘ylab va’z qilinadi, hamma xalqlar uni eshitadi. Shundagina oxirzamon keladi.”</div>
  <div id="15"><sup><a href="https://www.kitobook.com/compare/book/40/24/15/" title="Muqaddas kitobiga sharhlari">15</a></sup> “Doniyor payg‘ambar aytganiday ko‘p harom– xarish ishlarga sabab bo‘ladigan makruh bir narsaning muqaddas joyda turganini ko‘rganingizda (o‘qigan o‘zi tushunsin!),</div>
  <div id="16"><sup><a href="https://www.kitobook.com/compare/book/40/24/16/" title="Muqaddas kitobiga sharhlari">16</a></sup> Yahudiyada bo‘lganlar tog‘larga qochishsin.</div>
  <div id="17"><sup><a href="https://www.kitobook.com/compare/book/40/24/17/" title="Muqaddas kitobiga sharhlari">17</a></sup> Tomning ustida bo‘lganlar uyidan biron narsa olish uchun pastga tushmasin.</div>
  <div id="18"><sup><a href="https://www.kitobook.com/compare/book/40/24/18/" title="Muqaddas kitobiga sharhlari">18</a></sup> Dalada bo‘lganlar esa to‘nini olgani qaytib kelmasin.</div>
  <div id="19"><sup><a href="https://www.kitobook.com/compare/book/40/24/19/" title="Muqaddas kitobiga sharhlari">19</a></sup> U kunlarda homilador va emizikli ayollarning holiga voy!</div>
  <div id="20"><sup><a href="https://www.kitobook.com/compare/book/40/24/20/" title="Muqaddas kitobiga sharhlari">20</a></sup> Qochishingiz qishga yoki Shabbat kuniga to‘g‘ri kelmasligi uchun iltijo qilinglar.</div>
  <div id="21"><sup><a href="https://www.kitobook.com/compare/book/40/24/21/" title="Muqaddas kitobiga sharhlari">21</a></sup> Chunki o‘sha vaqtda shunday azob– uqubatlar bo‘ladiki, dunyo yaratilgandan to hozirgacha bunaqasi bo‘lmagan va qaytib sodir bo‘lmaydi.</div>
  <div id="22"><sup><a href="https://www.kitobook.com/compare/book/40/24/22/" title="Muqaddas kitobiga sharhlari">22</a></sup> Lekin tanlangan odamlar uchungina u kunlar qisqartiriladi. Agar o‘sha kunlar qisqartirilmaganda edi, hech bir jonzot omon qolmasdi.</div>
  <div id="23"><sup><a href="https://www.kitobook.com/compare/book/40/24/23/" title="Muqaddas kitobiga sharhlari">23</a></sup> Agar o‘shanda kimdir sizlarga: “Masih mana bu yerda” yoki: “Ana u yerda”, — deb aytsa, ishonmanglar.</div>
  <div id="24"><sup><a href="https://www.kitobook.com/compare/book/40/24/24/" title="Muqaddas kitobiga sharhlari">24</a></sup> Chunki soxta masihlar va soxta payg‘ambarlar paydo bo‘lib, iloji bo‘lsa, tanlangan odamlarni ham yo‘ldan ozdirish uchun buyuk alomatu mo‘jizalar ko‘rsatadilar.</div>
  <div id="25"><sup><a href="https://www.kitobook.com/compare/book/40/24/25/" title="Muqaddas kitobiga sharhlari">25</a></sup> Mana, Men sizlarga oldindan aytib qo‘ydim.</div>
  <div id="26"><sup><a href="https://www.kitobook.com/compare/book/40/24/26/" title="Muqaddas kitobiga sharhlari">26</a></sup> Shunday qilib, agar ular sizlarga: “Qaranglar! U sahroda!” deb aytsalar, bormanglar. Agar ular: “U yashirin joyda”, deb aytsalar, ishonmanglar.</div>
  <div id="27"><sup><a href="https://www.kitobook.com/compare/book/40/24/27/" title="Muqaddas kitobiga sharhlari">27</a></sup> Chunki Inson O‘g‘li kelganda, Uni hamma ko‘radi. U sharqdan g‘arbga qadar butun osmonni yoritib yuborgan chaqmoqday bo‘ladi.</div>
  <div id="28"><sup><a href="https://www.kitobook.com/compare/book/40/24/28/" title="Muqaddas kitobiga sharhlari">28</a></sup> Kalxatlar to‘plangan joyda murda bo‘lishini hamma biladi. Mening kelishim ham shu singari hammaga ayon bo‘ladi.</div>
  <div id="29"><sup><a href="https://www.kitobook.com/compare/book/40/24/29/" title="Muqaddas kitobiga sharhlari">29</a></sup> O‘sha kunlardagi azob–uqubatlar o‘tishi bilanoq, Quyosh qorayadi, oyning nuri so‘nadi. Osmondan yulduzlar qulab tushadi, Samoviy kuchlar larzaga keladi.</div>
  <div id="30"><sup><a href="https://www.kitobook.com/compare/book/40/24/30/" title="Muqaddas kitobiga sharhlari">30</a></sup> O‘shanda Inson O‘g‘lining alomati osmonda namoyon bo‘ladi. Yer yuzidagi barcha qabilalar qayg‘uradi. Shunda hamma odam Inson O‘g‘lini ko‘radi. Inson O‘g‘li qudratga va buyuk ulug‘vorlikka burkanib, bulutlarda keladi.</div>
  <div id="31"><sup><a href="https://www.kitobook.com/compare/book/40/24/31/" title="Muqaddas kitobiga sharhlari">31</a></sup> Karnayning baland sadosi ostida U farishtalarini yerning to‘rt tomoniga yuboradi. Ular dunyoning bir burchagidan boshqa burchagigacha tanlangan odamlarni to‘plab olishadi.”</div>
  <div id="32"><sup><a href="https://www.kitobook.com/compare/book/40/24/32/" title="Muqaddas kitobiga sharhlari">32</a></sup> “Anjir daraxtidan saboq olinglar: uning shoxlari ko‘karib barg chiqarayotganda, yoz yaqinlashganini bilasizlar.</div>
  <div id="33"><sup><a href="https://www.kitobook.com/compare/book/40/24/33/" title="Muqaddas kitobiga sharhlari">33</a></sup> Shu singari, mana bu voqealar sodir bo‘lganda, bilingki, o‘sha vaqt yaqinlashib qolgan, ostonangizda turibdi.</div>
  <div id="34"><sup><a href="https://www.kitobook.com/compare/book/40/24/34/" title="Muqaddas kitobiga sharhlari">34</a></sup> Sizlarga chinini aytayin: bu nasl o‘tmasdanoq, bularning hammasi sodir bo‘ladi.</div>
  <div id="35"><sup><a href="https://www.kitobook.com/compare/book/40/24/35/" title="Muqaddas kitobiga sharhlari">35</a></sup> Yeru osmon yo‘q bo‘lib ketadi, ammo Mening so‘zlarim kuchda qoladi.</div>
  <div id="36"><sup><a href="https://www.kitobook.com/compare/book/40/24/36/" title="Muqaddas kitobiga sharhlari">36</a></sup> O‘sha kun va soat haqida Otamdan boshqa hech kim bilmaydi. O‘g‘il ham, osmondagi farishtalar ham bilmaydilar.</div>
  <div id="37"><sup><a href="https://www.kitobook.com/compare/book/40/24/37/" title="Muqaddas kitobiga sharhlari">37</a></sup> Nuh payg‘ambar davrida qanday bo‘lgan bo‘lsa, Inson O‘g‘li kelishida ham shunday bo‘ladi.</div>
  <div id="38"><sup><a href="https://www.kitobook.com/compare/book/40/24/38/" title="Muqaddas kitobiga sharhlari">38</a></sup> To‘fongacha bo‘lgan davrda odamlar yeb–ichardilar, uylanib, turmushga chiqardilar. Nuh kemaga kirgunga qadar hayot shu zaylda davom etardi.</div>
  <div id="39"><sup><a href="https://www.kitobook.com/compare/book/40/24/39/" title="Muqaddas kitobiga sharhlari">39</a></sup> To‘fon kelib, ularning hammasini yuvib ketmaguncha, ular hamma narsadan bexabar edilar. Inson O‘g‘li kelganda ham xuddi shunday bo‘ladi.</div>
  <div id="40"><sup><a href="https://www.kitobook.com/compare/book/40/24/40/" title="Muqaddas kitobiga sharhlari">40</a></sup> O‘shanda ikki kishi dalada bo‘ladi, biri olinadi, biri qoldiriladi.</div>
  <div id="41"><sup><a href="https://www.kitobook.com/compare/book/40/24/41/" title="Muqaddas kitobiga sharhlari">41</a></sup> Tegirmon tortayotgan ikki ayol bo‘ladi, biri olinadi, biri qoldiriladi.</div>
  <div id="42"><sup><a href="https://www.kitobook.com/compare/book/40/24/42/" title="Muqaddas kitobiga sharhlari">42</a></sup> Shuning uchun hushyor bo‘linglar. Men — Rabbingiz qaysi kuni kelishimni sizlar bilmaysizlar.</div>
  <div id="43"><sup><a href="https://www.kitobook.com/compare/book/40/24/43/" title="Muqaddas kitobiga sharhlari">43</a></sup> Ammo shuni bilib qo‘yingki, agar uy egasi tunning qay paytida o‘g‘ri kelishini bilganda edi, u uyg‘oq o‘tirib, o‘g‘rining uyga buzib kirishiga yo‘l qo‘ymagan bo‘lardi.</div>
  <div id="44"><sup><a href="https://www.kitobook.com/compare/book/40/24/44/" title="Muqaddas kitobiga sharhlari">44</a></sup> Shunga o‘xshab, sizlar ham tayyor turinglar, chunki Inson O‘g‘li sizlar kutmagan vaqtda keladi.”</div>
  <div id="45"><sup><a href="https://www.kitobook.com/compare/book/40/24/45/" title="Muqaddas kitobiga sharhlari">45</a></sup> “Ishonchli va dono xizmatkor kim? Xo‘jayin bunday odamni boshqa xizmatkorlariga boshliq qilib qo‘yadi, ularga o‘z vaqtida ovqat tarqatishni unga topshiradi.</div>
  <div id="46"><sup><a href="https://www.kitobook.com/compare/book/40/24/46/" title="Muqaddas kitobiga sharhlari">46</a></sup> Xo‘jayin uyga qaytganda o‘sha xizmatkorini yumush ustida ko‘rsa, xizmatkor naqadar baxtli!</div>
  <div id="47"><sup><a href="https://www.kitobook.com/compare/book/40/24/47/" title="Muqaddas kitobiga sharhlari">47</a></sup> Sizlarga chinini aytay: xo‘jayin o‘sha xizmatkorini butun mulki ustidan boshqaruvchi qilib qo‘yadi.</div>
  <div id="48"><sup><a href="https://www.kitobook.com/compare/book/40/24/48/" title="Muqaddas kitobiga sharhlari">48</a></sup> Bordi–yu, u xizmatkor yomon bo‘lib, ko‘nglida: “Xo‘jayinim hali beri qaytib kelmaydi”, — deb,</div>
  <div id="49"><sup><a href="https://www.kitobook.com/compare/book/40/24/49/" title="Muqaddas kitobiga sharhlari">49</a></sup> boshqa xizmatkorlarni ura boshlasa va sharobxo‘rlar bilan yeb–ichsa,</div>
  <div id="50"><sup><a href="https://www.kitobook.com/compare/book/40/24/50/" title="Muqaddas kitobiga sharhlari">50</a></sup> xizmatkor kutmagan kunda, o‘ylamagan soatda xo‘jayini kelib qoladi.</div>
  <div id="51"><sup><a href="https://www.kitobook.com/compare/book/40/24/51/" title="Muqaddas kitobiga sharhlari">51</a></sup> U xizmatkorining jazosini berib, boshiga ikkiyuzlamachilarning kunini soladi. Shunda xizmatkor qattiq pushaymon bo‘lib, fig‘on chekadi.”</div>
</div>