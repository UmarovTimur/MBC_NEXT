<div itemprop="articleBody" class="text">
  <div id="1"><sup><a href="https://www.kitobook.com/compare/book/40/09/1/" title="Muqaddas kitobiga sharhlari">1</a></sup> Iso qayiqqa tushib, ko‘lning narigi tomonidagi Kafarnahum shahriga suzib bordi. U o‘sha paytda Kafarnahumda yashardi.</div>
  <div id="2"><sup><a href="https://www.kitobook.com/compare/book/40/09/2/" title="Muqaddas kitobiga sharhlari">2</a></sup> Iso shaharga kirishi bilanoq bir necha kishi Uning oldiga to‘shakda yotgan bir shol odamni ko‘tarib keldilar. Iso ularning ishonchini ko‘rib, sholga: — Dadil bo‘l, o‘g‘lim, gunohlaring kechirildi, — dedi.</div>
  <div id="3"><sup><a href="https://www.kitobook.com/compare/book/40/09/3/" title="Muqaddas kitobiga sharhlari">3</a></sup> Shunda Tavrot tafsirchilaridan ba’zilari o‘zlaricha: “Bu Odam kufrlik qilyapti–ku!” — deyishdi.</div>
  <div id="4"><sup><a href="https://www.kitobook.com/compare/book/40/09/4/" title="Muqaddas kitobiga sharhlari">4</a></sup> Ularning bu o‘y–fikrlarini bilgan Iso dedi: — Nega sizlar bunday yomon narsalarni o‘ylaysizlar?</div>
  <div id="5"><sup><a href="https://www.kitobook.com/compare/book/40/09/5/" title="Muqaddas kitobiga sharhlari">5</a></sup> Qaysi biri osonroq? “Gunohlaring kechirildi!” deb aytishmi, yoki: “O‘rningdan turib yur!” deb aytishmi?</div>
  <div id="6"><sup><a href="https://www.kitobook.com/compare/book/40/09/6/" title="Muqaddas kitobiga sharhlari">6</a></sup> Inson O‘g‘liga yer yuzida gunohlarni kechirish hokimiyati berilgan. Hozir shuni bilib olasizlar. Iso shunday dedi–yu, sholga: — O‘rningdan tur! To‘shagingni olib, uyingga bor! — deb buyurdi.</div>
  <div id="7"><sup><a href="https://www.kitobook.com/compare/book/40/09/7/" title="Muqaddas kitobiga sharhlari">7</a></sup> Shol o‘rnidan turib, uyiga ketdi.</div>
  <div id="8"><sup><a href="https://www.kitobook.com/compare/book/40/09/8/" title="Muqaddas kitobiga sharhlari">8</a></sup> Olomon bu voqeani ko‘rib, qo‘rqib ketdi. Ular inson zotiga bunday hokimiyat bergan Xudoni ulug‘ladilar.</div>
  <div id="9"><sup><a href="https://www.kitobook.com/compare/book/40/09/9/" title="Muqaddas kitobiga sharhlari">9</a></sup> Iso yo‘lda davom etarkan, soliq yig‘adigan joyda o‘tirgan Mattoni ko‘rib qoldi. Iso unga: — Ortimdan yur! — dedi. Matto o‘rnidan turib, Isoga ergashdi.</div>
  <div id="10"><sup><a href="https://www.kitobook.com/compare/book/40/09/10/" title="Muqaddas kitobiga sharhlari">10</a></sup> Bir ozdan keyin Iso Mattoning uyida mehmon bo‘ldi. Ko‘p soliqchilar va gunohkorlar kelib, Iso va Uning shogirdlari bilan birga dasturxon atrofiga o‘tirdilar.</div>
  <div id="11"><sup><a href="https://www.kitobook.com/compare/book/40/09/11/" title="Muqaddas kitobiga sharhlari">11</a></sup> Farziylar buni ko‘rib, Isoning shogirdlaridan: — Nega Ustozingiz soliqchilaru gunohkorlar bilan birga yeb–ichib o‘tiribdi? — deb so‘radilar.</div>
  <div id="12"><sup><a href="https://www.kitobook.com/compare/book/40/09/12/" title="Muqaddas kitobiga sharhlari">12</a></sup> Iso bu gapni eshitib, ularga shunday javob berdi: — Sog‘lar emas, xastalar tabibga muhtojdir.</div>
  <div id="13"><sup><a href="https://www.kitobook.com/compare/book/40/09/13/" title="Muqaddas kitobiga sharhlari">13</a></sup> Boringlar–da, Tavrotdagi: “Men qurbonlik emas, rahm–shafqat istayman”, degan oyatning ma’nosini o‘rganib kelinglar. Axir, Men solihlarni emas, gunohkorlarni tavbaga chaqirgani kelganman.</div>
  <div id="14"><sup><a href="https://www.kitobook.com/compare/book/40/09/14/" title="Muqaddas kitobiga sharhlari">14</a></sup> Bir kuni Yahyoning shogirdlari Isoning oldiga kelib, shunday savol berdilar: — Bizlar va farziylar ko‘p ro‘za tutamiz, nega Sizning shogirdlaringiz ro‘za tutmaydilar?</div>
  <div id="15"><sup><a href="https://www.kitobook.com/compare/book/40/09/15/" title="Muqaddas kitobiga sharhlari">15</a></sup> Iso ularga dedi: — Kuyov davrada bo‘lganda to‘ydagi mehmonlar qayg‘uradimi? Biroq ular kuyovdan judo bo‘ladigan kunlar keladi, ana o‘shanda ro‘za tutadilar.</div>
  <div id="16"><sup><a href="https://www.kitobook.com/compare/book/40/09/16/" title="Muqaddas kitobiga sharhlari">16</a></sup> Hech kim eski kiyimga yangi matodan yamoq solmaydi. Chunki yangi yamoq eski kiyimni battar yirtib yuboradi.</div>
  <div id="17"><sup><a href="https://www.kitobook.com/compare/book/40/09/17/" title="Muqaddas kitobiga sharhlari">17</a></sup> Shuningdek, yangi sharobni ham eski meshga quymaydilar. Chunki mesh yorilib ketadi, sharob ham to‘kiladi, mesh ham nobud bo‘ladi. Aksincha, yangi sharobni yangi meshga quyadilar, shunda unisi ham, bunisi ham saqlanib qoladi.</div>
  <div id="18"><sup><a href="https://www.kitobook.com/compare/book/40/09/18/" title="Muqaddas kitobiga sharhlari">18</a></sup> Iso ularga bu so‘zlarni aytib turganda, bir sinagoga oqsoqoli kelib qoldi. U Isoning oldida tiz cho‘kib, shunday deb yolvordi: — Qizim hozirgina vafot etdi. Yuring, qizimga qo‘lingizni tekkizing, u tirilib ketadi.</div>
  <div id="19"><sup><a href="https://www.kitobook.com/compare/book/40/09/19/" title="Muqaddas kitobiga sharhlari">19</a></sup> Iso o‘rnidan turib, shogirdlari bilan o‘sha odamning orqasidan bordi.</div>
  <div id="20"><sup><a href="https://www.kitobook.com/compare/book/40/09/20/" title="Muqaddas kitobiga sharhlari">20</a></sup> Shu payt o‘n ikki yildan beri qon ketishidan azob chekayotgan bir ayol Isoning orqasidan kelib, Uning kiyimi etagiga qo‘l tekkizdi.</div>
  <div id="21"><sup><a href="https://www.kitobook.com/compare/book/40/09/21/" title="Muqaddas kitobiga sharhlari">21</a></sup> U o‘zicha: “Agar kiyimiga bir tegib olsam, sog‘ayib ketaman”, — deb o‘ylagan edi.</div>
  <div id="22"><sup><a href="https://www.kitobook.com/compare/book/40/09/22/" title="Muqaddas kitobiga sharhlari">22</a></sup> Iso orqasiga o‘girildi. Ayolni ko‘rib, dedi: — Dadil bo‘l, qizim, ishonching seni sog‘aytirdi. Ayol shu zahoti dardidan xalos bo‘ldi.</div>
  <div id="23"><sup><a href="https://www.kitobook.com/compare/book/40/09/23/" title="Muqaddas kitobiga sharhlari">23</a></sup> Iso sinagoga oqsoqolining uyiga yetib borganda, nay chaluvchilarni va dod–faryod qilayotgan olomonni ko‘rdi.</div>
  <div id="24"><sup><a href="https://www.kitobook.com/compare/book/40/09/24/" title="Muqaddas kitobiga sharhlari">24</a></sup> Iso: — Hammalaringiz chiqinglar! — deb buyurdi. — Qizcha o‘lmagan, u uxlab yotibdi. Odamlar Isoning ustidan kulishdi.</div>
  <div id="25"><sup><a href="https://www.kitobook.com/compare/book/40/09/25/" title="Muqaddas kitobiga sharhlari">25</a></sup> Olomon tashqariga chiqarilgandan so‘ng Iso ichkariga kirib, qizchaning qo‘lidan ushladi. Qizcha o‘rnidan turib ketdi.</div>
  <div id="26"><sup><a href="https://www.kitobook.com/compare/book/40/09/26/" title="Muqaddas kitobiga sharhlari">26</a></sup> Bu xabar butun atrofga yoyildi.</div>
  <div id="27"><sup><a href="https://www.kitobook.com/compare/book/40/09/27/" title="Muqaddas kitobiga sharhlari">27</a></sup> Iso u yerdan jo‘nab ketayotganda, ikki ko‘r Uning orqasidan ergashgancha dod solib: — Ey Dovud O‘g‘li Iso, bizlarga rahm qiling! — deb faryod qilishardi.</div>
  <div id="28"><sup><a href="https://www.kitobook.com/compare/book/40/09/28/" title="Muqaddas kitobiga sharhlari">28</a></sup> Iso uyga kirganda, ko‘rlar Uning yoniga kelishdi. Iso ulardan so‘radi: — Sizlarga shifo bera olishimga ishonasizlarmi? — Ha, Hazrat! — deb javob berishdi ular.</div>
  <div id="29"><sup><a href="https://www.kitobook.com/compare/book/40/09/29/" title="Muqaddas kitobiga sharhlari">29</a></sup> Shunda Iso ularning ko‘zlariga qo‘lini tekkizib: — Sizlarning ishonchingizga yarasha bo‘lsin, — dedi.</div>
  <div id="30"><sup><a href="https://www.kitobook.com/compare/book/40/09/30/" title="Muqaddas kitobiga sharhlari">30</a></sup> Ularning ko‘zlari ochilib ketdi. Iso ularga: — Buni hech kim bilmasin! — deb qat’iy ogohlantirdi.</div>
  <div id="31"><sup><a href="https://www.kitobook.com/compare/book/40/09/31/" title="Muqaddas kitobiga sharhlari">31</a></sup> Ammo ular o‘sha yerdan chiqiboq, butun atrofga Iso haqida ovoza qildilar.</div>
  <div id="32"><sup><a href="https://www.kitobook.com/compare/book/40/09/32/" title="Muqaddas kitobiga sharhlari">32</a></sup> Ular ketgandan keyin, Isoning oldiga jin chalgan bir soqovni olib kelishdi.</div>
  <div id="33"><sup><a href="https://www.kitobook.com/compare/book/40/09/33/" title="Muqaddas kitobiga sharhlari">33</a></sup> Iso jinni quvib chiqargandan keyin, soqov tilga kirdi, xalq esa hayratda qolib: — Isroilda bunday hodisa hech qachon bo‘lmagan, — dedi.</div>
  <div id="34"><sup><a href="https://www.kitobook.com/compare/book/40/09/34/" title="Muqaddas kitobiga sharhlari">34</a></sup> Ammo farziylar shunday derdilar: — U ins–jinslar hukmdorining kuchi bilan jinlarni quvib chiqaryapti.</div>
  <div id="35"><sup><a href="https://www.kitobook.com/compare/book/40/09/35/" title="Muqaddas kitobiga sharhlari">35</a></sup> Iso hamma shaharu qishloqlarga borib, sinagogalarda ta’lim berardi, Xudoning Shohligi to‘g‘risidagi Xushxabarni e’lon qilib, odamlarning turli xastaligu dardlariga shifo berardi.</div>
  <div id="36"><sup><a href="https://www.kitobook.com/compare/book/40/09/36/" title="Muqaddas kitobiga sharhlari">36</a></sup> Iso olomonni ko‘rib, ularga achinib ketdi, chunki ular cho‘ponsiz qo‘ylarday dovdiragan va holdan toygan edilar.</div>
  <div id="37"><sup><a href="https://www.kitobook.com/compare/book/40/09/37/" title="Muqaddas kitobiga sharhlari">37</a></sup> Shunda Iso shogirdlariga dedi: — Hosil mo‘l, ammo ishchilar oz.</div>
  <div id="38"><sup><a href="https://www.kitobook.com/compare/book/40/09/38/" title="Muqaddas kitobiga sharhlari">38</a></sup> Shuning uchun hosil Egasidan: “Hosilingni yig‘ib olishga yana ishchilar yubor”, deb so‘ranglar.</div>
</div>