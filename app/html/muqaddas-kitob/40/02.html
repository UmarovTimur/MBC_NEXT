<div itemprop="articleBody" class="text">
  <div id="1"><sup><a href="https://www.kitobook.com/compare/book/40/02/1/" title="Muqaddas kitobiga sharhlari">1</a></sup> Iso shoh Hirodning hukmronligi davrida, Yahudiyadagi Baytlahm shahrida tug‘ilgan edi. Oradan ko‘p o‘tmay sharqdan Quddusga munajjimlar kelishdi.</div>
  <div id="2"><sup><a href="https://www.kitobook.com/compare/book/40/02/2/" title="Muqaddas kitobiga sharhlari">2</a></sup> Ular: — Yahudiylarning yangi tug‘ilgan shohi qayerda? — deb so‘radilar. — Biz Uning yulduzi chiqqanini ko‘rdik. Unga ta’zim qilgani keldik.</div>
  <div id="3"><sup><a href="https://www.kitobook.com/compare/book/40/02/3/" title="Muqaddas kitobiga sharhlari">3</a></sup> Bu gapni eshitib shoh Hirod ham, butun Quddus aholisi ham bezovtalanib qoldi.</div>
  <div id="4"><sup><a href="https://www.kitobook.com/compare/book/40/02/4/" title="Muqaddas kitobiga sharhlari">4</a></sup> Hirod barcha bosh ruhoniylarni va Tavrot tafsirchilarini to‘plab, ulardan: “Masih qayerda tug‘ilishi kerak?” deb so‘radi.</div>
  <div id="5"><sup><a href="https://www.kitobook.com/compare/book/40/02/5/" title="Muqaddas kitobiga sharhlari">5</a></sup> Ular shunday javob berdilar: — Yahudiyadagi Baytlahm shahrida, chunki payg‘ambarning bitiklarida shunday yozilgan:</div>
  <div id="6"><sup><a href="https://www.kitobook.com/compare/book/40/02/6/" title="Muqaddas kitobiga sharhlari">6</a></sup> “Ey Yahudo yurtidagi Baytlahm! Sen Yahudoning buyuk shaharlaridan hech kam emassan. Zero, sendan bir hukmdor chiqadi, U xalqim Isroilga cho‘ponlik qiladi.”</div>
  <div id="7"><sup><a href="https://www.kitobook.com/compare/book/40/02/7/" title="Muqaddas kitobiga sharhlari">7</a></sup> Shundan keyin Hirod hech kimga bildirmay munajjimlarni chaqirib, ulardan yulduz paydo bo‘lgan aniq vaqtni bilib oldi.</div>
  <div id="8"><sup><a href="https://www.kitobook.com/compare/book/40/02/8/" title="Muqaddas kitobiga sharhlari">8</a></sup> So‘ng ularni Baytlahmga jo‘natayotib, dedi: — Baytlahmga boringlar, chaqaloq to‘g‘risida hamma narsani aniq bilib olinglar. Chaqaloqni topganlaringizdan keyin, menga xabar beringlar, toki men ham borib, Unga ta’zim qilayin.</div>
  <div id="9"><sup><a href="https://www.kitobook.com/compare/book/40/02/9/" title="Muqaddas kitobiga sharhlari">9</a></sup> Munajjimlar shohning so‘zlarini eshitib bo‘lib, yo‘lga tushdilar. Ularga oldin ko‘ringan yulduz yana paydo bo‘ldi, munajjimlar rosa xursand bo‘ldilar.</div>
  <div id="10"><sup><a href="https://www.kitobook.com/compare/book/40/02/10/" title="Muqaddas kitobiga sharhlari">10</a></sup> Yulduz ularga yo‘l ko‘rsatib bordi va nihoyat, chaqaloq yotgan joy tepasiga kelib to‘xtadi.</div>
  <div id="11"><sup><a href="https://www.kitobook.com/compare/book/40/02/11/" title="Muqaddas kitobiga sharhlari">11</a></sup> Munajjimlar uyga kirib, chaqaloqni va Uning onasi Maryamni ko‘rdilar. Tiz cho‘kib, chaqaloqqa ta’zim qildilar. So‘ng xazinalar solingan qutichalarini ochib, Unga oltin, xushbo‘y tutatqilar va mirrani tortiq qildilar.</div>
  <div id="12"><sup><a href="https://www.kitobook.com/compare/book/40/02/12/" title="Muqaddas kitobiga sharhlari">12</a></sup> Hirodning oldiga qaytmasliklari to‘g‘risida ular tushlarida ogohlantirilgandan keyin, boshqa yo‘l bilan o‘z yurtiga qaytib ketdilar.</div>
  <div id="13"><sup><a href="https://www.kitobook.com/compare/book/40/02/13/" title="Muqaddas kitobiga sharhlari">13</a></sup> Munajjimlar ketganlaridan keyin, Egamizning bir farishtasi Yusufga tushida zohir bo‘lib dedi: “Tur! Chaqaloq bilan onasini olib, Misrga qoch. Chunki Hirod chaqaloqni topib, o‘ldirmoqchi. Men senga aytmagunimcha, Misrda qol.”</div>
  <div id="14"><sup><a href="https://www.kitobook.com/compare/book/40/02/14/" title="Muqaddas kitobiga sharhlari">14</a></sup> Yusuf o‘rnidan turib, chaqaloq bilan Maryamni oldi–yu, tunda Misrga jo‘nadi.</div>
  <div id="15"><sup><a href="https://www.kitobook.com/compare/book/40/02/15/" title="Muqaddas kitobiga sharhlari">15</a></sup> Hirodning ajali yetgunicha, u yerda qoldi. Egamizning payg‘ambar orqali: “Men O‘g‘limni Misrdan chaqirib oldim”, deb aytgan bashorati bajo bo‘lishi uchun bu voqea yuz bergandi.</div>
  <div id="16"><sup><a href="https://www.kitobook.com/compare/book/40/02/16/" title="Muqaddas kitobiga sharhlari">16</a></sup> Hirod, munajjimlar uni aldab ketganini bilib, g‘azabga mindi. U Baytlahmdagi va uning atroflaridagi ikki yoshgacha bo‘lgan hamma o‘g‘il bolalarni qilichdan o‘tkazishni buyurdi. Chunki munajjimlarning aytgani bo‘yicha yulduz taxminan ikki yil oldin chiqqan edi.</div>
  <div id="17"><sup><a href="https://www.kitobook.com/compare/book/40/02/17/" title="Muqaddas kitobiga sharhlari">17</a></sup> Shunday qilib, Yeremiyo payg‘ambarning aytganlari bajo bo‘ldi:</div>
  <div id="18"><sup><a href="https://www.kitobook.com/compare/book/40/02/18/" title="Muqaddas kitobiga sharhlari">18</a></sup> “Rama shahridan bir nido eshitilur, Achchiq bir nolayu ohu fig‘on bu. Bolalari uchun yig‘lar Rohila, Ovunishni xohlamas, chunki ular endi yo‘q.</div>
  <div id="19"><sup><a href="https://www.kitobook.com/compare/book/40/02/19/" title="Muqaddas kitobiga sharhlari">19</a></sup> Hirod vafot etgandan keyin Yusuf Misrda ekan, Egamizning bir farishtasi unga tushida zohir bo‘lib dedi:</div>
  <div id="20"><sup><a href="https://www.kitobook.com/compare/book/40/02/20/" title="Muqaddas kitobiga sharhlari">20</a></sup> “Tur, bola bilan onasini olib, Isroil yurtiga qaytib bor. Bolaning joniga qasd qilganlar olamdan o‘tdi.”</div>
  <div id="21"><sup><a href="https://www.kitobook.com/compare/book/40/02/21/" title="Muqaddas kitobiga sharhlari">21</a></sup> Shunda Yusuf bola bilan Maryamni olib, Isroil yurtiga yo‘l oldi.</div>
  <div id="22"><sup><a href="https://www.kitobook.com/compare/book/40/02/22/" title="Muqaddas kitobiga sharhlari">22</a></sup> Ammo Yahudiyada Hirod o‘rniga uning o‘g‘li Arxelay hukmronlik qilayotganini eshitib, u yerga borishga qo‘rqdi. So‘ng tushida xabar olgandan keyin, Jalila viloyatiga yo‘l oldi.</div>
  <div id="23"><sup><a href="https://www.kitobook.com/compare/book/40/02/23/" title="Muqaddas kitobiga sharhlari">23</a></sup> U yerga borib, Nosira degan shaharga joylashdi. Shunday qilib, Egamiz payg‘ambarlar orqali: “Uni Nosiralik deb ataydilar”, deb aytgan bashorati bajo bo‘ldi.</div>
</div>