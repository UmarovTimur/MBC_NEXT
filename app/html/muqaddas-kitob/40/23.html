<div itemprop="articleBody" class="text">
  <div id="1"><sup><a href="https://www.kitobook.com/compare/book/40/23/1/" title="Muqaddas kitobiga sharhlari">1</a></sup> Shundan keyin Iso olomonga va shogirdlariga gapirdi:</div>
  <div id="2"><sup><a href="https://www.kitobook.com/compare/book/40/23/2/" title="Muqaddas kitobiga sharhlari">2</a></sup> “Qonunni izohlash huquqi Tavrot tafsirchilari va farziylarga berilgan.</div>
  <div id="3"><sup><a href="https://www.kitobook.com/compare/book/40/23/3/" title="Muqaddas kitobiga sharhlari">3</a></sup> Shu bois ularga quloq solinglar, aytganini qilinglar, ammo qilganini qilmanglar! Chunki ular o‘zlari aytganlarni qilmaydilar.</div>
  <div id="4"><sup><a href="https://www.kitobook.com/compare/book/40/23/4/" title="Muqaddas kitobiga sharhlari">4</a></sup> Ular ko‘tarib bo‘lmaydigan og‘ir yukni birovlarga yuklaydilar, o‘zlari esa yordam berish uchun hatto barmog‘ini ham qimirlatmaydilar.</div>
  <div id="5"><sup><a href="https://www.kitobook.com/compare/book/40/23/5/" title="Muqaddas kitobiga sharhlari">5</a></sup> Hamma ishlarini, boshqalar ko‘rsin, deb qiladilar. Peshanalariga taqqan nishonalarini kattaroq, kiyimlarining popuklarini uzunroq qiladilar.</div>
  <div id="6"><sup><a href="https://www.kitobook.com/compare/book/40/23/6/" title="Muqaddas kitobiga sharhlari">6</a></sup> Shuningdek, ziyofatlarda to‘rga chiqishni va sinagogalarda yaxshi joylarda o‘tirishni yoqtiradilar.</div>
  <div id="7"><sup><a href="https://www.kitobook.com/compare/book/40/23/7/" title="Muqaddas kitobiga sharhlari">7</a></sup> Bozorlarda odamlar ularga salom berishlarini, “ustoz” deb murojaat etishlarini yaxshi ko‘radilar.</div>
  <div id="8"><sup><a href="https://www.kitobook.com/compare/book/40/23/8/" title="Muqaddas kitobiga sharhlari">8</a></sup> Ammo sizlarni hech kim “ustoz” deb chaqirmasin, chunki hammangizning bitta Ustozingiz bor. Sizlar esa birodarsizlar.</div>
  <div id="9"><sup><a href="https://www.kitobook.com/compare/book/40/23/9/" title="Muqaddas kitobiga sharhlari">9</a></sup> Yer yuzida hech kimni ota deb aytmang, chunki sizlarning osmonda yagona Otangiz bor.</div>
  <div id="10"><sup><a href="https://www.kitobook.com/compare/book/40/23/10/" title="Muqaddas kitobiga sharhlari">10</a></sup> Hech kim sizlarni “yo‘lboshchi” deb ham aytmasin, chunki sizlarning yakkayu yagona yo‘lboshchingiz Masihdir.</div>
  <div id="11"><sup><a href="https://www.kitobook.com/compare/book/40/23/11/" title="Muqaddas kitobiga sharhlari">11</a></sup> Orangizda kim bosh bo‘lsa, sizlarga xizmat qilsin.</div>
  <div id="12"><sup><a href="https://www.kitobook.com/compare/book/40/23/12/" title="Muqaddas kitobiga sharhlari">12</a></sup> Zotan o‘zini o‘zi yuksaltirgan kamsitiladi, o‘zini past tutgan esa yuksaltiriladi.”</div>
  <div id="13"><sup><a href="https://www.kitobook.com/compare/book/40/23/13/" title="Muqaddas kitobiga sharhlari">13</a></sup> “Holingizga voy, ey tafsirchilar va farziylar! Sizlar ikkiyuzlamachisizlar! Axir, sizlar odamlar kirmasin deb, Osmon Shohligi eshiklarini berkitib qo‘yyapsizlar. U yerga o‘zlaringiz ham kirmayapsizlar, kirmoqchi bo‘lganlarni ham kirgizmayapsizlar.</div>
  <div id="14"><sup><a href="https://www.kitobook.com/compare/book/40/23/14/" title="Muqaddas kitobiga sharhlari">14</a></sup> Holingizga voy, ey tafsirchilar va farziylar! Sizlar ikkiyuzlamachisizlar! Axir, sizlar bevalarning uy–joylarini tortib olasizlar, xo‘ja ko‘rsinga uzoq duo o‘qiysizlar. Shuning uchun nihoyatda qattiq jazoga mubtalo bo‘lasizlar.</div>
  <div id="15"><sup><a href="https://www.kitobook.com/compare/book/40/23/15/" title="Muqaddas kitobiga sharhlari">15</a></sup> Holingizga voy, ey tafsirchilar va farziylar! Sizlar ikkiyuzlamachisizlar! Axir, sizlar hech bo‘lmasa bir kishini o‘z diningizga kiritish uchun dengizu quruqlikni kezib chiqasizlar. Niyatingizga erishganingizda esa, uni o‘zingizdan besh battar do‘zaxi odam qilasizlar.</div>
  <div id="16"><sup><a href="https://www.kitobook.com/compare/book/40/23/16/" title="Muqaddas kitobiga sharhlari">16</a></sup> Ey ko‘r yetakchilar, holingizga voy! Sizlar: “Kim Ma’bad haqi deb qasam ichsa, u qasamini bajarmasa ham bo‘ladi, ammo kim Ma’bad oltini haqi deb qasam ichsa, o‘z qasamini bajarishi shart”, — deysiz.</div>
  <div id="17"><sup><a href="https://www.kitobook.com/compare/book/40/23/17/" title="Muqaddas kitobiga sharhlari">17</a></sup> Hoy ko‘r nodonlar! Qaysi biri buyukroq: Ma’badning oltinimi, yoki oltinni muqaddas qilgan Ma’badning o‘zimi?!</div>
  <div id="18"><sup><a href="https://www.kitobook.com/compare/book/40/23/18/" title="Muqaddas kitobiga sharhlari">18</a></sup> Yana sizlar shunday deb aytasizlar: “Kim qurbongoh haqi deb qasam ichsa, u qasamini bajarmasa ham bo‘ladi, ammo kim qurbongohdagi qurbonlik haqi, deb qasam ichsa, qasamini bajarishi shart”, — deysizlar.</div>
  <div id="19"><sup><a href="https://www.kitobook.com/compare/book/40/23/19/" title="Muqaddas kitobiga sharhlari">19</a></sup> Shu qadar ko‘r bo‘lmasangiz–a! Qaysi biri buyukroq: qurbonlikmi yoki qurbonlikni muqaddas qilgan qurbongohmi?</div>
  <div id="20"><sup><a href="https://www.kitobook.com/compare/book/40/23/20/" title="Muqaddas kitobiga sharhlari">20</a></sup> Axir, qurbongoh haqi, deb qasam ichgan, ham qurbongohning o‘zi, ham undagi barcha qurbonliklar haqi qasam ichgan bo‘ladi–ku!</div>
  <div id="21"><sup><a href="https://www.kitobook.com/compare/book/40/23/21/" title="Muqaddas kitobiga sharhlari">21</a></sup> Ma’bad haqi deb qasam ichgan esa, ham Ma’badning o‘zi, ham Ma’badda yashaydigan Xudo haqi qasam ichgan bo‘ladi.</div>
  <div id="22"><sup><a href="https://www.kitobook.com/compare/book/40/23/22/" title="Muqaddas kitobiga sharhlari">22</a></sup> Osmon haqi deb qasam ichgan esa, osmondagi Xudoning taxti va taxtda o‘tirgan Xudoning O‘zi haqi qasam ichgan bo‘ladi.</div>
  <div id="23"><sup><a href="https://www.kitobook.com/compare/book/40/23/23/" title="Muqaddas kitobiga sharhlari">23</a></sup> Holingizga voy, ey tafsirchilar va farziylar! Sizlar ikkiyuzlamachisizlar! Sizlar yalpiz, ukrop va ziradan ushr berasizlar, ammo Qonunning adolat, shafqat va imon kabi eng muhim ta’limotlarini pisand qilmaysizlar. Bularning birini bajara turib, ikkinchisini ham tashlab qo‘ymasligingiz kerak edi.</div>
  <div id="24"><sup><a href="https://www.kitobook.com/compare/book/40/23/24/" title="Muqaddas kitobiga sharhlari">24</a></sup> Hoy ko‘r yetakchilar! Sizlar ichimligingizdan chivinni suzib olasizlar, ammo tuyani butunligicha yutib yuborasizlar!</div>
  <div id="25"><sup><a href="https://www.kitobook.com/compare/book/40/23/25/" title="Muqaddas kitobiga sharhlari">25</a></sup> Holingizga voy, ey tafsirchilar va farziylar! Sizlar ikkiyuzlamachisizlar! Sizlar piyolayu laganingizning sirtini tozalaysizlar–u, ammo ichi ochko‘zlik va xudbinlikka to‘la.</div>
  <div id="26"><sup><a href="https://www.kitobook.com/compare/book/40/23/26/" title="Muqaddas kitobiga sharhlari">26</a></sup> Ey ko‘r farziy! Sen avvalo piyola va laganning ichini tozalab ol, shunda ularning sirti ham toza bo‘ladi.</div>
  <div id="27"><sup><a href="https://www.kitobook.com/compare/book/40/23/27/" title="Muqaddas kitobiga sharhlari">27</a></sup> Holingizga voy, ey tafsirchilar va farziylar! Sizlar ikkiyuzlamachisizlar! Chunki sizlar ohaklangan qabrlarga o‘xshaysizlar: qabrlarning tashqi tomoni chiroyli, ammo ichi murdalarning suyaklariga va har xil iflosliklarga to‘la.</div>
  <div id="28"><sup><a href="https://www.kitobook.com/compare/book/40/23/28/" title="Muqaddas kitobiga sharhlari">28</a></sup> Shu singari, sizlar ham tashqi tomondan boshqalarga taqvodor bo‘lib ko‘rinasiz, ammo ichingiz ikkiyuzlamachilikka va gunohga to‘la.”</div>
  <div id="29"><sup><a href="https://www.kitobook.com/compare/book/40/23/29/" title="Muqaddas kitobiga sharhlari">29</a></sup> Holingizga voy, ey tafsirchilar va farziylar! Sizlar ikkiyuzlamachisizlar! Axir, sizlar payg‘ambarlarga maqbaralar qurib, taqvodorlarning qabrlarini bezatib,</div>
  <div id="30"><sup><a href="https://www.kitobook.com/compare/book/40/23/30/" title="Muqaddas kitobiga sharhlari">30</a></sup> shunday deysizlar: “Agar ota–bobolarimiz davrida biz ham yashaganimizda edi, ularga qo‘shilishib payg‘ambarlarning qonini to‘kmagan bo‘lardik.”</div>
  <div id="31"><sup><a href="https://www.kitobook.com/compare/book/40/23/31/" title="Muqaddas kitobiga sharhlari">31</a></sup> Bu bilan sizlar payg‘ambarlarni qatl qilganlarning o‘g‘illari ekaningizni tan olyapsizlar.</div>
  <div id="32"><sup><a href="https://www.kitobook.com/compare/book/40/23/32/" title="Muqaddas kitobiga sharhlari">32</a></sup> Ota–bobolaringiz boshlagan ishni oxiriga yetkazinglar endi!</div>
  <div id="33"><sup><a href="https://www.kitobook.com/compare/book/40/23/33/" title="Muqaddas kitobiga sharhlari">33</a></sup> Hoy ilonlar, zaharli ilonlar zoti! Sizlar do‘zax jazosidan qanday qochib qutulasiz?!</div>
  <div id="34"><sup><a href="https://www.kitobook.com/compare/book/40/23/34/" title="Muqaddas kitobiga sharhlari">34</a></sup> Ana shu sababdan Men oldingizga payg‘ambarlarni, donishmandu ustozlarni yuboraman. Ammo sizlar ularning ba’zilarini o‘ldirasizlar, ba’zilarini xochga mixlaysizlar, boshqalarini esa sinagogalaringizda qamchilab, shaharma–shahar quvg‘in qilasizlar.</div>
  <div id="35"><sup><a href="https://www.kitobook.com/compare/book/40/23/35/" title="Muqaddas kitobiga sharhlari">35</a></sup> Natijada o‘ldirilgan hamma begunoh odamlarning qoni uchun sizlar jazo tortasizlar. Hobilning to‘kilgan qonidan tortib, qurbongoh bilan Ma’bad orasida siz o‘ldirgan Baraxiya o‘g‘li Zakariyoning qoni sizning gardaningizda bo‘ladi.</div>
  <div id="36"><sup><a href="https://www.kitobook.com/compare/book/40/23/36/" title="Muqaddas kitobiga sharhlari">36</a></sup> Ha, sizlarga chinini aytaman: bu nasl ushbu hamma qotilliklar uchun jazo tortadi.</div>
  <div id="37"><sup><a href="https://www.kitobook.com/compare/book/40/23/37/" title="Muqaddas kitobiga sharhlari">37</a></sup> Eh Quddus, Quddus! Payg‘ambarlarni qatl etib, huzuriga yuborilganlarni toshbo‘ron qiluvchi shahar! Tovuq o‘z jo‘jalarini qanotlari ostiga qanday to‘plasa, Men ham sening xalqingni bir necha marta shunday to‘plamoqchi bo‘ldim. Lekin sen istamading.</div>
  <div id="38"><sup><a href="https://www.kitobook.com/compare/book/40/23/38/" title="Muqaddas kitobiga sharhlari">38</a></sup> Ey Quddus aholisi, sizning Ma’badingiz huvullab qoladi.</div>
  <div id="39"><sup><a href="https://www.kitobook.com/compare/book/40/23/39/" title="Muqaddas kitobiga sharhlari">39</a></sup> Sizga shuni aytay: “Egamiz nomi bilan keladigan inson baraka topsin”, — deb aytmaguningizcha, Meni ko‘rmaysizlar.”</div>
</div>