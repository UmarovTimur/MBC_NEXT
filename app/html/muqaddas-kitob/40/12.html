<div itemprop="articleBody" class="text">
  <div id="1"><sup><a href="https://www.kitobook.com/compare/book/40/12/1/" title="Muqaddas kitobiga sharhlari">1</a></sup> Oradan ko‘p o‘tmay Iso Shabbat kuni bug‘doyzordan o‘tib borayotgan edi. Och qolgan shogirdlari boshoqlardan uzib, donlarini yeyardilar.</div>
  <div id="2"><sup><a href="https://www.kitobook.com/compare/book/40/12/2/" title="Muqaddas kitobiga sharhlari">2</a></sup> Farziylar buni ko‘rib, Isoga: — Qara, shogirdlaring Shabbat kuni qonunga xilof ishni qilyaptilar! — deyishdi.</div>
  <div id="3"><sup><a href="https://www.kitobook.com/compare/book/40/12/3/" title="Muqaddas kitobiga sharhlari">3</a></sup> Iso ularga dedi: — Dovud hamrohlari bilan och qolganda nimalar qilganini nahotki sizlar hech o‘qimagan bo‘lsangizlar?!</div>
  <div id="4"><sup><a href="https://www.kitobook.com/compare/book/40/12/4/" title="Muqaddas kitobiga sharhlari">4</a></sup> U Xudoning uyiga kirib, muqaddas nonlarni yegan. Qonunga muvofiq esa bunday nonlarni faqat ruhoniylar yeyishga haqli edilar. Dovudga va uning hamrohlariga bunday nonlarni yeyish taqiqlangan edi!</div>
  <div id="5"><sup><a href="https://www.kitobook.com/compare/book/40/12/5/" title="Muqaddas kitobiga sharhlari">5</a></sup> Yoki Shabbat kunida Ma’baddagi ruhoniylar Shabbat qonunini buzsalar ham, aybdor bo‘lmasliklarini Tavrotda o‘qimaganmisizlar?</div>
  <div id="6"><sup><a href="https://www.kitobook.com/compare/book/40/12/6/" title="Muqaddas kitobiga sharhlari">6</a></sup> Sizlarga shuni aytay: bu yerda Ma’baddan ham ulug‘ bir Zot turibdi.</div>
  <div id="7"><sup><a href="https://www.kitobook.com/compare/book/40/12/7/" title="Muqaddas kitobiga sharhlari">7</a></sup> Agar sizlar: “Men qurbonlik emas, rahm–shafqatni istayman”, degan so‘zlarning ma’nosini tushunganingizda edi, aybsiz odamlarni hukm qilmagan bo‘lar edingizlar.</div>
  <div id="8"><sup><a href="https://www.kitobook.com/compare/book/40/12/8/" title="Muqaddas kitobiga sharhlari">8</a></sup> Zotan Inson O‘g‘li Shabbat kunining ham Hokimidir.</div>
  <div id="9"><sup><a href="https://www.kitobook.com/compare/book/40/12/9/" title="Muqaddas kitobiga sharhlari">9</a></sup> Iso bu yerdan ketib, sinagogaga bordi.</div>
  <div id="10"><sup><a href="https://www.kitobook.com/compare/book/40/12/10/" title="Muqaddas kitobiga sharhlari">10</a></sup> U yerda qo‘li shol bir odam bor edi. Isoni ayblamoqchi bo‘lgan ba’zi odamlar Unga shunday savol berdilar: — Qonunga ko‘ra Shabbat kuni xastalarga shifo berish mumkinmi?</div>
  <div id="11"><sup><a href="https://www.kitobook.com/compare/book/40/12/11/" title="Muqaddas kitobiga sharhlari">11</a></sup> Iso ularga shunday javob berdi: — Agar bir dona qo‘yingiz bo‘lsayu, o‘sha qo‘yingiz Shabbat kuni chuqurga tushib ketsa, uni chiqarib olmasmidingiz?!</div>
  <div id="12"><sup><a href="https://www.kitobook.com/compare/book/40/12/12/" title="Muqaddas kitobiga sharhlari">12</a></sup> Odam esa qo‘ydan ancha qadrliroq–ku! Shunga ko‘ra, Shabbat kuni yaxshilik qilish qonunga muvofiqdir.</div>
  <div id="13"><sup><a href="https://www.kitobook.com/compare/book/40/12/13/" title="Muqaddas kitobiga sharhlari">13</a></sup> Iso qo‘li shol odamga: — Qo‘lingni uzat! — dedi. U qo‘lini uzatishi bilanoq, qo‘li narigi qo‘liday soppa–sog‘ bo‘lib qoldi.</div>
  <div id="14"><sup><a href="https://www.kitobook.com/compare/book/40/12/14/" title="Muqaddas kitobiga sharhlari">14</a></sup> Farziylar esa tashqariga chiqib, Isoni halok qilish uchun til biriktirishdi. Iso farziylarning bu niyatini bilib, u yerdan ketdi.</div>
  <div id="15"><sup><a href="https://www.kitobook.com/compare/book/40/12/15/" title="Muqaddas kitobiga sharhlari">15</a></sup> Bir talay olomon Isoga ergashdi. U xastalarning hammasiga shifo berib,</div>
  <div id="16"><sup><a href="https://www.kitobook.com/compare/book/40/12/16/" title="Muqaddas kitobiga sharhlari">16</a></sup> “Mening kimligimni aytmanglar!” deb ularga buyurardi.</div>
  <div id="17"><sup><a href="https://www.kitobook.com/compare/book/40/12/17/" title="Muqaddas kitobiga sharhlari">17</a></sup> Shu tariqa Ishayo payg‘ambarning aytgan quyidagi so‘zlari bajo bo‘ldi:</div>
  <div id="18"><sup><a href="https://www.kitobook.com/compare/book/40/12/18/" title="Muqaddas kitobiga sharhlari">18</a></sup> Mana Mening qulim, O‘zim uni tanlab olganman. U ko‘nglimni mamnun etgan suyukligimdir. Men unga O‘z Ruhimni beraman, U adolatni elatlarga e’lon qiladi.</div>
  <div id="19"><sup><a href="https://www.kitobook.com/compare/book/40/12/19/" title="Muqaddas kitobiga sharhlari">19</a></sup> Janjallashmaydi, baqirmaydi, Ko‘chalarda hech kim uning ovozini eshitmaydi.</div>
  <div id="20"><sup><a href="https://www.kitobook.com/compare/book/40/12/20/" title="Muqaddas kitobiga sharhlari">20</a></sup> U ezilgan qamishni sindirmaydi, Tutayotgan pilikni o‘chirmaydi, Qat’iyat bilan adolat o‘rnatadi.</div>
  <div id="21"><sup><a href="https://www.kitobook.com/compare/book/40/12/21/" title="Muqaddas kitobiga sharhlari">21</a></sup> Elatlar Uning ismiga umid bog‘laydi.”</div>
  <div id="22"><sup><a href="https://www.kitobook.com/compare/book/40/12/22/" title="Muqaddas kitobiga sharhlari">22</a></sup> Shundan so‘ng Isoning oldiga jin chalgan bir odamni olib kelishdi. U ham ko‘r, ham soqov edi. Iso unga shifo bergach, u gapiradigan va ko‘radigan bo‘ldi.</div>
  <div id="23"><sup><a href="https://www.kitobook.com/compare/book/40/12/23/" title="Muqaddas kitobiga sharhlari">23</a></sup> Butun xalq hayratda qolib: “Bu Dovudning O‘g‘li emasmikan?!” — derdi.</div>
  <div id="24"><sup><a href="https://www.kitobook.com/compare/book/40/12/24/" title="Muqaddas kitobiga sharhlari">24</a></sup> Bu voqeani eshitgan farziylar esa shunday dedilar: “U ins–jinslar hukmdori Baalzabulning kuchi bilan jinlarni quvib chiqaryapti.”</div>
  <div id="25"><sup><a href="https://www.kitobook.com/compare/book/40/12/25/" title="Muqaddas kitobiga sharhlari">25</a></sup> Iso ularning nima haqida o‘ylayotganini bilib turardi. U shunday dedi: “O‘z ichidan bo‘linib ketgan har bir shohlik huvullab qoladi, o‘z ichidan bo‘lingan shahar ham, xonadon ham barbod bo‘ladi.</div>
  <div id="26"><sup><a href="https://www.kitobook.com/compare/book/40/12/26/" title="Muqaddas kitobiga sharhlari">26</a></sup> Agar shayton shaytonni quvib chiqarsa, uning shohligi o‘zaro bo‘lingan bo‘ladi. Bunday shohlik qanday tura oladi?!</div>
  <div id="27"><sup><a href="https://www.kitobook.com/compare/book/40/12/27/" title="Muqaddas kitobiga sharhlari">27</a></sup> Agar Men jinlarni Baalzabulning kuchi bilan quvib chiqarayotgan bo‘lsam, u holda o‘z sheriklaringiz kimning kuchi bilan jinlarni quvib chiqarishyapti? Shu sababdan ham ular sizlarni hukm qiladi.</div>
  <div id="28"><sup><a href="https://www.kitobook.com/compare/book/40/12/28/" title="Muqaddas kitobiga sharhlari">28</a></sup> Agar Men jinlarni Xudoning Ruhi bilan quvayotgan bo‘lsam, demak, Uning Shohligi sizlarga ham kelgan.</div>
  <div id="29"><sup><a href="https://www.kitobook.com/compare/book/40/12/29/" title="Muqaddas kitobiga sharhlari">29</a></sup> Kim kuchli odamning uyiga bostirib kirib, uning mol–mulkini talon–taroj qila oladi? Avval u uyning egasini bog‘lab qo‘yishi kerak, keyingina uyini talon–taroj qila oladi.</div>
  <div id="30"><sup><a href="https://www.kitobook.com/compare/book/40/12/30/" title="Muqaddas kitobiga sharhlari">30</a></sup> Kim Men tomonda bo‘lmasa, Menga qarshidir. Kim Men bilan birga yig‘masa, sochadi.</div>
  <div id="31"><sup><a href="https://www.kitobook.com/compare/book/40/12/31/" title="Muqaddas kitobiga sharhlari">31</a></sup> Shuning uchun sizlarga aytaman: insonlarning har qanday gunohi va kufrligi kechiriladi. Lekin Muqaddas Ruhga kufrlik qilganlar kechirilmaydi.</div>
  <div id="32"><sup><a href="https://www.kitobook.com/compare/book/40/12/32/" title="Muqaddas kitobiga sharhlari">32</a></sup> Kim Inson O‘g‘liga qarshi so‘z aytsa, kechiriladi. Lekin kim Muqaddas Ruhga qarshi so‘z aytsa, ikki dunyoda ham kechirilmaydi.</div>
  <div id="33"><sup><a href="https://www.kitobook.com/compare/book/40/12/33/" title="Muqaddas kitobiga sharhlari">33</a></sup> Yaxshi daraxt yaxshi meva beradi, yomon daraxt esa yomon meva beradi. Har bir daraxtning qandayligini mevasidan bilsa bo‘ladi.</div>
  <div id="34"><sup><a href="https://www.kitobook.com/compare/book/40/12/34/" title="Muqaddas kitobiga sharhlari">34</a></sup> Voy ilonlar zoti! Sizlar yovuz bo‘la turib, yaxshi narsa gapira olarmidingiz?! Axir, odamning dili nimaga to‘lib–toshsa, o‘sha tiliga chiqadi!</div>
  <div id="35"><sup><a href="https://www.kitobook.com/compare/book/40/12/35/" title="Muqaddas kitobiga sharhlari">35</a></sup> Yaxshi odam yuragining ezgulik xazinasidan yaxshilik chiqaradi, yomon odam yuragining yomonlik xazinasidan yomonlik chiqaradi.</div>
  <div id="36"><sup><a href="https://www.kitobook.com/compare/book/40/12/36/" title="Muqaddas kitobiga sharhlari">36</a></sup> Yana shuni aytib qo‘yay: sizlar aytadigan har bir bema’ni so‘zingiz uchun qiyomat kunida hisob berasizlar.</div>
  <div id="37"><sup><a href="https://www.kitobook.com/compare/book/40/12/37/" title="Muqaddas kitobiga sharhlari">37</a></sup> Sizlar o‘z so‘zlaringiz asosida yo oqlanasizlar, yoki ayblanasizlar.”</div>
  <div id="38"><sup><a href="https://www.kitobook.com/compare/book/40/12/38/" title="Muqaddas kitobiga sharhlari">38</a></sup> Shunda Tavrot tafsirchilari va farziylardan ba’zilari Isoga: “Ustoz, bizga bir alomat ko‘rsatishingizni xohlar edik”, — dedilar.</div>
  <div id="39"><sup><a href="https://www.kitobook.com/compare/book/40/12/39/" title="Muqaddas kitobiga sharhlari">39</a></sup> Iso ularga javoban dedi: “Bu qabih va bevafo nasl alomat so‘rayapti, ammo ularga Yunus payg‘ambarning alomatidan boshqa alomat berilmaydi.</div>
  <div id="40"><sup><a href="https://www.kitobook.com/compare/book/40/12/40/" title="Muqaddas kitobiga sharhlari">40</a></sup> Yunus uch kechayu kunduz dengiz mahluqining qornida bo‘lganiday, Inson O‘g‘li ham uch kechayu kunduz yer bag‘rida bo‘ladi.</div>
  <div id="41"><sup><a href="https://www.kitobook.com/compare/book/40/12/41/" title="Muqaddas kitobiga sharhlari">41</a></sup> Naynavo aholisi qiyomat kunida o‘rnidan turib, bu naslni mahkum etadi. Chunki ular Yunusning va’zini eshitganlarida, tavba qilgan edilar. Bu yerda esa Yunusdan ham buyukroq bir Zot turibdi!</div>
  <div id="42"><sup><a href="https://www.kitobook.com/compare/book/40/12/42/" title="Muqaddas kitobiga sharhlari">42</a></sup> Janub malikasi qiyomat kunida o‘rnidan turib, bu naslning odamlarini mahkum etadi. Chunki Sulaymonning dono ta’limotini tinglagani malika dunyoning u chetidan kelgan edi. Bu yerda esa Sulaymondan ham buyukroq bir Zot turibdi!</div>
  <div id="43"><sup><a href="https://www.kitobook.com/compare/book/40/12/43/" title="Muqaddas kitobiga sharhlari">43</a></sup> Yovuz ruh insondan chiqqandan keyin, huzur– halovat izlab, suvsiz yerlarni kezadi, lekin topmaydi.</div>
  <div id="44"><sup><a href="https://www.kitobook.com/compare/book/40/12/44/" title="Muqaddas kitobiga sharhlari">44</a></sup> So‘ng: “Chiqqan uyimga qaytib boraman”, deydi. Uyiga kelganda, uyni kimsasiz, supurilgan va yig‘ishtirilgan holda ko‘radi.</div>
  <div id="45"><sup><a href="https://www.kitobook.com/compare/book/40/12/45/" title="Muqaddas kitobiga sharhlari">45</a></sup> Shunda borib, o‘zidan ham yovuzroq boshqa yettita ruhni ergashtirib keladi va ular bilan uyga kirib, joylashib oladi. Oxir–oqibat o‘sha odamning ahvoli oldingidan ham battar bo‘ladi. Bu yovuz nasl ham xuddi o‘sha ko‘yga tushadi.”</div>
  <div id="46"><sup><a href="https://www.kitobook.com/compare/book/40/12/46/" title="Muqaddas kitobiga sharhlari">46</a></sup> Iso olomonga gapirayotganda, onasi bilan ukalari Uni tashqarida kutib turgan edilar. Ular Iso bilan gaplashmoqchi edilar.</div>
  <div id="47"><sup><a href="https://www.kitobook.com/compare/book/40/12/47/" title="Muqaddas kitobiga sharhlari">47</a></sup> Kimdir Isoga dedi: — Onangiz bilan ukalaringiz tashqarida turishibdi, ular Siz bilan gaplashmoqchi.</div>
  <div id="48"><sup><a href="https://www.kitobook.com/compare/book/40/12/48/" title="Muqaddas kitobiga sharhlari">48</a></sup> Iso esa bu gaplarni aytgan odamga shunday javob berdi: — Mening onam kim? Ukalarim kim?</div>
  <div id="49"><sup><a href="https://www.kitobook.com/compare/book/40/12/49/" title="Muqaddas kitobiga sharhlari">49</a></sup> So‘ng qo‘li bilan shogirdlarini ko‘rsatib, dedi: — Mana, Mening onam va aka–ukalarim!</div>
  <div id="50"><sup><a href="https://www.kitobook.com/compare/book/40/12/50/" title="Muqaddas kitobiga sharhlari">50</a></sup> Osmondagi Otamning irodasini bajo keltirganlar Mening aka–ukam, opa–singlim va onam bo‘ladi.</div>
</div>