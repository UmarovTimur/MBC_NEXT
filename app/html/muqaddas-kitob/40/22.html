<div itemprop="articleBody" class="text">
  <div id="1"><sup><a href="https://www.kitobook.com/compare/book/40/22/1/" title="Muqaddas kitobiga sharhlari">1</a></sup> Iso odamlarga yana masallar bilan gapira boshladi:</div>
  <div id="2"><sup><a href="https://www.kitobook.com/compare/book/40/22/2/" title="Muqaddas kitobiga sharhlari">2</a></sup> “Osmon Shohligini o‘g‘liga to‘y ziyofati bergan shohga qiyoslasa bo‘ladi.</div>
  <div id="3"><sup><a href="https://www.kitobook.com/compare/book/40/22/3/" title="Muqaddas kitobiga sharhlari">3</a></sup> Shoh to‘yga taklif etilgan mehmonlarni chaqirish uchun xizmatkorlarini yuboribdi. Mehmonlar esa kelishni xohlamabdilar.</div>
  <div id="4"><sup><a href="https://www.kitobook.com/compare/book/40/22/4/" title="Muqaddas kitobiga sharhlari">4</a></sup> Shoh yana boshqa xizmatkorlarini yuborib, shunday debdi: — Taklif etilganlarga aytinglar: men ziyofat dasturxonini tayyorlab qo‘ydim, buqayu bo‘rdoqilarim so‘yildi, hammasi tayyor. To‘yga kelaveringlar!</div>
  <div id="5"><sup><a href="https://www.kitobook.com/compare/book/40/22/5/" title="Muqaddas kitobiga sharhlari">5</a></sup> Biroq ular bu taklifni ham nazarga ilmabdilar, biri dalasiga, boshqasi o‘z ishiga ketibdi.</div>
  <div id="6"><sup><a href="https://www.kitobook.com/compare/book/40/22/6/" title="Muqaddas kitobiga sharhlari">6</a></sup> Qolganlar esa shoh xizmatkorlarini tutib, xo‘rlab, o‘ldirishibdi.</div>
  <div id="7"><sup><a href="https://www.kitobook.com/compare/book/40/22/7/" title="Muqaddas kitobiga sharhlari">7</a></sup> Shoh buni eshitib, g‘azablanibdi. Lashkarini yuborib, qotillarni qatl qildiribdi, shaharlarini esa yondirib kul qilibdi.</div>
  <div id="8"><sup><a href="https://www.kitobook.com/compare/book/40/22/8/" title="Muqaddas kitobiga sharhlari">8</a></sup> Shundan keyin u xizmatkorlariga aytibdi: — To‘y ziyofati tayyor, lekin taklif etilganlar bunga munosib emas ekanlar.</div>
  <div id="9"><sup><a href="https://www.kitobook.com/compare/book/40/22/9/" title="Muqaddas kitobiga sharhlari">9</a></sup> Shuning uchun chorrahalarga boringlar, kimni ko‘rsangiz, to‘y ziyofatiga taklif qilinglar.</div>
  <div id="10"><sup><a href="https://www.kitobook.com/compare/book/40/22/10/" title="Muqaddas kitobiga sharhlari">10</a></sup> Xizmatkorlar yo‘lga chiqib, uchratganlarining hammasini — yomonlarni ham, yaxshilarni ham yig‘ib kelibdilar. Xullas, to‘yxona mehmonlarga to‘libdi.</div>
  <div id="11"><sup><a href="https://www.kitobook.com/compare/book/40/22/11/" title="Muqaddas kitobiga sharhlari">11</a></sup> Shoh mehmonlarni ko‘rish uchun kirganda, u yerda to‘y kiyimini kiymagan bir odamni ko‘ribdi</div>
  <div id="12"><sup><a href="https://www.kitobook.com/compare/book/40/22/12/" title="Muqaddas kitobiga sharhlari">12</a></sup> va undan: — Do‘stim, to‘y kiyimisiz bu yerga qanday kirdingiz? — deb so‘rabdi, u hech qanday javob bera olmabdi.</div>
  <div id="13"><sup><a href="https://www.kitobook.com/compare/book/40/22/13/" title="Muqaddas kitobiga sharhlari">13</a></sup> Shunda shoh xizmatkorlariga aytibdi: — Bu odamning qo‘l–oyoqlarini bog‘lab, tashqariga, qorong‘ilikka tashlanglar. U yerda u qattiq pushaymon bo‘lib, fig‘on chekadi.</div>
  <div id="14"><sup><a href="https://www.kitobook.com/compare/book/40/22/14/" title="Muqaddas kitobiga sharhlari">14</a></sup> Axir, da’vat etilganlar ko‘p, ammo tanlanganlar ozdir.”</div>
  <div id="15"><sup><a href="https://www.kitobook.com/compare/book/40/22/15/" title="Muqaddas kitobiga sharhlari">15</a></sup> Shunda farziylar kelib, Isoni tilidan ilintirish uchun reja tuzdilar.</div>
  <div id="16"><sup><a href="https://www.kitobook.com/compare/book/40/22/16/" title="Muqaddas kitobiga sharhlari">16</a></sup> Ular o‘z shogirdlarini Hirod tarafdorlari bilan birga Isoning oldiga yuborishdi. — Ustoz, — deyishdi ular, — Siz odil ekaningizni bilamiz. Siz Xudoning yo‘lini to‘g‘ri o‘rgatasiz. Biror kishiga xushomadgo‘ylik, yuz– xotirchilik qilmaysiz.</div>
  <div id="17"><sup><a href="https://www.kitobook.com/compare/book/40/22/17/" title="Muqaddas kitobiga sharhlari">17</a></sup> Bizga ayting–chi, Qaysarga soliq to‘lashimiz to‘g‘rimi yoki yo‘qmi?</div>
  <div id="18"><sup><a href="https://www.kitobook.com/compare/book/40/22/18/" title="Muqaddas kitobiga sharhlari">18</a></sup> Ammo Iso ularning niyati yomon ekanini bilib turardi. U shunday dedi: — Hoy ikkiyuzlamachilar! Nima, Meni sinab ko‘rmoqchimisizlar?</div>
  <div id="19"><sup><a href="https://www.kitobook.com/compare/book/40/22/19/" title="Muqaddas kitobiga sharhlari">19</a></sup> Soliqqa to‘lanadigan tangani Menga ko‘rsatinglar. Ular Isoga bir dinor keltirdilar.</div>
  <div id="20"><sup><a href="https://www.kitobook.com/compare/book/40/22/20/" title="Muqaddas kitobiga sharhlari">20</a></sup> — Bu surat va yozuv kimniki? — deb so‘radi Iso.</div>
  <div id="21"><sup><a href="https://www.kitobook.com/compare/book/40/22/21/" title="Muqaddas kitobiga sharhlari">21</a></sup> — Qaysarniki, — deb javob berdi ular. — Unday bo‘lsa, Qaysarning haqini Qaysarga, Xudoning haqini Xudoga beringlar, — dedi Iso.</div>
  <div id="22"><sup><a href="https://www.kitobook.com/compare/book/40/22/22/" title="Muqaddas kitobiga sharhlari">22</a></sup> Ular buni eshitib lol qoldilar. Isoni o‘z holiga qo‘yib, qaytib ketdilar.</div>
  <div id="23"><sup><a href="https://www.kitobook.com/compare/book/40/22/23/" title="Muqaddas kitobiga sharhlari">23</a></sup> Sadduqiylar o‘liklarning tirilishini inkor etardilar. Ularning ba’zilari o‘sha kuni Isoning oldiga kelib, shunday savol berdilar:</div>
  <div id="24"><sup><a href="https://www.kitobook.com/compare/book/40/22/24/" title="Muqaddas kitobiga sharhlari">24</a></sup> — Ustoz! Muso aytgan ediki: “Agar odam farzand ko‘rmay o‘lib ketsa, marhumning ukasi akasining xotiniga uylanib, akasi uchun farzandni dunyoga keltirsin.”</div>
  <div id="25"><sup><a href="https://www.kitobook.com/compare/book/40/22/25/" title="Muqaddas kitobiga sharhlari">25</a></sup> Bizda yetti aka–uka bor edi. Birinchisi uylandi, ammo farzand ko‘rmay olamdan o‘tdi, xotini esa ukasiga qoldi.</div>
  <div id="26"><sup><a href="https://www.kitobook.com/compare/book/40/22/26/" title="Muqaddas kitobiga sharhlari">26</a></sup> Ikkinchi, uchinchi, hatto yettinchisigacha, hammasining boshiga shu ko‘rgilik tushdi.</div>
  <div id="27"><sup><a href="https://www.kitobook.com/compare/book/40/22/27/" title="Muqaddas kitobiga sharhlari">27</a></sup> Oxirida xotin ham qazo qildi.</div>
  <div id="28"><sup><a href="https://www.kitobook.com/compare/book/40/22/28/" title="Muqaddas kitobiga sharhlari">28</a></sup> Ayting–chi, Xudo odamlarni tiriltirganda xotin yettovidan qaysi birining xotini hisoblanadi? Axir, hammasi unga uylangan edi–ku.</div>
  <div id="29"><sup><a href="https://www.kitobook.com/compare/book/40/22/29/" title="Muqaddas kitobiga sharhlari">29</a></sup> Iso ularga shunday javob berdi: — Sizlar Muqaddas Bitiklarni ham, Xudoning qudratini ham bilmaysizlar, ana shu sababdan adashyapsizlar.</div>
  <div id="30"><sup><a href="https://www.kitobook.com/compare/book/40/22/30/" title="Muqaddas kitobiga sharhlari">30</a></sup> O‘liklar tirilganda uylanmaydilar, erga ham tegmaydilar, balki bamisoli osmondagi farishtalarday bo‘ladilar.</div>
  <div id="31"><sup><a href="https://www.kitobook.com/compare/book/40/22/31/" title="Muqaddas kitobiga sharhlari">31</a></sup> O‘liklarning tirilishi haqidagi masalaga kelsak: nahotki Xudoning sizlarga aytgan gaplarini hech qachon o‘qimagan bo‘lsangizlar?!</div>
  <div id="32"><sup><a href="https://www.kitobook.com/compare/book/40/22/32/" title="Muqaddas kitobiga sharhlari">32</a></sup> U: “Men Ibrohim, Is’hoq va Yoqubning Xudosiman”, — degan–ku! Axir, Xudo o‘liklarning emas, tiriklarning Xudosidir.</div>
  <div id="33"><sup><a href="https://www.kitobook.com/compare/book/40/22/33/" title="Muqaddas kitobiga sharhlari">33</a></sup> Olomon buni eshitib, Isoning ta’limotidan hayratda qoldi.</div>
  <div id="34"><sup><a href="https://www.kitobook.com/compare/book/40/22/34/" title="Muqaddas kitobiga sharhlari">34</a></sup> Iso sadduqiylarni mot qilib qo‘yganini farziylar ham eshitib, bir joyga yig‘ildilar.</div>
  <div id="35"><sup><a href="https://www.kitobook.com/compare/book/40/22/35/" title="Muqaddas kitobiga sharhlari">35</a></sup> Ulardan biri — Tavrot tafsirchisi Isoni sinash maqsadida Unga shunday savol berdi:</div>
  <div id="36"><sup><a href="https://www.kitobook.com/compare/book/40/22/36/" title="Muqaddas kitobiga sharhlari">36</a></sup> — Ustoz, Tavrotdagi qaysi amr eng buyuk?</div>
  <div id="37"><sup><a href="https://www.kitobook.com/compare/book/40/22/37/" title="Muqaddas kitobiga sharhlari">37</a></sup> Iso unga dedi: — Egangiz Xudoni butun qalbingiz bilan, jonu dilingiz bilan, butun ongingiz bilan seving.</div>
  <div id="38"><sup><a href="https://www.kitobook.com/compare/book/40/22/38/" title="Muqaddas kitobiga sharhlari">38</a></sup> Bu birinchi va eng buyuk amr.</div>
  <div id="39"><sup><a href="https://www.kitobook.com/compare/book/40/22/39/" title="Muqaddas kitobiga sharhlari">39</a></sup> Ikkinchisi esa shunga o‘xshashdir: “O‘zgani o‘zingizni sevganday seving.”</div>
  <div id="40"><sup><a href="https://www.kitobook.com/compare/book/40/22/40/" title="Muqaddas kitobiga sharhlari">40</a></sup> Musoning butun Qonuni va payg‘ambarlarning hamma so‘zlari mana shu ikki amrga tayanadi.</div>
  <div id="41"><sup><a href="https://www.kitobook.com/compare/book/40/22/41/" title="Muqaddas kitobiga sharhlari">41</a></sup> Farziylar yig‘ilishganda, Iso ulardan so‘radi:</div>
  <div id="42"><sup><a href="https://www.kitobook.com/compare/book/40/22/42/" title="Muqaddas kitobiga sharhlari">42</a></sup> — Masih haqida nima deb o‘ylaysizlar? U kimning o‘g‘li? — Dovudning o‘g‘li, — deb javob berdi ular.</div>
  <div id="43"><sup><a href="https://www.kitobook.com/compare/book/40/22/43/" title="Muqaddas kitobiga sharhlari">43</a></sup> Iso ularga dedi: — Unday bo‘lsa, qanday qilib Dovud Muqaddas Ruh orqali Masihni Rabbim deb aytadi? Dovud shunday degan edi:</div>
  <div id="44"><sup><a href="https://www.kitobook.com/compare/book/40/22/44/" title="Muqaddas kitobiga sharhlari">44</a></sup> “Egamiz aytmoqda Rabbimga: Dushmanlaringni oyoqlaring ostiga yiqitmagunimcha, Sen Mening o‘ng tomonimda o‘tirib turgin.”</div>
  <div id="45"><sup><a href="https://www.kitobook.com/compare/book/40/22/45/" title="Muqaddas kitobiga sharhlari">45</a></sup> Agar Dovud Masihni Rabbim deb atagan bo‘lsa, qanday qilib Masih Dovudning o‘g‘li bo‘ladi?!</div>
  <div id="46"><sup><a href="https://www.kitobook.com/compare/book/40/22/46/" title="Muqaddas kitobiga sharhlari">46</a></sup> Isoning savoliga hech kim javob bera olmadi. O‘sha kundan boshlab hech kim Unga savol berishga jur’at etolmaydigan bo‘ldi.</div>
</div>