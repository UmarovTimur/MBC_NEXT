<div itemprop="articleBody" class="text">
  <div id="1"><sup><a href="https://www.kitobook.com/compare/book/40/15/1/" title="Muqaddas kitobiga sharhlari">1</a></sup> Quddusdanfarziylar va Tavrot tafsirchilari Isoning oldida kelib, shunday dedilar:</div>
  <div id="2"><sup><a href="https://www.kitobook.com/compare/book/40/15/2/" title="Muqaddas kitobiga sharhlari">2</a></sup> — Nega Sizning shogirdlaringiz ota– bobolarimizning urf–odatlariga amal qilmayaptilar? Nega ovqatlanishdan oldin qo‘llarini yuvmaydilar?</div>
  <div id="3"><sup><a href="https://www.kitobook.com/compare/book/40/15/3/" title="Muqaddas kitobiga sharhlari">3</a></sup> Iso ularga javob berib dedi: — O‘zlaringiz–chi? Nega o‘z urf–odatingizni deb, Xudoning amrini buzib yuribsizlar?</div>
  <div id="4"><sup><a href="https://www.kitobook.com/compare/book/40/15/4/" title="Muqaddas kitobiga sharhlari">4</a></sup> Xudo: “Ota–onangizni hurmat qiling. Otasini yoki onasini xo‘rlagan har qanday odamga o‘lim jazosi berilsin”, deb aytgan.</div>
  <div id="5"><sup><a href="https://www.kitobook.com/compare/book/40/15/5/" title="Muqaddas kitobiga sharhlari">5</a></sup> Ammo sizlar shunday ta’lim berasizlar: odam o‘z otasi yoki onasiga: “Farzandlik burchim — Xudoga in’om qilingan, — desa,</div>
  <div id="6"><sup><a href="https://www.kitobook.com/compare/book/40/15/6/" title="Muqaddas kitobiga sharhlari">6</a></sup> — u ota–onasini hurmat qilmasa ham bo‘ladi.” Shu tariqa sizlar o‘z ta’limotingiz bilan Xudoning kalomini bekor qilyapsizlar.</div>
  <div id="7"><sup><a href="https://www.kitobook.com/compare/book/40/15/7/" title="Muqaddas kitobiga sharhlari">7</a></sup> Sizlar ikkiyuzlamachisizlar! Ishayo payg‘ambar siz haqingizda to‘g‘ri aytgan:</div>
  <div id="8"><sup><a href="https://www.kitobook.com/compare/book/40/15/8/" title="Muqaddas kitobiga sharhlari">8</a></sup> “Bu xalq Meni tildagina izzat qiladi, Yuraklari esa Mendan uzoqdir.</div>
  <div id="9"><sup><a href="https://www.kitobook.com/compare/book/40/15/9/" title="Muqaddas kitobiga sharhlari">9</a></sup> Ular Menga sajda qiladilar, Ammo sajdalari behudadir. Chunki ular inson yaratgan qoidalarni Ilohiy qonun, deb o‘rgatadilar.”</div>
  <div id="10"><sup><a href="https://www.kitobook.com/compare/book/40/15/10/" title="Muqaddas kitobiga sharhlari">10</a></sup> Keyin Iso xalqni yoniga chaqirib, dedi: — Menga quloq solib, tushunib olinglar!</div>
  <div id="11"><sup><a href="https://www.kitobook.com/compare/book/40/15/11/" title="Muqaddas kitobiga sharhlari">11</a></sup> Og‘izga kiradigan narsa emas, balki og‘izdan chiqadigan narsa insonni harom qiladi.</div>
  <div id="12"><sup><a href="https://www.kitobook.com/compare/book/40/15/12/" title="Muqaddas kitobiga sharhlari">12</a></sup> Shunda shogirdlar Isoning oldiga borib dedilar: — Aytgan bu gapingiz farziylarga qattiq botganini bildingizmi?</div>
  <div id="13"><sup><a href="https://www.kitobook.com/compare/book/40/15/13/" title="Muqaddas kitobiga sharhlari">13</a></sup> Iso shunday javob berdi: — Osmondagi Otam o‘tqazmagan har qanday o‘simlik ildizi bilan sug‘urib tashlanadi.</div>
  <div id="14"><sup><a href="https://www.kitobook.com/compare/book/40/15/14/" title="Muqaddas kitobiga sharhlari">14</a></sup> Farziylarga e’tibor bermanglar. Ular o‘zlari ko‘r va ko‘rlarga yo‘lboshchilik qiladilar. Agar ko‘r odam ko‘rni yetaklasa, ikkalasi ham chuqurga yiqilib tushadi.</div>
  <div id="15"><sup><a href="https://www.kitobook.com/compare/book/40/15/15/" title="Muqaddas kitobiga sharhlari">15</a></sup> Shunda Butrus: — Xalqqa aytgan gapingizni bizga tushuntirib bering! — dedi.</div>
  <div id="16"><sup><a href="https://www.kitobook.com/compare/book/40/15/16/" title="Muqaddas kitobiga sharhlari">16</a></sup> — Shunchalik ham befahm bo‘lasizlarmi?! — dedi Iso. —</div>
  <div id="17"><sup><a href="https://www.kitobook.com/compare/book/40/15/17/" title="Muqaddas kitobiga sharhlari">17</a></sup> Og‘izga kiradigan har bir narsa qoringa o‘tib, kerakli joydan chiqib ketishini nahotki tushunmasangizlar?</div>
  <div id="18"><sup><a href="https://www.kitobook.com/compare/book/40/15/18/" title="Muqaddas kitobiga sharhlari">18</a></sup> Ammo og‘izdan chiqadigan narsalar yurakdan chiqadi. Ana o‘shalar insonni harom qiladi.</div>
  <div id="19"><sup><a href="https://www.kitobook.com/compare/book/40/15/19/" title="Muqaddas kitobiga sharhlari">19</a></sup> Chunki inson yuragidan yomon fikrlar, qotillik, fahshu zino, o‘g‘irlik, soxta guvohlik va tuhmat chiqadi.</div>
  <div id="20"><sup><a href="https://www.kitobook.com/compare/book/40/15/20/" title="Muqaddas kitobiga sharhlari">20</a></sup> Ana shular insonni harom qiladi. Yuvilmagan qo‘l bilan ovqat yeyish esa insonni harom qilmaydi.</div>
  <div id="21"><sup><a href="https://www.kitobook.com/compare/book/40/15/21/" title="Muqaddas kitobiga sharhlari">21</a></sup> Iso u yerdan ketib, Tir va Sidon hududlariga bordi.</div>
  <div id="22"><sup><a href="https://www.kitobook.com/compare/book/40/15/22/" title="Muqaddas kitobiga sharhlari">22</a></sup> Shu yerda yashaydigan bir kan’onlik ayol Isoning oldiga kelib, faryod qildi: — Ey Hazrat, Dovudning O‘g‘li, menga rahm qiling! Qizimni jin chalgan, ahvoli yomon!</div>
  <div id="23"><sup><a href="https://www.kitobook.com/compare/book/40/15/23/" title="Muqaddas kitobiga sharhlari">23</a></sup> Iso unga bir og‘iz so‘z ham javob bermadi. Shogirdlari Isoning oldiga kelib, iltimos qildilar: — Uni jo‘natib yuboring! Axir, u ketimizdan qolmay, dodlab yuribdi.</div>
  <div id="24"><sup><a href="https://www.kitobook.com/compare/book/40/15/24/" title="Muqaddas kitobiga sharhlari">24</a></sup> Iso esa shunday dedi: — Xudo Meni faqat Isroil xalqining adashgan qo‘ylari oldiga yubordi.</div>
  <div id="25"><sup><a href="https://www.kitobook.com/compare/book/40/15/25/" title="Muqaddas kitobiga sharhlari">25</a></sup> Ayol esa kelib, Isoning oldiga tiz cho‘kdi–da: — Yordam bering, Hazrat! — deb yolvordi.</div>
  <div id="26"><sup><a href="https://www.kitobook.com/compare/book/40/15/26/" title="Muqaddas kitobiga sharhlari">26</a></sup> Iso esa: — Bolalardan nonni olib kuchuklarga tashlash yaxshi emas, — dedi.</div>
  <div id="27"><sup><a href="https://www.kitobook.com/compare/book/40/15/27/" title="Muqaddas kitobiga sharhlari">27</a></sup> — To‘g‘ri, Hazrat, — dedi ayol. — Lekin kuchuklar ham xo‘jayinlarining dasturxonidan to‘kilgan ushoqlarini yeydi–ku.</div>
  <div id="28"><sup><a href="https://www.kitobook.com/compare/book/40/15/28/" title="Muqaddas kitobiga sharhlari">28</a></sup> Shunda Iso: — Ey ayol, sening ishonching buyuk! — dedi. — Mayli, sen istaganingday bo‘lsin. Shu zahoti ayolning qizi sog‘ayib qoldi.</div>
  <div id="29"><sup><a href="https://www.kitobook.com/compare/book/40/15/29/" title="Muqaddas kitobiga sharhlari">29</a></sup> Iso u yerdan chiqib, Jalila ko‘li bo‘ylab ketdi. So‘ng toqqa chiqib, o‘tirdi.</div>
  <div id="30"><sup><a href="https://www.kitobook.com/compare/book/40/15/30/" title="Muqaddas kitobiga sharhlari">30</a></sup> Isoning oldiga bir talay olomon keldi. Ular o‘zlari bilan cho‘loq, ko‘r, mayib, soqov va boshqa ko‘plab xastalarni olib kelib, Isoning oyoqlari tomoniga o‘tqizdilar. Iso ularning hammasiga shifo berdi.</div>
  <div id="31"><sup><a href="https://www.kitobook.com/compare/book/40/15/31/" title="Muqaddas kitobiga sharhlari">31</a></sup> Soqovlarning gapirganini, mayiblarning sog‘ayganini, cho‘loqlarning yurganini va ko‘rlarning ko‘zlari ochilganini xalq ko‘rib, hayratda qoldi. Ular Isroilning Xudosini olqishladilar.</div>
  <div id="32"><sup><a href="https://www.kitobook.com/compare/book/40/15/32/" title="Muqaddas kitobiga sharhlari">32</a></sup> Iso shogirdlarini yoniga chaqirib dedi: — Xalqqa achinyapman. Ular uch kundan beri Men bilan birga, yeyishga hech narsasi yo‘q. Ularga ovqat bermay jo‘natib yuborishni xohlamayman, yo‘lda holdan toyib qolishlari mumkin.</div>
  <div id="33"><sup><a href="https://www.kitobook.com/compare/book/40/15/33/" title="Muqaddas kitobiga sharhlari">33</a></sup> Shogirdlari Unga: — Shu qadar katta olomonni to‘ydirish uchun bu kimsasiz joyda qayerdan non olamiz?! — deyishdi.</div>
  <div id="34"><sup><a href="https://www.kitobook.com/compare/book/40/15/34/" title="Muqaddas kitobiga sharhlari">34</a></sup> — Qancha nonlaringiz bor? — deb so‘radi Iso.— Yettita non va ozgina mayda balig‘imiz bor, — dedi shogirdlar.</div>
  <div id="35"><sup><a href="https://www.kitobook.com/compare/book/40/15/35/" title="Muqaddas kitobiga sharhlari">35</a></sup> Shundan keyin Iso xalqqa yerga o‘tirishni buyurdi.</div>
  <div id="36"><sup><a href="https://www.kitobook.com/compare/book/40/15/36/" title="Muqaddas kitobiga sharhlari">36</a></sup> Yettita non va baliqlarni olib, shukrona duosini o‘qidi. Non va baliqlarni sindirib, tarqatish uchun shogirdlariga berdi. Shogirdlar xalqqa tarqatishdi.</div>
  <div id="37"><sup><a href="https://www.kitobook.com/compare/book/40/15/37/" title="Muqaddas kitobiga sharhlari">37</a></sup> Hamma yeb to‘ydi. Ortib qolgan non burdalarini yig‘ishganda, to‘la yetti savat chiqdi.</div>
  <div id="38"><sup><a href="https://www.kitobook.com/compare/book/40/15/38/" title="Muqaddas kitobiga sharhlari">38</a></sup> Bolalar bilan ayollarni hisobga olmaganda, non yeganlarning soni to‘rt mingta edi.</div>
  <div id="39"><sup><a href="https://www.kitobook.com/compare/book/40/15/39/" title="Muqaddas kitobiga sharhlari">39</a></sup> Shundan keyin Iso odamlarga ketishga ijozat berdi, O‘zi esa qayiqqa o‘tirib, Magadan hududiga yo‘l oldi.</div>
</div>