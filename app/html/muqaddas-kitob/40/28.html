<div itemprop="articleBody" class="text">
  <div id="1"><sup><a href="https://www.kitobook.com/compare/book/40/28/1/" title="Muqaddas kitobiga sharhlari">1</a></sup> Shabbat kunining ertasiga, yakshanba kuni tongotarda Magdalalik Maryam bilan boshqa Maryam qabrni ko‘rgani borishdi.</div>
  <div id="2"><sup><a href="https://www.kitobook.com/compare/book/40/28/2/" title="Muqaddas kitobiga sharhlari">2</a></sup> Shunda to‘satdan qattiq zilzila bo‘ldi, chunki Egamizning farishtasi osmondan tushib, qabr og‘zidagi toshni ag‘darib yubordi. Farishta o‘sha tosh ustiga o‘tirdi.</div>
  <div id="3"><sup><a href="https://www.kitobook.com/compare/book/40/28/3/" title="Muqaddas kitobiga sharhlari">3</a></sup> Uning qiyofasi yashinday porlardi, kiyimlari qorday oppoq edi.</div>
  <div id="4"><sup><a href="https://www.kitobook.com/compare/book/40/28/4/" title="Muqaddas kitobiga sharhlari">4</a></sup> Uni ko‘rib soqchilar shunchalik qo‘rqib ketdilarki, titrab, murdaday qotib qoldilar.</div>
  <div id="5"><sup><a href="https://www.kitobook.com/compare/book/40/28/5/" title="Muqaddas kitobiga sharhlari">5</a></sup> Farishta ayollarga dedi: — Qo‘rqmanglar! Bilaman, sizlar xochga mixlangan Isoni qidiryapsizlar.</div>
  <div id="6"><sup><a href="https://www.kitobook.com/compare/book/40/28/6/" title="Muqaddas kitobiga sharhlari">6</a></sup> U bu yerda yo‘q. O‘zi aytganiday, U tirildi. Mana, kelib ko‘ringlar, U shu yerda yotgan edi.</div>
  <div id="7"><sup><a href="https://www.kitobook.com/compare/book/40/28/7/" title="Muqaddas kitobiga sharhlari">7</a></sup> Endi tezroq borib, Uning shogirdlariga: “Iso o‘likdan tirildi. U sizlarni Jalilada kutyapti. Uni o‘sha yerda ko‘rasizlar”, — deb aytinglar. Sizlarga aytadigan gapim shu edi.</div>
  <div id="8"><sup><a href="https://www.kitobook.com/compare/book/40/28/8/" title="Muqaddas kitobiga sharhlari">8</a></sup> Ayollar shosha–pisha qabrdan ketdilar. Qo‘rquv va cheksiz sevinchga to‘lib, Isoning shogirdlariga xabar bergani yugurib ketdilar.</div>
  <div id="9"><sup><a href="https://www.kitobook.com/compare/book/40/28/9/" title="Muqaddas kitobiga sharhlari">9</a></sup> Birdaniga Isoning O‘zi ularning qarshisidan chiqib: — Salom! — dedi. Ayollar Isoning oldiga borib, oyoqlariga yopishgancha Unga sajda qildilar.</div>
  <div id="10"><sup><a href="https://www.kitobook.com/compare/book/40/28/10/" title="Muqaddas kitobiga sharhlari">10</a></sup> Iso ularga dedi: — Qo‘rqmanglar! Borib, birodarlarimga: “Jalilaga borar ekansizlar”, deb aytinglar. Ular Meni o‘sha yerda ko‘radilar.</div>
  <div id="11"><sup><a href="https://www.kitobook.com/compare/book/40/28/11/" title="Muqaddas kitobiga sharhlari">11</a></sup> Ayollar ketganlaridan keyin, soqchilar bo‘linmasidan bir nechtasi shaharga kirib, yuz bergan voqea to‘g‘risida bosh ruhoniylarga aytib berdilar.</div>
  <div id="12"><sup><a href="https://www.kitobook.com/compare/book/40/28/12/" title="Muqaddas kitobiga sharhlari">12</a></sup> Bosh ruhoniylar bilan oqsoqollar uchrashib, reja tuzdilar. Ular soqchilarga katta miqdorda pul berib,</div>
  <div id="13"><sup><a href="https://www.kitobook.com/compare/book/40/28/13/" title="Muqaddas kitobiga sharhlari">13</a></sup> shunday dedilar: — Sizlar hammaga: “Isoning shogirdlari kechasi kelib, biz uxlab yotganimizda jasadni o‘g‘irlab ketishdi”, deb aytasizlar.</div>
  <div id="14"><sup><a href="https://www.kitobook.com/compare/book/40/28/14/" title="Muqaddas kitobiga sharhlari">14</a></sup> Bordi–yu, bu xabar hokimning qulog‘iga yetib borgudek bo‘lsa, uni o‘zimiz ishontiramiz, sizlarni har qanday ko‘ngilsizlikdan xalos etamiz.</div>
  <div id="15"><sup><a href="https://www.kitobook.com/compare/book/40/28/15/" title="Muqaddas kitobiga sharhlari">15</a></sup> Shunday qilib, soqchilar pulni olib, aytilganday qildilar. Voqeaning shu ta’rifi bugungi kungacha yahudiylar orasida keng tarqalgan.</div>
  <div id="16"><sup><a href="https://www.kitobook.com/compare/book/40/28/16/" title="Muqaddas kitobiga sharhlari">16</a></sup> O‘n bir shogird Jalilaga, Iso ularga tayin etgan toqqa bordilar.</div>
  <div id="17"><sup><a href="https://www.kitobook.com/compare/book/40/28/17/" title="Muqaddas kitobiga sharhlari">17</a></sup> Shogirdlar Isoni ko‘rganlari zahoti, Unga sajda qildilar, ba’zilari esa ikkilanib qoldilar.</div>
  <div id="18"><sup><a href="https://www.kitobook.com/compare/book/40/28/18/" title="Muqaddas kitobiga sharhlari">18</a></sup> Iso kelib, ularga dedi: “Yeru osmondagi butun hokimiyat Menga berilgan.</div>
  <div id="19"><sup><a href="https://www.kitobook.com/compare/book/40/28/19/" title="Muqaddas kitobiga sharhlari">19</a></sup> Shuning uchun borib, barcha xalqlardan shogird orttiringlar. Ularni Ota, O‘g‘il va Muqaddas Ruh nomi bilan suvga cho‘mdiringlar.</div>
  <div id="20"><sup><a href="https://www.kitobook.com/compare/book/40/28/20/" title="Muqaddas kitobiga sharhlari">20</a></sup> Men sizlarga buyurgan hamma narsaga amal qilishni ularga o‘rgatinglar. Zotan, Men har doim, dunyoning oxirigacha sizlar bilan birga bo‘laman.”</div>
</div>