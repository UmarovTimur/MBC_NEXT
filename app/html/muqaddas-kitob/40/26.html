<div itemprop="articleBody" class="text">
  <div id="1"><sup><a href="https://www.kitobook.com/compare/book/40/26/1/" title="Muqaddas kitobiga sharhlari">1</a></sup> Iso bu gaplarni aytib bo‘lgach, shogirdlariga shunday dedi:</div>
  <div id="2"><sup><a href="https://www.kitobook.com/compare/book/40/26/2/" title="Muqaddas kitobiga sharhlari">2</a></sup> “Ikki kundan keyin Fisih ziyofati bo‘lishini bilasizlar. Ana, o‘shanda Inson O‘g‘liga xoinlik qilishadi, Uni xochga mixlashadi.”</div>
  <div id="3"><sup><a href="https://www.kitobook.com/compare/book/40/26/3/" title="Muqaddas kitobiga sharhlari">3</a></sup> Bu paytda bosh ruhoniylar va oqsoqollar Kayafa ismli oliy ruhoniyning saroyida yig‘ilgan edilar.</div>
  <div id="4"><sup><a href="https://www.kitobook.com/compare/book/40/26/4/" title="Muqaddas kitobiga sharhlari">4</a></sup> Ular Isoni hiyla bilan tutib, o‘ldirish uchun fitna o‘ylab topdilar.</div>
  <div id="5"><sup><a href="https://www.kitobook.com/compare/book/40/26/5/" title="Muqaddas kitobiga sharhlari">5</a></sup> Ammo ular: “Biz bu ishni bayram kunlari qilmasligimiz kerak, aks holda xalq g‘alayon qilishi mumkin”, dedilar.</div>
  <div id="6"><sup><a href="https://www.kitobook.com/compare/book/40/26/6/" title="Muqaddas kitobiga sharhlari">6</a></sup> Iso Baytaniyada teri kasalligiga chalingan Shimo‘nning uyida</div>
  <div id="7"><sup><a href="https://www.kitobook.com/compare/book/40/26/7/" title="Muqaddas kitobiga sharhlari">7</a></sup> mexmon bo‘lib o‘tirgan edi. Shunda bir ayol ganchdan yasalgan idishda qimmatbaho atir moyi olib kelib, Isoning boshidan quydi.</div>
  <div id="8"><sup><a href="https://www.kitobook.com/compare/book/40/26/8/" title="Muqaddas kitobiga sharhlari">8</a></sup> Shogirdlar buni ko‘rgach, g‘azablanib: — Bu isrofgarchilikning nima keragi bor?</div>
  <div id="9"><sup><a href="https://www.kitobook.com/compare/book/40/26/9/" title="Muqaddas kitobiga sharhlari">9</a></sup> Axir, bu moyni katta pulga sotib, kambag‘allarga taqsimlab berish mumkin edi–ku! — deyishdi.</div>
  <div id="10"><sup><a href="https://www.kitobook.com/compare/book/40/26/10/" title="Muqaddas kitobiga sharhlari">10</a></sup> Shogirdlar nima to‘g‘risida gapirayotganlarini Iso bilib qolib, ularga dedi: — Nega ayolni xijolatda qoldiryapsizlar? U Men uchun ajoyib ish qildi.</div>
  <div id="11"><sup><a href="https://www.kitobook.com/compare/book/40/26/11/" title="Muqaddas kitobiga sharhlari">11</a></sup> Kambag‘allar har doim sizlar bilan birga bo‘ladilar. Men esa har doim ham sizlar bilan birga bo‘lmayman.</div>
  <div id="12"><sup><a href="https://www.kitobook.com/compare/book/40/26/12/" title="Muqaddas kitobiga sharhlari">12</a></sup> Ayol bu moyni tanamga to‘kib, Meni dafnga tayyorladi.</div>
  <div id="13"><sup><a href="https://www.kitobook.com/compare/book/40/26/13/" title="Muqaddas kitobiga sharhlari">13</a></sup> Sizlarga chinini aytayin: Xushxabar dunyoning qaysi yerida e’lon qilinmasin, bu ayol ham esga olinib, uning qilgan ishi haqida aytiladi.</div>
  <div id="14"><sup><a href="https://www.kitobook.com/compare/book/40/26/14/" title="Muqaddas kitobiga sharhlari">14</a></sup> Shunda o‘n ikki shogirddan biri bo‘lgan Yahudo Ishqariyot bosh ruhoniylarning oldiga borib:</div>
  <div id="15"><sup><a href="https://www.kitobook.com/compare/book/40/26/15/" title="Muqaddas kitobiga sharhlari">15</a></sup> — Agar Isoni sizlarga tutib bersam, menga nima berasizlar? — deb so‘radi. Ular Yahudoga o‘ttiz kumush tanga berdilar.</div>
  <div id="16"><sup><a href="https://www.kitobook.com/compare/book/40/26/16/" title="Muqaddas kitobiga sharhlari">16</a></sup> O‘sha vaqtdan boshlab Yahudo Isoni tutib berish uchun qulay fursatni kuta boshladi.</div>
  <div id="17"><sup><a href="https://www.kitobook.com/compare/book/40/26/17/" title="Muqaddas kitobiga sharhlari">17</a></sup> Xamirturushsiz non bayramining birinchi kunida shogirdlar Isoning oldiga kelib dedilar: — Fisih taomini qayerda yemoqchisiz? Biz borib tayyorgarlik ko‘raylik.</div>
  <div id="18"><sup><a href="https://www.kitobook.com/compare/book/40/26/18/" title="Muqaddas kitobiga sharhlari">18</a></sup> Iso dedi: — Shaharga falonchining oldiga borib, unga shunday deb aytinglar: Ustozimiz sizga: “Vaqtim yetdi. Men Fisih ziyofatini shogirdlarim bilan sizning uyingizda o‘tkazmoqchiman”, deb aytib yubordilar.</div>
  <div id="19"><sup><a href="https://www.kitobook.com/compare/book/40/26/19/" title="Muqaddas kitobiga sharhlari">19</a></sup> Shogirdlar Isoning aytganini qilib, Fisih taomini tayyorladilar.</div>
  <div id="20"><sup><a href="https://www.kitobook.com/compare/book/40/26/20/" title="Muqaddas kitobiga sharhlari">20</a></sup> Kech kirganda, Iso o‘n ikki shogirdi bilan dasturxon atrofiga yonboshladi.</div>
  <div id="21"><sup><a href="https://www.kitobook.com/compare/book/40/26/21/" title="Muqaddas kitobiga sharhlari">21</a></sup> Ovqatlanayotganlarida Iso: — Sizlarga chinini aytayin, orangizdan bittangiz Menga xiyonat qiladi, — dedi.</div>
  <div id="22"><sup><a href="https://www.kitobook.com/compare/book/40/26/22/" title="Muqaddas kitobiga sharhlari">22</a></sup> Shogirdlar qattiq xafa bo‘lib, birin–ketin: — Hazrat, nahotki meni nazarda tutayotgan bo‘lsangiz? — deb so‘radilar.</div>
  <div id="23"><sup><a href="https://www.kitobook.com/compare/book/40/26/23/" title="Muqaddas kitobiga sharhlari">23</a></sup> U esa shunday javob berdi: — Men bilan baravar kosaga nonni botirgan Menga xiyonat qiladi.</div>
  <div id="24"><sup><a href="https://www.kitobook.com/compare/book/40/26/24/" title="Muqaddas kitobiga sharhlari">24</a></sup> Ha, Inson O‘g‘li U haqda yozilganday jon beradi. Ammo Inson O‘g‘liga xiyonat qilgan odamning holiga voy! Uning tug‘ilganidan ko‘ra tug‘ilmagani yaxshiroq edi.</div>
  <div id="25"><sup><a href="https://www.kitobook.com/compare/book/40/26/25/" title="Muqaddas kitobiga sharhlari">25</a></sup> Sotqin Yahudo Isoga: — Ustoz, nahotki o‘sha men bo‘lsam? — dedi. — O‘zing aytding, — deb javob berdi Iso.</div>
  <div id="26"><sup><a href="https://www.kitobook.com/compare/book/40/26/26/" title="Muqaddas kitobiga sharhlari">26</a></sup> Ular ovqatlanayotganda, Iso nonni oldi, duo o‘qib sindirdi. Nonni shogirdlariga berib: — Olib yenglar, bu Mening tanamdir, — dedi.</div>
  <div id="27"><sup><a href="https://www.kitobook.com/compare/book/40/26/27/" title="Muqaddas kitobiga sharhlari">27</a></sup> Sharob quyilgan kosani ham oldi, shukrona duosini o‘qib, ularga uzatdi: — Bundan hammalaring ichinglar, — dedi.</div>
  <div id="28"><sup><a href="https://www.kitobook.com/compare/book/40/26/28/" title="Muqaddas kitobiga sharhlari">28</a></sup> — Bu sharob Xudoning ahdini bildiradi. Bu Ahd ko‘plarning gunohini yuvish uchun to‘kiladigan qonim evaziga kuchga kiradi.</div>
  <div id="29"><sup><a href="https://www.kitobook.com/compare/book/40/26/29/" title="Muqaddas kitobiga sharhlari">29</a></sup> Sizlarga shuni aytay: bir kun kelib, Men sizlar bilan birga Otamning Shohligida yangi sharob ichaman. Ammo o‘sha kun kelmaguncha endi sharobni og‘zimga ham olmayman.</div>
  <div id="30"><sup><a href="https://www.kitobook.com/compare/book/40/26/30/" title="Muqaddas kitobiga sharhlari">30</a></sup> So‘ng ular hamdu sano kuylab, Zaytun tog‘i tomon ketdilar.</div>
  <div id="31"><sup><a href="https://www.kitobook.com/compare/book/40/26/31/" title="Muqaddas kitobiga sharhlari">31</a></sup> Iso shogirdlariga dedi: — Bugun kechasi hammalaringiz Meni tashlab, qochib ketasizlar. Chunki yozilgan: “Men cho‘ponni o‘ldiraman, Shunda suruvdagi qo‘ylar har yoqqa tarqalib ketadi.”</div>
  <div id="32"><sup><a href="https://www.kitobook.com/compare/book/40/26/32/" title="Muqaddas kitobiga sharhlari">32</a></sup> Biroq Men tirilganimdan keyin, sizlarni Jalilada kutaman.</div>
  <div id="33"><sup><a href="https://www.kitobook.com/compare/book/40/26/33/" title="Muqaddas kitobiga sharhlari">33</a></sup> Butrus Isoga dedi: — Sizni hamma tashlab ketsa ham, men tashlab ketmayman!</div>
  <div id="34"><sup><a href="https://www.kitobook.com/compare/book/40/26/34/" title="Muqaddas kitobiga sharhlari">34</a></sup> Iso unga: — Senga chinini aytayin, shu kechasiyoq, xo‘roz qichqirmasdan oldin, sen Mendan uch marta tonasan, — dedi.</div>
  <div id="35"><sup><a href="https://www.kitobook.com/compare/book/40/26/35/" title="Muqaddas kitobiga sharhlari">35</a></sup> Butrus Unga: — Kerak bo‘lsa, Siz bilan birga o‘laman! Ammo Sizdan aslo tonmayman! — dedi. Boshqa hamma shogirdlari ham shunday dedilar.</div>
  <div id="36"><sup><a href="https://www.kitobook.com/compare/book/40/26/36/" title="Muqaddas kitobiga sharhlari">36</a></sup> Shundan keyin Iso shogirdlari bilan Getsimaniya degan joyga bordi. Iso shogirdlariga: — Shu yerda o‘tirib turinglar, Men nariroqqa borib, ibodat qilaman, — dedi.</div>
  <div id="37"><sup><a href="https://www.kitobook.com/compare/book/40/26/37/" title="Muqaddas kitobiga sharhlari">37</a></sup> U yoniga Butrusni va Zabadiyning ikki o‘g‘lini oldi. Isoni qayg‘u, g‘am qamradi.</div>
  <div id="38"><sup><a href="https://www.kitobook.com/compare/book/40/26/38/" title="Muqaddas kitobiga sharhlari">38</a></sup> U shogirdlariga: — Yuragimdagi og‘ir qayg‘u Meni o‘lguday qiynab yubordi. Shu yerda qolinglar–da, ko‘z– quloq bo‘lib turinglar, — dedi.</div>
  <div id="39"><sup><a href="https://www.kitobook.com/compare/book/40/26/39/" title="Muqaddas kitobiga sharhlari">39</a></sup> So‘ng bir oz nari ketib, yerga muk tushdi–da, shunday deb yolvordi: — Ey Otam, agar iloji bo‘lsa, bu azob kosasi Meni chetlab o‘tsin. Ammo Mening xohishim emas, Sening xohishing bajo bo‘lsin.</div>
  <div id="40"><sup><a href="https://www.kitobook.com/compare/book/40/26/40/" title="Muqaddas kitobiga sharhlari">40</a></sup> U shogirdlari yoniga kelib, ularning uxlab yotganini ko‘rdi. Butrusga dedi: — Men bilan birga bir soatgina ham uyg‘oq o‘tira olmabsizlar–da!</div>
  <div id="41"><sup><a href="https://www.kitobook.com/compare/book/40/26/41/" title="Muqaddas kitobiga sharhlari">41</a></sup> Ko‘z–quloq bo‘lib turinglar, vasvasaga tushmaslik uchun ibodat qilinglar. Ruh tetik, tana esa zaifdir.</div>
  <div id="42"><sup><a href="https://www.kitobook.com/compare/book/40/26/42/" title="Muqaddas kitobiga sharhlari">42</a></sup> Iso ikkinchi marta ketib, shunday deb iltijo qildi: — Ey Otam! Agar bu azob kosasidan qutulishimning iloji bo‘lmasa, mayli, Men o‘sha kosadan ichaman. Sening xohishing bajo bo‘lsin.</div>
  <div id="43"><sup><a href="https://www.kitobook.com/compare/book/40/26/43/" title="Muqaddas kitobiga sharhlari">43</a></sup> U qaytib kelib, shogirdlarining yana uxlab yotganini ko‘rdi. Ularning ko‘zlari yumilib ketayotgan edi.</div>
  <div id="44"><sup><a href="https://www.kitobook.com/compare/book/40/26/44/" title="Muqaddas kitobiga sharhlari">44</a></sup> Iso ularning oldidan yana ketib, avvalgi so‘zlarini takrorlab, uchinchi marta ibodat qildi.</div>
  <div id="45"><sup><a href="https://www.kitobook.com/compare/book/40/26/45/" title="Muqaddas kitobiga sharhlari">45</a></sup> So‘ng U shogirdlari yoniga qaytib kelib, ularga dedi: — Haligacha dam olib, uxlab yotibsizlarmi?! Mana, vaqt–soati keldi, Inson O‘g‘li gunohkorlar qo‘liga tutib berilyapti.</div>
  <div id="46"><sup><a href="https://www.kitobook.com/compare/book/40/26/46/" title="Muqaddas kitobiga sharhlari">46</a></sup> Turinglar, ketaylik! Ana, Menga xoinlik qiluvchi kelyapti!</div>
  <div id="47"><sup><a href="https://www.kitobook.com/compare/book/40/26/47/" title="Muqaddas kitobiga sharhlari">47</a></sup> Iso hali gapirib bo‘lmasidan, Yahudo kelib qoldi. U o‘n ikki shogirddan biri bo‘lib, uning yonida qilich va tayoq ko‘tarib olgan olomon bor edi. Bu olomonni bosh ruhoniylar va oqsoqollar yuborgan edilar.</div>
  <div id="48"><sup><a href="https://www.kitobook.com/compare/book/40/26/48/" title="Muqaddas kitobiga sharhlari">48</a></sup> Xoin Yahudo olomon bilan til biriktirib, shunday degandi: “Men kimni o‘psam, U o‘sha Kishidir. Uni qo‘lga olinglar.”</div>
  <div id="49"><sup><a href="https://www.kitobook.com/compare/book/40/26/49/" title="Muqaddas kitobiga sharhlari">49</a></sup> U to‘g‘ri Isoning oldiga borib: — Assalomu alaykum, Ustoz! — deb, Uni o‘pdi.</div>
  <div id="50"><sup><a href="https://www.kitobook.com/compare/book/40/26/50/" title="Muqaddas kitobiga sharhlari">50</a></sup> Iso unga: — Do‘stim, qiladigan ishingni qilaqol, — deyishi bilanoq, odamlar Isoni ushlab, qo‘lga oldilar.</div>
  <div id="51"><sup><a href="https://www.kitobook.com/compare/book/40/26/51/" title="Muqaddas kitobiga sharhlari">51</a></sup> Shunda Iso bilan birga bo‘lganlardan biri qilichini qinidan sug‘urdi–da, oliy ruhoniyning xizmatkoriga bir urib, qulog‘ini kesib tashladi.</div>
  <div id="52"><sup><a href="https://www.kitobook.com/compare/book/40/26/52/" title="Muqaddas kitobiga sharhlari">52</a></sup> Lekin Iso unga dedi: — Qilichingni qiniga solib qo‘y! Qilich ko‘targanlarning hammasi qilichdan halok bo‘ladi.</div>
  <div id="53"><sup><a href="https://www.kitobook.com/compare/book/40/26/53/" title="Muqaddas kitobiga sharhlari">53</a></sup> Kerak bo‘lganda edi, Men Otamga iltijo qilgan bo‘lardim. U Menga o‘sha zahotiyoq o‘n minglab farishtlarini yuborgan bo‘lardi. Shuni bilmaysanmi?</div>
  <div id="54"><sup><a href="https://www.kitobook.com/compare/book/40/26/54/" title="Muqaddas kitobiga sharhlari">54</a></sup> Lekin bunday qilganimda edi, qanday qilib Muqaddas Bitiklar amalga oshardi? Axir, bularning hammasi sodir bo‘lishi kerak–ku!</div>
  <div id="55"><sup><a href="https://www.kitobook.com/compare/book/40/26/55/" title="Muqaddas kitobiga sharhlari">55</a></sup> Shundan so‘ng Iso olomonga dedi: — Men qaroqchimidim, Meni olib ketgani qilichu tayoqlar bilan kelibsizlar?! Men har kuni Ma’bad hovlisida ta’lim berardim. Sizlar o‘shanda Meni qo‘lga olmadingizlar.</div>
  <div id="56"><sup><a href="https://www.kitobook.com/compare/book/40/26/56/" title="Muqaddas kitobiga sharhlari">56</a></sup> Ammo bularning hammasi payg‘ambarlarning Muqaddas Bitiklardagi bashoratlari bajo bo‘lishi uchun ro‘y berdi. O‘shanda hamma shogirdlari Isoni qoldirib, qochib ketishdi.</div>
  <div id="57"><sup><a href="https://www.kitobook.com/compare/book/40/26/57/" title="Muqaddas kitobiga sharhlari">57</a></sup> Isoni qo‘lga olganlar Uni oliy ruhoniy Kayafaning huzuriga olib keldilar. U yerda Tavrot tafsirchilari bilan oqsoqollar ham yig‘ilishgan edi.</div>
  <div id="58"><sup><a href="https://www.kitobook.com/compare/book/40/26/58/" title="Muqaddas kitobiga sharhlari">58</a></sup> Butrus esa Isoga uzoqdan ergashib, oliy ruhoniyning hovlisigacha keldi. Butrus ichkariga kirib, oxiri nima bilan tugarkin, deb kuzatish uchun soqchilarning yoniga o‘tirdi.</div>
  <div id="59"><sup><a href="https://www.kitobook.com/compare/book/40/26/59/" title="Muqaddas kitobiga sharhlari">59</a></sup> Bosh ruhoniylar va Oliy kengashning barcha a’zolari Isoni o‘limga mahkum qilish uchun Unga qarshi soxta dalillar izlar edilar.</div>
  <div id="60"><sup><a href="https://www.kitobook.com/compare/book/40/26/60/" title="Muqaddas kitobiga sharhlari">60</a></sup> Ancha guvohlar chiqqan bo‘lsa–da, yetarlicha ayblovchi dalillar topilmadi. Nihoyat, ikki soxta guvoh so‘zga chiqib,</div>
  <div id="61"><sup><a href="https://www.kitobook.com/compare/book/40/26/61/" title="Muqaddas kitobiga sharhlari">61</a></sup> shunday aytishdi: — Bu Odam: “Men Xudoning Ma’badini buzib, uch kunda uni tiklay olaman”, degan.</div>
  <div id="62"><sup><a href="https://www.kitobook.com/compare/book/40/26/62/" title="Muqaddas kitobiga sharhlari">62</a></sup> Oliy ruhoniy o‘rnidan turib, Isoga: — Indamay turaverasanmi?! Ularning Senga qo‘ygan ayblariga javob qaytarmaysanmi?! — dedi.</div>
  <div id="63"><sup><a href="https://www.kitobook.com/compare/book/40/26/63/" title="Muqaddas kitobiga sharhlari">63</a></sup> Iso esa indamadi. Oliy ruhoniy Unga dedi: — Barhayot Xudo haqi qasam ichib, ayt: Xudoning O‘g‘li — Masih Senmisan?</div>
  <div id="64"><sup><a href="https://www.kitobook.com/compare/book/40/26/64/" title="Muqaddas kitobiga sharhlari">64</a></sup> Iso unga: — Gapingiz to‘g‘ri, — dedi. — Bundan buyon sizlar Inson O‘g‘lini Qodir Xudoning o‘ng tomonida o‘tirganini va osmon bulutlarida kelayotganini ko‘rasizlar.</div>
  <div id="65"><sup><a href="https://www.kitobook.com/compare/book/40/26/65/" title="Muqaddas kitobiga sharhlari">65</a></sup> Shunda oliy ruhoniy kiyimlarini yirtib dedi: — U kufrlik qilyapti–ku! Bizlarga boshqa guvohlarning nima keragi bor?! Uning kufrlik qilganini hozirgina o‘zlaringiz eshitdingizlar.</div>
  <div id="66"><sup><a href="https://www.kitobook.com/compare/book/40/26/66/" title="Muqaddas kitobiga sharhlari">66</a></sup> Sizlarning qaroringiz qanday? — U o‘limga loyiq! — deb javob berdi ular.</div>
  <div id="67"><sup><a href="https://www.kitobook.com/compare/book/40/26/67/" title="Muqaddas kitobiga sharhlari">67</a></sup> So‘ng ular Isoning yuziga tupurib, Uni mushtlay boshladilar. Boshqalari esa Unga shapaloq urib:</div>
  <div id="68"><sup><a href="https://www.kitobook.com/compare/book/40/26/68/" title="Muqaddas kitobiga sharhlari">68</a></sup> — Ey Masih! Qani top–chi, Seni kim urdi ekan? — derdilar.</div>
  <div id="69"><sup><a href="https://www.kitobook.com/compare/book/40/26/69/" title="Muqaddas kitobiga sharhlari">69</a></sup> Bu paytda Butrus tashqarida hovlida o‘tirgan edi. Bir cho‘ri qiz uning yoniga kelib: — Siz ham o‘sha Jalilalik Iso bilan birga edingiz–ku! — dedi.</div>
  <div id="70"><sup><a href="https://www.kitobook.com/compare/book/40/26/70/" title="Muqaddas kitobiga sharhlari">70</a></sup> Lekin Shimo‘n hammaning oldida buni inkor etib dedi: — Nima to‘g‘risida gapirayotganingizni tushunmayapman.</div>
  <div id="71"><sup><a href="https://www.kitobook.com/compare/book/40/26/71/" title="Muqaddas kitobiga sharhlari">71</a></sup> So‘ng darvoza oldiga bordi. Shunda boshqa bir xizmatkor ayol uni ko‘rib, u yerda turganlarga: — Mana bu odam Nosiralik Iso bilan birga edi, — dedi.</div>
  <div id="72"><sup><a href="https://www.kitobook.com/compare/book/40/26/72/" title="Muqaddas kitobiga sharhlari">72</a></sup> Shimo‘n esa qasam ichib: — Men Uni tanimayman! — deb yana Isodan tondi.</div>
  <div id="73"><sup><a href="https://www.kitobook.com/compare/book/40/26/73/" title="Muqaddas kitobiga sharhlari">73</a></sup> Bir ozdan keyin u yerda turganlar kelib, Butrusga: — Siz o‘shalardan ekaningiz shevangizdan bilinib turibdi, — deyishdi.</div>
  <div id="74"><sup><a href="https://www.kitobook.com/compare/book/40/26/74/" title="Muqaddas kitobiga sharhlari">74</a></sup> — Xudo ursin! Men bu Odamni tanimayman! — deb qasam ichdi Butrus. Shu payt xo‘roz qichqirdi.</div>
  <div id="75"><sup><a href="https://www.kitobook.com/compare/book/40/26/75/" title="Muqaddas kitobiga sharhlari">75</a></sup> Shunda Butrus Isoning: “Xo‘roz qichqirmasidan oldin, sen Mendan uch marta tonasan”, degan gapini esladi. U hovlidan chiqib, achchiq–achchiq yig‘ladi.</div>
</div>