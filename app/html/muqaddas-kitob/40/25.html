<div itemprop="articleBody" class="text">
  <div id="1"><sup><a href="https://www.kitobook.com/compare/book/40/25/1/" title="Muqaddas kitobiga sharhlari">1</a></sup> “Oxirzamon yaqinlashganda Osmon Shohligini quyidagiga o‘xshatsa bo‘ladi: kelinning o‘nta dugonasi moychiroqlarini olib, kuyovni qarshilagani chiqishibdi.</div>
  <div id="2"><sup><a href="https://www.kitobook.com/compare/book/40/25/2/" title="Muqaddas kitobiga sharhlari">2</a></sup> Ulardan beshtasi nodon, beshtasi dono ekan.</div>
  <div id="3"><sup><a href="https://www.kitobook.com/compare/book/40/25/3/" title="Muqaddas kitobiga sharhlari">3</a></sup> Nodonlari moychiroqlarni olishibdi–yu ammo chiroq uchun moy olishmabdi.</div>
  <div id="4"><sup><a href="https://www.kitobook.com/compare/book/40/25/4/" title="Muqaddas kitobiga sharhlari">4</a></sup> Donolari esa moychiroqlari bilan birga idishlarda moy ham olibdilar.</div>
  <div id="5"><sup><a href="https://www.kitobook.com/compare/book/40/25/5/" title="Muqaddas kitobiga sharhlari">5</a></sup> Kuyov kechikibdi, shu sababdan hammalari mudrab, uxlab qolibdilar.</div>
  <div id="6"><sup><a href="https://www.kitobook.com/compare/book/40/25/6/" title="Muqaddas kitobiga sharhlari">6</a></sup> Yarim kechasi: “Ana, kuyov kelyapti! Uni kutib olgani chiqinglar!” — degan bir ovoz yangrabdi.</div>
  <div id="7"><sup><a href="https://www.kitobook.com/compare/book/40/25/7/" title="Muqaddas kitobiga sharhlari">7</a></sup> Shunda qizlarning hammasi o‘rnidan turib, moychiroqlarini tayyorlay boshlabdilar.</div>
  <div id="8"><sup><a href="https://www.kitobook.com/compare/book/40/25/8/" title="Muqaddas kitobiga sharhlari">8</a></sup> Nodonlari donolariga aytibdilar: — Bizga ham moyingizdan ozgina beringlar, chiroqlarimiz o‘chyapti!</div>
  <div id="9"><sup><a href="https://www.kitobook.com/compare/book/40/25/9/" title="Muqaddas kitobiga sharhlari">9</a></sup> Donolari esa shunday javob beribdilar: — Yo‘q! Bizga ham, sizlarga ham moy yetmay qoladi. Yaxshisi, sotuvchilarga borib, o‘zlaringizga moy sotib olinglar.</div>
  <div id="10"><sup><a href="https://www.kitobook.com/compare/book/40/25/10/" title="Muqaddas kitobiga sharhlari">10</a></sup> Ular moy sotib olgani ketishganda, kuyov kelib qolibdi. Tayyor turgan qizlar kuyov bilan birga to‘yxonaga kirib ketishibdi. Orqalaridan eshik yopilibdi.</div>
  <div id="11"><sup><a href="https://www.kitobook.com/compare/book/40/25/11/" title="Muqaddas kitobiga sharhlari">11</a></sup> Keyin qolgan qizlar kelib: — Hazrat! Hazrat! Bizga eshikni oching! — deyishibdi.</div>
  <div id="12"><sup><a href="https://www.kitobook.com/compare/book/40/25/12/" title="Muqaddas kitobiga sharhlari">12</a></sup> Lekin U: — Sizlarni umuman tanimayman, — deb javob beribdi.</div>
  <div id="13"><sup><a href="https://www.kitobook.com/compare/book/40/25/13/" title="Muqaddas kitobiga sharhlari">13</a></sup> Xullas, hushyor bo‘linglar, chunki qaysi kuni, qaysi soatda kelishimni bilmaysizlar.”</div>
  <div id="14"><sup><a href="https://www.kitobook.com/compare/book/40/25/14/" title="Muqaddas kitobiga sharhlari">14</a></sup> “Yana Osmon Shohligini safarga jo‘nab ketayotgan odamga o‘xshatsa bo‘ladi. U ketishidan oldin xizmatkorlarini chaqirib, o‘z mol–mulkini ularga topshiribdi.</div>
  <div id="15"><sup><a href="https://www.kitobook.com/compare/book/40/25/15/" title="Muqaddas kitobiga sharhlari">15</a></sup> U har biriga qobiliyatiga yarasha: biriga besh ming tilla, ikkinchisiga ikki ming tilla, uchinchisiga esa ming tilla berib, jo‘nab ketibdi.</div>
  <div id="16"><sup><a href="https://www.kitobook.com/compare/book/40/25/16/" title="Muqaddas kitobiga sharhlari">16</a></sup> Besh ming tilla olgan xizmatkor vaqtni boy bermay, pulni ishga solibdi va yana besh ming tilla daromad olibdi.</div>
  <div id="17"><sup><a href="https://www.kitobook.com/compare/book/40/25/17/" title="Muqaddas kitobiga sharhlari">17</a></sup> Ikki ming tilla olgan xizmatkor ham xuddi shunday yo‘l tutib, ikki ming tilla orttiribdi.</div>
  <div id="18"><sup><a href="https://www.kitobook.com/compare/book/40/25/18/" title="Muqaddas kitobiga sharhlari">18</a></sup> Ming tilla olgan xizmatkor esa borib, chuqur qazibdi–da, xo‘jayin bergan pulini ko‘mib qo‘yibdi.</div>
  <div id="19"><sup><a href="https://www.kitobook.com/compare/book/40/25/19/" title="Muqaddas kitobiga sharhlari">19</a></sup> Oradan ancha vaqt o‘tibdi. Xo‘jayin qaytib kelib, xizmatkorlaridan hisobot so‘rabdi.</div>
  <div id="20"><sup><a href="https://www.kitobook.com/compare/book/40/25/20/" title="Muqaddas kitobiga sharhlari">20</a></sup> Besh ming tilla olgan xizmatkori orttirgan besh ming tillani ham olib kelib, shunday debdi: — Xo‘jayin! Menga besh ming tilla bergan edingiz. Mana, qarang, men bulardan tashqari yana besh ming tilla ishladim.</div>
  <div id="21"><sup><a href="https://www.kitobook.com/compare/book/40/25/21/" title="Muqaddas kitobiga sharhlari">21</a></sup> Xo‘jayini unga: — Barakalla! Sen yaxshi va ishonchli xizmatkorsan! — debdi. — Kichik ishda ishonchimni oqlaganing uchun, senga katta ishlarni ishonib topshiraman. Kel, mening xursandchiligimga sherik bo‘l.</div>
  <div id="22"><sup><a href="https://www.kitobook.com/compare/book/40/25/22/" title="Muqaddas kitobiga sharhlari">22</a></sup> Ikki ming tilla olgan xizmatkor ham kelib: — Xo‘jayin! Menga ikki ming tilla bergandingiz. Mana, qarang, men bulardan tashqari yana ikki ming tilla ishladim, — debdi.</div>
  <div id="23"><sup><a href="https://www.kitobook.com/compare/book/40/25/23/" title="Muqaddas kitobiga sharhlari">23</a></sup> Xo‘jayini unga: — Barakalla! Sen yaxshi va ishonchli xizmatkorsan! — debdi. — Kichik ishda ishonchimni oqlaganing uchun, senga katta ishlarni ishonib topshiraman. Kel, mening xursandchiligimga sherik bo‘l.</div>
  <div id="24"><sup><a href="https://www.kitobook.com/compare/book/40/25/24/" title="Muqaddas kitobiga sharhlari">24</a></sup> Ming tilla olgan xizmatkor ham kelib shunday debdi: — Xo‘jayin! Men sizning qattiqqo‘l odam ekaningizni bilardim. Siz ekmagan yerdan o‘rasiz, o‘zingiz yetishtirmagan hosilni yig‘ib olasiz.</div>
  <div id="25"><sup><a href="https://www.kitobook.com/compare/book/40/25/25/" title="Muqaddas kitobiga sharhlari">25</a></sup> Shuning uchun men qo‘rqqanimdan borib, bergan tillangizni yerga ko‘mib qo‘ydim. Mana tillangiz!</div>
  <div id="26"><sup><a href="https://www.kitobook.com/compare/book/40/25/26/" title="Muqaddas kitobiga sharhlari">26</a></sup> Xo‘jayin unga shunday javob beribdi: — Ey yomon, yalqov xizmatkor! Men ekmagan yerdan o‘rishimni, o‘zim yetishtirmagan hosilni yig‘ib olishimni bilar ekansan,</div>
  <div id="27"><sup><a href="https://www.kitobook.com/compare/book/40/25/27/" title="Muqaddas kitobiga sharhlari">27</a></sup> pulimni muomalaga kiritsang bo‘lmasmidi?! Men qaytib kelib, pulimni foydasi bilan qaytarib olgan bo‘lar edim.</div>
  <div id="28"><sup><a href="https://www.kitobook.com/compare/book/40/25/28/" title="Muqaddas kitobiga sharhlari">28</a></sup> So‘ng xo‘jayin debdi: — Qani, undagi ming tillani olib, o‘n ming tillasi borga beringlar!</div>
  <div id="29"><sup><a href="https://www.kitobook.com/compare/book/40/25/29/" title="Muqaddas kitobiga sharhlari">29</a></sup> Chunki kimda bor bo‘lsa, unga yana beriladi va u mo‘l-ko‘lchilikda yashaydi. Kimda yo‘q bo‘lsa, hatto bori ham tortib olinadi.</div>
  <div id="30"><sup><a href="https://www.kitobook.com/compare/book/40/25/30/" title="Muqaddas kitobiga sharhlari">30</a></sup> Endi bu yaramas xizmatkorni tashqariga, qorong‘ilikka uloqtirib yuboringlar. U yerda bu yaramas qattiq pushaymon bo‘lib, fig‘on chekadi.”</div>
  <div id="31"><sup><a href="https://www.kitobook.com/compare/book/40/25/31/" title="Muqaddas kitobiga sharhlari">31</a></sup> “Inson O‘g‘li O‘zining ulug‘vorligida, jamiki farishtalari bilan birga kelganda O‘zining shohona taxtiga o‘tiradi.</div>
  <div id="32"><sup><a href="https://www.kitobook.com/compare/book/40/25/32/" title="Muqaddas kitobiga sharhlari">32</a></sup> Barcha xalqlar Uning huzuriga to‘planadilar. Cho‘pon qo‘ylarni echkilardan ajratganday, U xalqlarni bir–biridan ajratadi.</div>
  <div id="33"><sup><a href="https://www.kitobook.com/compare/book/40/25/33/" title="Muqaddas kitobiga sharhlari">33</a></sup> U qo‘ylarni o‘ng tomoniga, echkilarni chap tomoniga qo‘yadi.</div>
  <div id="34"><sup><a href="https://www.kitobook.com/compare/book/40/25/34/" title="Muqaddas kitobiga sharhlari">34</a></sup> Shundan keyin Shoh o‘ng tomonidagilarga aytadi: — Ey Otamning barakasini olganlar, kelinglar! Shohlikni meros qilib olinglar! Bu shohlik olam yaratilgandayoq sizlar uchun tayyorlab qo‘yilgan.</div>
  <div id="35"><sup><a href="https://www.kitobook.com/compare/book/40/25/35/" title="Muqaddas kitobiga sharhlari">35</a></sup> Axir, Men och edim, Menga ovqat berdingizlar. Chanqagan edim, Menga ichimlik berdingizlar. Musofir edim, uyingizdan boshpana berdingizlar.</div>
  <div id="36"><sup><a href="https://www.kitobook.com/compare/book/40/25/36/" title="Muqaddas kitobiga sharhlari">36</a></sup> Yalang‘och edim, Meni kiyintirdingizlar. Kasal edim, Menga g‘amxo‘rlik qildingizlar. Zindonda edim, Meni kelib ko‘rdingizlar.</div>
  <div id="37"><sup><a href="https://www.kitobook.com/compare/book/40/25/37/" title="Muqaddas kitobiga sharhlari">37</a></sup> Bunga javoban solihlar Unga shunday deydilar: — Yo Rabbiy! Qachon sizni och holda ko‘rib, ovqat beribmiz?! Qachon chanqaganingizni ko‘rib, biron narsa ichiribmiz?</div>
  <div id="38"><sup><a href="https://www.kitobook.com/compare/book/40/25/38/" title="Muqaddas kitobiga sharhlari">38</a></sup> Musofir ekaningizni qachon ko‘rib, uyimizdan boshpana beribmiz? Yalang‘och ekaningizni qachon ko‘rib, kiyintiribmiz?</div>
  <div id="39"><sup><a href="https://www.kitobook.com/compare/book/40/25/39/" title="Muqaddas kitobiga sharhlari">39</a></sup> Kasal yoki zindonda bo‘lganingizda qachon Sizni yo‘qlab boribmiz?</div>
  <div id="40"><sup><a href="https://www.kitobook.com/compare/book/40/25/40/" title="Muqaddas kitobiga sharhlari">40</a></sup> Shoh ularga shunday javob beradi: — Sizlarga chinini aytayin: sizlar eng kichik birodarimga qilgan har qanday yaxshiligingizni Menga qilgan bo‘lasiz.</div>
  <div id="41"><sup><a href="https://www.kitobook.com/compare/book/40/25/41/" title="Muqaddas kitobiga sharhlari">41</a></sup> So‘ng U chap tomondagilarga ham aytadi: — Ey la’natilar, ko‘zimdan yo‘qolinglar! Iblis va uning farishtalariga tayyorlab qo‘yilgan abadiy olovga mubtalo bo‘ling!</div>
  <div id="42"><sup><a href="https://www.kitobook.com/compare/book/40/25/42/" title="Muqaddas kitobiga sharhlari">42</a></sup> Axir, Men och edim, ovqat bermadingizlar. Chanqagandim, ichgani hech narsa bermadingizlar.</div>
  <div id="43"><sup><a href="https://www.kitobook.com/compare/book/40/25/43/" title="Muqaddas kitobiga sharhlari">43</a></sup> Musofir edim, uyingizdan boshpana bermadingizlar. Yalang‘och edim, Meni kiyintirmadingiz. Kasal bo‘ldim, zindonga tushdim, Meni kelib ko‘rmadingizlar.</div>
  <div id="44"><sup><a href="https://www.kitobook.com/compare/book/40/25/44/" title="Muqaddas kitobiga sharhlari">44</a></sup> Shunda ular aytadilar: — Yo Rabbiy! Qachon Sizni och, chanqagan, musofir, yalang‘och, kasal holda yoki zindonda ekaningizni ko‘ribmiz? Agar ko‘rganimizda edi, nahotki Sizdan xizmatimizni ayagan bo‘lardik?!</div>
  <div id="45"><sup><a href="https://www.kitobook.com/compare/book/40/25/45/" title="Muqaddas kitobiga sharhlari">45</a></sup> U esa shunday javob beradi: — Sizlarga chinini aytayin: sizlar eng kichik birodarimdan ayagan yaxshiligingizni Mendan ayagan bo‘lasiz.</div>
  <div id="46"><sup><a href="https://www.kitobook.com/compare/book/40/25/46/" title="Muqaddas kitobiga sharhlari">46</a></sup> Bular abadiy jazoga, solihlar esa abadiy hayotga muyassar bo‘ladilar.”</div>
</div>