<div itemprop="articleBody" class="text">
  <div id="1"><sup><a href="https://www.kitobook.com/compare/book/41/09/1/" title="Muqaddas kitobiga sharhlari">1</a></sup> Iso ularga yana dedi: — Sizlarga chinini aytayin, bu yerda turganlardan ba’zilari borki, ular Xudoning Shohligini qudrat bilan kelishini ko‘rmagunlaricha, o‘lmaydilar.</div>
  <div id="2"><sup><a href="https://www.kitobook.com/compare/book/41/09/2/" title="Muqaddas kitobiga sharhlari">2</a></sup> Oradan olti kun o‘tdi. Iso yoniga Butrus, Yoqub va Yuhannoni olib, baland bir toqqa chiqdi. U yerda, ularning ko‘z o‘ngida Isoning qiyofasi o‘zgarib ketdi.</div>
  <div id="3"><sup><a href="https://www.kitobook.com/compare/book/41/09/3/" title="Muqaddas kitobiga sharhlari">3</a></sup> Uning kiyimlari ham ko‘zni qamashtiradigan darajada oppoq bo‘lib qoldi, yer yuzida hech bir kir yuvuvchi bunday oqartira olmas edi.</div>
  <div id="4"><sup><a href="https://www.kitobook.com/compare/book/41/09/4/" title="Muqaddas kitobiga sharhlari">4</a></sup> Shunda shogirdlar Iso bilan gaplashib turgan Ilyos bilan Musoni ko‘rishdi.</div>
  <div id="5"><sup><a href="https://www.kitobook.com/compare/book/41/09/5/" title="Muqaddas kitobiga sharhlari">5</a></sup> Butrus Isoga dedi: — Ustoz, yaxshi ham shu yerda ekanmiz! Keling, uchta chayla yasaylik: bittasi Sizga, bittasi Musoga, bittasi Ilyosga.</div>
  <div id="6"><sup><a href="https://www.kitobook.com/compare/book/41/09/6/" title="Muqaddas kitobiga sharhlari">6</a></sup> Shogirdlar shunchalik qo‘rqib ketgan edilarki, Butrus nima deb aytayotganini o‘zi ham bilmas edi.</div>
  <div id="7"><sup><a href="https://www.kitobook.com/compare/book/41/09/7/" title="Muqaddas kitobiga sharhlari">7</a></sup> Shu paytda bulut paydo bo‘lib, ularga soya soldi. Bulut orasidan shunday ovoz eshitildi: — Bu Mening sevikli O‘g‘limdir, Unga quloq solinglar!</div>
  <div id="8"><sup><a href="https://www.kitobook.com/compare/book/41/09/8/" title="Muqaddas kitobiga sharhlari">8</a></sup> Birdaniga shogirdlar atrofga qarab, yolg‘iz Isodan boshqa hech kimni ko‘rishmadi.</div>
  <div id="9"><sup><a href="https://www.kitobook.com/compare/book/41/09/9/" title="Muqaddas kitobiga sharhlari">9</a></sup> Tog‘dan tushayotganlarida Iso ularga buyurdi: — Inson O‘g‘li o‘lib tirilmaguncha, bu ko‘rganlaringizni hech kimga aytmanglar.</div>
  <div id="10"><sup><a href="https://www.kitobook.com/compare/book/41/09/10/" title="Muqaddas kitobiga sharhlari">10</a></sup> Ular bu haqda hech kimga aytmadilar, ammo o‘zaro: “O‘likdan tirilish nima degani ekan?” deb, bu xususda munozara qila boshladilar.</div>
  <div id="11"><sup><a href="https://www.kitobook.com/compare/book/41/09/11/" title="Muqaddas kitobiga sharhlari">11</a></sup> Ular Isodan so‘radilar: — Nega Tavrot tafsirchilari, Masihdan oldin Ilyos kelishi kerak, deb aytadilar?</div>
  <div id="12"><sup><a href="https://www.kitobook.com/compare/book/41/09/12/" title="Muqaddas kitobiga sharhlari">12</a></sup> Iso ularga javoban dedi: — To‘g‘ri, avvalo Ilyos kelib, hamma narsani tiklaydi. Xo‘sh, Muqaddas Bitiklarda, Inson O‘g‘li ko‘p azob chekishi va xo‘rlanishi kerak, deb ham yozilmaganmi?!</div>
  <div id="13"><sup><a href="https://www.kitobook.com/compare/book/41/09/13/" title="Muqaddas kitobiga sharhlari">13</a></sup> Biroq Men sizlarga shuni aytaman: Ilyos allaqachon kelgan va u haqda yozilganidek, uni xohlaganicha ho‘rladilar.</div>
  <div id="14"><sup><a href="https://www.kitobook.com/compare/book/41/09/14/" title="Muqaddas kitobiga sharhlari">14</a></sup> Iso uch shogirdi bilan tog‘dan tushganda, ular qolgan shogirdlari atrofiga yig‘ilgan katta olomonni ko‘rdilar. Ba’zi Tavrot tafsirchilari Isoning shogirdlari bilan bahslashayotgan edilar.</div>
  <div id="15"><sup><a href="https://www.kitobook.com/compare/book/41/09/15/" title="Muqaddas kitobiga sharhlari">15</a></sup> Odamlar Isoni ko‘rib, hayratga tushishdi. Uning oldiga yugurib borib, salom berishdi.</div>
  <div id="16"><sup><a href="https://www.kitobook.com/compare/book/41/09/16/" title="Muqaddas kitobiga sharhlari">16</a></sup> — Nimalar to‘g‘risida bahslashyapsizlar? — deb so‘radi Iso.</div>
  <div id="17"><sup><a href="https://www.kitobook.com/compare/book/41/09/17/" title="Muqaddas kitobiga sharhlari">17</a></sup> Olomon orasidan kimdir javob berdi: — Ustoz! Sizning oldingizga o‘g‘limni olib kelgan edim, uni jin chalgani uchun gapira olmaydi.</div>
  <div id="18"><sup><a href="https://www.kitobook.com/compare/book/41/09/18/" title="Muqaddas kitobiga sharhlari">18</a></sup> Jin uni qayerda tutib olsa, yerga yiqitadi. O‘g‘limning og‘zidan ko‘pik chiqadi, u tishlarini g‘ichirlatib, qotib qoladi. Men shogirdlaringizga, jinni quvib chiqaringlar, dedim, ammo ular eplay olmadilar.</div>
  <div id="19"><sup><a href="https://www.kitobook.com/compare/book/41/09/19/" title="Muqaddas kitobiga sharhlari">19</a></sup> Iso bunga javoban: — Ey imonsiz avlod! Qachongacha sizlar bilan bo‘laman? Qachongacha sizlarga toqat qilaman? Oldimga keltiringlar bolani! — dedi.</div>
  <div id="20"><sup><a href="https://www.kitobook.com/compare/book/41/09/20/" title="Muqaddas kitobiga sharhlari">20</a></sup> Bolani Isoning oldiga keltirishdi. Isoni ko‘rishi bilanoq jin bolani qaltiratib tashladi. Bola yerga yiqildi–yu, og‘zidan ko‘pik oqizgancha ag‘nab yotaverdi.</div>
  <div id="21"><sup><a href="https://www.kitobook.com/compare/book/41/09/21/" title="Muqaddas kitobiga sharhlari">21</a></sup> Iso uning otasidan: — Qachondan beri u bunday ahvolga tushadi? — deb so‘radi. — Bolaligidan shunaqa.</div>
  <div id="22"><sup><a href="https://www.kitobook.com/compare/book/41/09/22/" title="Muqaddas kitobiga sharhlari">22</a></sup> Jin uni halok qilmoqchi bo‘lib ko‘p marotaba olovga, suvga tashladi. Agar qo‘lingizdan kelsa, bizlarga rahm qiling, yordam bering, — dedi.</div>
  <div id="23"><sup><a href="https://www.kitobook.com/compare/book/41/09/23/" title="Muqaddas kitobiga sharhlari">23</a></sup> Iso unga shunday javob berdi: — “Qo‘lingizdan kelsa” deganing nimasi?! Agar odam ishonsa, hamma narsaning imkoni bor.</div>
  <div id="24"><sup><a href="https://www.kitobook.com/compare/book/41/09/24/" title="Muqaddas kitobiga sharhlari">24</a></sup> Shu on bolaning otasi hayqirib yubordi: — Ishonaman! Ishonchsizligimni yengishimiga yordam bering!</div>
  <div id="25"><sup><a href="https://www.kitobook.com/compare/book/41/09/25/" title="Muqaddas kitobiga sharhlari">25</a></sup> Tomoshaga yig‘ilayotgan xalqni ko‘rgan Iso yovuz ruhga do‘q qilib: — Ey, gung qiladigan ruh, Men senga buyuraman: boladan chiqib ket! Bundan keyin hech qachon uning ichiga qaytib kirma! — dedi.</div>
  <div id="26"><sup><a href="https://www.kitobook.com/compare/book/41/09/26/" title="Muqaddas kitobiga sharhlari">26</a></sup> Shunda jin qattiq qichqirib yubordi–da, bolani shiddat bilan qaltiratib, undan chiqib ketdi. Bola o‘likday bo‘lib qolganidan, ko‘pchilik uni o‘ldi, deb aytdi.</div>
  <div id="27"><sup><a href="https://www.kitobook.com/compare/book/41/09/27/" title="Muqaddas kitobiga sharhlari">27</a></sup> Lekin Iso uni qo‘lidan ushlab turishiga yordam berdi, bola oyoqqa turdi.</div>
  <div id="28"><sup><a href="https://www.kitobook.com/compare/book/41/09/28/" title="Muqaddas kitobiga sharhlari">28</a></sup> Iso uyga kirdi. U yolg‘iz ekan, shogirdlari Undan: — Nega biz jinni quvib chiqara olmadik? — deb so‘radilar.</div>
  <div id="29"><sup><a href="https://www.kitobook.com/compare/book/41/09/29/" title="Muqaddas kitobiga sharhlari">29</a></sup> Iso ularga dedi: — Bu toifa jinlarni ibodatdan boshqa yo‘l bilan haydab bo‘lmaydi.</div>
  <div id="30"><sup><a href="https://www.kitobook.com/compare/book/41/09/30/" title="Muqaddas kitobiga sharhlari">30</a></sup> Iso va shogirdlari u yerdan jo‘nab, Jalila viloyatidan o‘tdilar. Iso buni hech kim bilib qolishini istamas edi.</div>
  <div id="31"><sup><a href="https://www.kitobook.com/compare/book/41/09/31/" title="Muqaddas kitobiga sharhlari">31</a></sup> U shogirdlariga ta’lim berib, shunday dedi: — Inson O‘g‘li odamlar qo‘liga tutib beriladi. Uni o‘ldirishadi, uch kundan keyin esa U tiriladi.</div>
  <div id="32"><sup><a href="https://www.kitobook.com/compare/book/41/09/32/" title="Muqaddas kitobiga sharhlari">32</a></sup> Shogirdlar esa bu so‘zlarni tushunmadilar, ammo Undan gaplarining ma’nosini so‘rashga botina olmadilar.</div>
  <div id="33"><sup><a href="https://www.kitobook.com/compare/book/41/09/33/" title="Muqaddas kitobiga sharhlari">33</a></sup> Iso shogirdlari bilan Kafarnahum shahriga keldi. Uyda bo‘lganda, shogirdlaridan so‘radi: — Yo‘lda ketayotib nimalar haqida bahslashdingiz?</div>
  <div id="34"><sup><a href="https://www.kitobook.com/compare/book/41/09/34/" title="Muqaddas kitobiga sharhlari">34</a></sup> Ular indamadilar, chunki ular: “Oramizda eng katta kim?” deb o‘zaro bahslashgan edilar.</div>
  <div id="35"><sup><a href="https://www.kitobook.com/compare/book/41/09/35/" title="Muqaddas kitobiga sharhlari">35</a></sup> Iso o‘tirib, o‘n ikki shogirdini yoniga chaqirdi: — Kim birinchi bo‘lishni istasa, hammaning oxirida tursin va hammaga xizmatkor bo‘lsin, — dedi.</div>
  <div id="36"><sup><a href="https://www.kitobook.com/compare/book/41/09/36/" title="Muqaddas kitobiga sharhlari">36</a></sup> So‘ngra bir bolani olib, ularning o‘rtasiga turg‘izib qo‘ydi va bolani quchoqlagancha, shogirdlariga dedi:</div>
  <div id="37"><sup><a href="https://www.kitobook.com/compare/book/41/09/37/" title="Muqaddas kitobiga sharhlari">37</a></sup> — Kim shunday bolalardan birini Mening nomimdan qabul qilsa, u Meni qabul qilgan bo‘ladi. Kim Meni qabul qilsa, u Meni emas, balki Meni Yuborganni qabul qilgan bo‘ladi.</div>
  <div id="38"><sup><a href="https://www.kitobook.com/compare/book/41/09/38/" title="Muqaddas kitobiga sharhlari">38</a></sup> Yuhanno Isoga dedi: — Ustoz! Biz bir odamni ko‘rdik. U Sizning nomingiz bilan jinlarni quvib chiqarayotgan ekan. U biz bilan yurmagani uchun unga bunday qilishni man etdik.</div>
  <div id="39"><sup><a href="https://www.kitobook.com/compare/book/41/09/39/" title="Muqaddas kitobiga sharhlari">39</a></sup> Iso shunday dedi: — Man etmang! Chunki Mening nomim bilan mo‘jiza yaratgan biror bir kimsa darrov Meni yomonlay olmaydi.</div>
  <div id="40"><sup><a href="https://www.kitobook.com/compare/book/41/09/40/" title="Muqaddas kitobiga sharhlari">40</a></sup> Kim bizga qarshi bo‘lmasa, u biz tomonda.</div>
  <div id="41"><sup><a href="https://www.kitobook.com/compare/book/41/09/41/" title="Muqaddas kitobiga sharhlari">41</a></sup> Sizlarga chinini aytay: Masihga tegishli bo‘lganingiz uchun sizga bir piyola suv bergan har qanday odam albatta mukofotini oladi.</div>
  <div id="42"><sup><a href="https://www.kitobook.com/compare/book/41/09/42/" title="Muqaddas kitobiga sharhlari">42</a></sup> Iso so‘zida davom etib dedi: — Menga ishongan shu kichiklarning birontasini yo‘ldan ozdirgan odamning holiga voy. Bunday qilgandan ko‘ra, o‘sha odamning bo‘yniga tegirmon toshini osib, uni dengizga tashlashgani o‘zi uchun yaxshiroq bo‘lardi.</div>
  <div id="43"><sup><a href="https://www.kitobook.com/compare/book/41/09/43/" title="Muqaddas kitobiga sharhlari">43</a></sup> 43Agar yo‘ldan ozishingga qo‘ling sababchi bo‘lsa, uni chopib tashla. Ikki qo‘ling bilan so‘nmas do‘zax o‘tiga yo‘liqqaningdan ko‘ra, mayib bo‘lib abadiy hayotdan bahramand bo‘lganing yaxshiroqdir.</div>
  <div id="44"><sup><a href="https://www.kitobook.com/compare/book/41/09/44/" title="Muqaddas kitobiga sharhlari">44</a></sup> Do‘zaxning qurti ham o‘lmas, olovi ham so‘nmas.</div>
  <div id="45"><sup><a href="https://www.kitobook.com/compare/book/41/09/45/" title="Muqaddas kitobiga sharhlari">45</a></sup> 45Agar yo‘ldan ozishingga oyog‘ing sababchi bo‘lsa, uni chopib tashla. Ikki oyog‘ing bilan do‘zaxga tashlangandan ko‘ra, cho‘loq bo‘lib abadiy hayotdan bahramand bo‘lganing yaxshiroqdir</div>
  <div id="46"><sup><a href="https://www.kitobook.com/compare/book/41/09/46/" title="Muqaddas kitobiga sharhlari">46</a></sup> Do‘zaxning qurti ham o‘lmas, olovi ham so‘nmas.</div>
  <div id="47"><sup><a href="https://www.kitobook.com/compare/book/41/09/47/" title="Muqaddas kitobiga sharhlari">47</a></sup> Agar yo‘ldan ozishingga ko‘zing sababchi bo‘lsa, uni o‘yib tashla. Ikki ko‘zing bilan do‘zaxga tashlangandan ko‘ra, bir ko‘z bilan Xudoning Shohligiga kirganing yaxshiroqdir.</div>
  <div id="48"><sup><a href="https://www.kitobook.com/compare/book/41/09/48/" title="Muqaddas kitobiga sharhlari">48</a></sup> Do‘zaxning qurti ham o‘lmas, olovi ham so‘nmas.</div>
  <div id="49"><sup><a href="https://www.kitobook.com/compare/book/41/09/49/" title="Muqaddas kitobiga sharhlari">49</a></sup> Har bir odam olovda tuzlanib, poklanadi.</div>
  <div id="50"><sup><a href="https://www.kitobook.com/compare/book/41/09/50/" title="Muqaddas kitobiga sharhlari">50</a></sup> Tuz — yaxshi narsa. Lekin tuz o‘z sho‘rligini yo‘qotsa, qanday qilib tuzni sho‘r qila olasizlar?! Tuzday totli bo‘linglar, o‘zaro tinch– totuv yashanglar.</div>
</div>