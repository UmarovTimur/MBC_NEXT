<div itemprop="articleBody" class="text">
  <div id="1"><sup><a href="https://www.kitobook.com/compare/book/41/16/1/" title="Muqaddas kitobiga sharhlari">1</a></sup> Shabbat kuni tugagach, Magdalalik Maryam, Yoqubning onasi Maryam va Salomiya Isoning jasadiga surtish uchun xushbo‘y moylar sotib oldilar.</div>
  <div id="2"><sup><a href="https://www.kitobook.com/compare/book/41/16/2/" title="Muqaddas kitobiga sharhlari">2</a></sup> Yakshanba kuni juda barvaqt turib, tong yorishganda qabrga bordilar.</div>
  <div id="3"><sup><a href="https://www.kitobook.com/compare/book/41/16/3/" title="Muqaddas kitobiga sharhlari">3</a></sup> Ular bir–biriga: — Qabr og‘zidagi toshni biz uchun kim ag‘darib berar ekan–a? — deb aytishardi.</div>
  <div id="4"><sup><a href="https://www.kitobook.com/compare/book/41/16/4/" title="Muqaddas kitobiga sharhlari">4</a></sup> Qabrga yetib kelganlarida qarashsa, tosh allaqachon ag‘darilgan ekan. Tosh juda katta edi.</div>
  <div id="5"><sup><a href="https://www.kitobook.com/compare/book/41/16/5/" title="Muqaddas kitobiga sharhlari">5</a></sup> Ular qabr ichiga kirib, o‘ng tomonda o‘tirgan oq libosli bir yigitni ko‘rdilar–u, cho‘chib ketdilar.</div>
  <div id="6"><sup><a href="https://www.kitobook.com/compare/book/41/16/6/" title="Muqaddas kitobiga sharhlari">6</a></sup> Yigit ularga: — Qo‘rqmanglar! — dedi. — Sizlar xochga mixlangan Nosiralik Isoni izlayapsizlar. Iso tirildi! U bu yerda yo‘q. Mana Uning qo‘yilgan joyi!</div>
  <div id="7"><sup><a href="https://www.kitobook.com/compare/book/41/16/7/" title="Muqaddas kitobiga sharhlari">7</a></sup> Endi borib, Uning shogirdlari va Butrusga: “Iso sizlarni Jalilada kutyapti. O‘zi sizlarga aytganidek, Uni o‘sha yerda ko‘rasizlar”, deb aytinglar.</div>
  <div id="8"><sup><a href="https://www.kitobook.com/compare/book/41/16/8/" title="Muqaddas kitobiga sharhlari">8</a></sup> Dahshatga tushib, qaltiragan ayollar qabrdan chiqib, qochdilar. Ular qo‘rqqanlaridan hech kimga biron narsa aytmadilar.</div>
  <div id="9"><sup><a href="https://www.kitobook.com/compare/book/41/16/9/" title="Muqaddas kitobiga sharhlari">9</a></sup> Yakshanba kuni erta saharda tirilgan Iso birinchi bo‘lib Magdalalik Maryamga zohir bo‘ldi. U bu ayoldan yettita jinni quvib chiqargan edi.</div>
  <div id="10"><sup><a href="https://www.kitobook.com/compare/book/41/16/10/" title="Muqaddas kitobiga sharhlari">10</a></sup> Maryam borib, Isoning aza tutib yig‘layotgan shogirdlariga xabar yetkazdi.</div>
  <div id="11"><sup><a href="https://www.kitobook.com/compare/book/41/16/11/" title="Muqaddas kitobiga sharhlari">11</a></sup> Biroq ular Isoning tirik ekanligini va Maryam Uni ko‘rganligini eshitsalar ham, ishonmadilar.</div>
  <div id="12"><sup><a href="https://www.kitobook.com/compare/book/41/16/12/" title="Muqaddas kitobiga sharhlari">12</a></sup> Shundan keyin Iso yo‘lda bir qishloq tomon ketayotgan ikkita shogirdiga boshqacharoq qiyofada ko‘rindi.</div>
  <div id="13"><sup><a href="https://www.kitobook.com/compare/book/41/16/13/" title="Muqaddas kitobiga sharhlari">13</a></sup> Ular esa qaytib kelib, boshqalarga xabar yetkazishdi, lekin ularga ham ishonmadilar.</div>
  <div id="14"><sup><a href="https://www.kitobook.com/compare/book/41/16/14/" title="Muqaddas kitobiga sharhlari">14</a></sup> Nihoyat, Iso O‘zining yeb–ichib o‘tirgan o‘n bir shogirdiga zohir bo‘ldi. Iso shogirdlarini imonlari zaifligi va qaysarligi uchun koyidi, chunki ular Isoni tirilgan holda ko‘rgan odamlarga ishonmagan edilar.</div>
  <div id="15"><sup><a href="https://www.kitobook.com/compare/book/41/16/15/" title="Muqaddas kitobiga sharhlari">15</a></sup> Iso shogirdlariga dedi: “Butun jahon bo‘ylab yuringlar va hamma tirik jonga Xushxabarni e’lon qilinglar.</div>
  <div id="16"><sup><a href="https://www.kitobook.com/compare/book/41/16/16/" title="Muqaddas kitobiga sharhlari">16</a></sup> Kimki Xushxabarga ishonib, suvga cho‘mdirilsa, najot topadi. Ishonmagan esa mahkum bo‘ladi.</div>
  <div id="17"><sup><a href="https://www.kitobook.com/compare/book/41/16/17/" title="Muqaddas kitobiga sharhlari">17</a></sup> Quyidagi alomatlar imonlilarga hamroh bo‘ladi: Mening nomim bilan jinlarni quvib chiqaradilar. Yangi tillarda so‘zlaydilar.</div>
  <div id="18"><sup><a href="https://www.kitobook.com/compare/book/41/16/18/" title="Muqaddas kitobiga sharhlari">18</a></sup> Qo‘llariga ilon olsalar ham, zahar ichsalar ham, ularga zarar yetmaydi. Xastalarga qo‘llarini qo‘yganda, ular sog‘ayib ketadi.”</div>
  <div id="19"><sup><a href="https://www.kitobook.com/compare/book/41/16/19/" title="Muqaddas kitobiga sharhlari">19</a></sup> Rabbimiz Iso shogirdlariga bularni aytib bo‘lgach, osmonga ko‘tarildi. U Xudoning o‘ng tomoniga o‘tirdi.</div>
  <div id="20"><sup><a href="https://www.kitobook.com/compare/book/41/16/20/" title="Muqaddas kitobiga sharhlari">20</a></sup> Shogirdlar esa ketib, hamma yoqda Xushxabarni va’z qilib yurdilar. Rabbimiz shogirdlariga kuch ato qilib, alomatlar orqali ularning so‘zlarini tasdiqlar edi.</div>
</div>