<div itemprop="articleBody" class="text">
  <div id="1"><sup><a href="https://www.kitobook.com/compare/book/41/05/1/" title="Muqaddas kitobiga sharhlari">1</a></sup> Iso shogirdlari bilan ko‘lning narigi qirg‘og‘idagi Gerasa hududiga yetib keldi.</div>
  <div id="2"><sup><a href="https://www.kitobook.com/compare/book/41/05/2/" title="Muqaddas kitobiga sharhlari">2</a></sup> Iso qayiqdan tushishi bilanoq, yovuz ruhga chalingan bir odam qabrlar orasidan yugurib chiqib, Uni qarshiladi.</div>
  <div id="3"><sup><a href="https://www.kitobook.com/compare/book/41/05/3/" title="Muqaddas kitobiga sharhlari">3</a></sup> U odam qabristonda yashardi. Uni hech kim hatto zanjir bilan ham bog‘lay olmasdi.</div>
  <div id="4"><sup><a href="https://www.kitobook.com/compare/book/41/05/4/" title="Muqaddas kitobiga sharhlari">4</a></sup> Ko‘p marotaba uni kishanlaru zanjirlar bilan bog‘lagan bo‘lsalar–da, ammo u zanjirlarni uzib, kishanlarni ham sindirib tashlar edi. Uni tinchitishga hech kimning kuchi yetmas edi.</div>
  <div id="5"><sup><a href="https://www.kitobook.com/compare/book/41/05/5/" title="Muqaddas kitobiga sharhlari">5</a></sup> Doimo, kechayu kunduz qabrlar orasida, tog‘larda baqirib yurar, badanini toshlar bilan tilib, jarohatlar edi.</div>
  <div id="6"><sup><a href="https://www.kitobook.com/compare/book/41/05/6/" title="Muqaddas kitobiga sharhlari">6</a></sup> U Isoni uzoqdan ko‘rib, yugurib keldi–da, Unga ta’zim qilib,</div>
  <div id="7"><sup><a href="https://www.kitobook.com/compare/book/41/05/7/" title="Muqaddas kitobiga sharhlari">7</a></sup> ovozi boricha baqirdi: — Ey Iso, Xudoyi Taoloning O‘g‘li! Meni tinch qo‘y! Xudo haqi Senga yolvoraman, menga azob berma!</div>
  <div id="8"><sup><a href="https://www.kitobook.com/compare/book/41/05/8/" title="Muqaddas kitobiga sharhlari">8</a></sup> Chunki Iso unga: “Ey yovuz ruh, bu odamdan chiqib ket!” — deb buyurgan edi.</div>
  <div id="9"><sup><a href="https://www.kitobook.com/compare/book/41/05/9/" title="Muqaddas kitobiga sharhlari">9</a></sup> Iso yovuz ruhdan: — Isming nima? — deb so‘radi. — Ismim Tumonat, chunki bizlar ko‘pchilikmiz, — deb javob berdi u.</div>
  <div id="10"><sup><a href="https://www.kitobook.com/compare/book/41/05/10/" title="Muqaddas kitobiga sharhlari">10</a></sup> Ularni bu hududdan tashqariga haydab chiqarmasligini Isodan qayta– qayta yolvorib so‘radi.</div>
  <div id="11"><sup><a href="https://www.kitobook.com/compare/book/41/05/11/" title="Muqaddas kitobiga sharhlari">11</a></sup> O‘sha tog‘ning yon bag‘rida katta cho‘chqa podasi o‘tlab yurgan edi.</div>
  <div id="12"><sup><a href="https://www.kitobook.com/compare/book/41/05/12/" title="Muqaddas kitobiga sharhlari">12</a></sup> Yovuz ruhlar Isoga yolvorib: — Bizni shu cho‘chqalarga yuborgin, ularga kiraylik, — deyishdi.</div>
  <div id="13"><sup><a href="https://www.kitobook.com/compare/book/41/05/13/" title="Muqaddas kitobiga sharhlari">13</a></sup> Iso ularga ruxsat berdi. Yovuz ruhlar esa shu zahoti u odamdan chiqib, cho‘chqalarga kirib olishdi. Ikki mingga yaqin cho‘chqa tik qiyalikdan ko‘lga yopirilib, cho‘kib ketdi.</div>
  <div id="14"><sup><a href="https://www.kitobook.com/compare/book/41/05/14/" title="Muqaddas kitobiga sharhlari">14</a></sup> Shunda cho‘chqa boquvchilar qochib ketib, bo‘lib o‘tgan hodisani shahar va qishloqlarda gapirib yurdilar. Aholi esa nima bo‘lganini ko‘rishga bordi.</div>
  <div id="15"><sup><a href="https://www.kitobook.com/compare/book/41/05/15/" title="Muqaddas kitobiga sharhlari">15</a></sup> Ular Isoning oldiga kelganlarida, ilgari tumonat jin qamragan odamni kiyingan va aqli raso holda o‘tirganini ko‘rib, qo‘rqib ketishdi.</div>
  <div id="16"><sup><a href="https://www.kitobook.com/compare/book/41/05/16/" title="Muqaddas kitobiga sharhlari">16</a></sup> Voqeani ko‘rganlar esa haligi odam jindan qanday qutulgani va cho‘chqalar bilan nima ro‘y bergani haqida xalqqa so‘zlab berishdi.</div>
  <div id="17"><sup><a href="https://www.kitobook.com/compare/book/41/05/17/" title="Muqaddas kitobiga sharhlari">17</a></sup> Shunda mahalliy xalq Isodan: “Hududimizdan chiqib keting”, deb o‘tindi.</div>
  <div id="18"><sup><a href="https://www.kitobook.com/compare/book/41/05/18/" title="Muqaddas kitobiga sharhlari">18</a></sup> Iso qayiqqa tushdi. Jindan qutulgan odam Isoga: “Siz bilan ketay”, deb yolvordi.</div>
  <div id="19"><sup><a href="https://www.kitobook.com/compare/book/41/05/19/" title="Muqaddas kitobiga sharhlari">19</a></sup> Lekin Iso rozi bo‘lmadi. Unga shunday dedi: — Uyingga bor, Men — Rabbing sen uchun nimalar qilganimni, qanday rahm–shafqat ko‘rsatganimni o‘z yaqinlaringga gapirib ber.</div>
  <div id="20"><sup><a href="https://www.kitobook.com/compare/book/41/05/20/" title="Muqaddas kitobiga sharhlari">20</a></sup> Shunda u kishi borib, Iso unga qanchalar muruvvat ko‘rsatganini Dekapolisda e’lon qila boshladi. Hamma hayratga tushardi.</div>
  <div id="21"><sup><a href="https://www.kitobook.com/compare/book/41/05/21/" title="Muqaddas kitobiga sharhlari">21</a></sup> Iso qayiqda ko‘lning narigi tomoniga yana suzib o‘tdi. Bir talay olomon qirg‘oqda Uning atrofiga to‘plandi.</div>
  <div id="22"><sup><a href="https://www.kitobook.com/compare/book/41/05/22/" title="Muqaddas kitobiga sharhlari">22</a></sup> Shu payt Yair ismli bir kishi kelib qoldi. U sinagoga oqsoqollaridan biri edi. U Isoni ko‘rdi–yu, oyog‘iga yiqilib:</div>
  <div id="23"><sup><a href="https://www.kitobook.com/compare/book/41/05/23/" title="Muqaddas kitobiga sharhlari">23</a></sup> — Mening jajji qizim o‘lim to‘shagida yotibdi. Kelib unga qo‘lingizni tekkizing, u sog‘ayib tirik qolsin, — deb qayta–qayta yolvordi.</div>
  <div id="24"><sup><a href="https://www.kitobook.com/compare/book/41/05/24/" title="Muqaddas kitobiga sharhlari">24</a></sup> Iso u bilan ketdi. Isoning orqasidan ko‘p xaloyiq ergashib, Uni qisib qo‘yar edi.</div>
  <div id="25"><sup><a href="https://www.kitobook.com/compare/book/41/05/25/" title="Muqaddas kitobiga sharhlari">25</a></sup> U yerda o‘n ikki yildan beri qon ketishidan azob chekayotgan bir ayol ham bor edi.</div>
  <div id="26"><sup><a href="https://www.kitobook.com/compare/book/41/05/26/" title="Muqaddas kitobiga sharhlari">26</a></sup> U ko‘p tabiblar muolajasidan ancha qiynalib, butun mol– mulkini sarf etgani bilan hech foyda ko‘rmagan, ahvoli battar yomonlashib borardi.</div>
  <div id="27"><sup><a href="https://www.kitobook.com/compare/book/41/05/27/" title="Muqaddas kitobiga sharhlari">27</a></sup> Ayol Iso haqida eshitdi–yu, xaloyiq orasida Isoning orqasidan kelib, kiyimiga qo‘l tekkizdi.</div>
  <div id="28"><sup><a href="https://www.kitobook.com/compare/book/41/05/28/" title="Muqaddas kitobiga sharhlari">28</a></sup> U o‘zicha: “Agar kiyimiga bir tegib olsam bas, sog‘ayib ketaman”, — deb o‘ylagan edi.</div>
  <div id="29"><sup><a href="https://www.kitobook.com/compare/book/41/05/29/" title="Muqaddas kitobiga sharhlari">29</a></sup> U shunday qilishi bilanoq, qon ketishi to‘xtadi. Ayol kasallikdan forig‘ bo‘lganini o‘z tanasida his etdi.</div>
  <div id="30"><sup><a href="https://www.kitobook.com/compare/book/41/05/30/" title="Muqaddas kitobiga sharhlari">30</a></sup> Iso esa shu onda O‘zidan bir kuch chiqqanligini sezdi. U orqasiga o‘girilib xaloyiqdan: — Kiyimimga kim tegdi? — deb so‘radi.</div>
  <div id="31"><sup><a href="https://www.kitobook.com/compare/book/41/05/31/" title="Muqaddas kitobiga sharhlari">31</a></sup> Shogirdlari Unga: — Sizni xaloyiq qisib turganligini ko‘rib turibsiz–ku! Nimaga yana: “Menga kim tegdi?” deb so‘rayapsiz? — deyishdi.</div>
  <div id="32"><sup><a href="https://www.kitobook.com/compare/book/41/05/32/" title="Muqaddas kitobiga sharhlari">32</a></sup> Lekin Iso buni kim qilganini ko‘rish uchun atrofga qarar edi.</div>
  <div id="33"><sup><a href="https://www.kitobook.com/compare/book/41/05/33/" title="Muqaddas kitobiga sharhlari">33</a></sup> Ayol o‘zida qanday o‘zgarish bo‘lganini bilib, titrab–qo‘rqib keldi, Isoning oyoqlari ostiga o‘zini tashlab, butun haqiqatni Unga so‘zlab berdi.</div>
  <div id="34"><sup><a href="https://www.kitobook.com/compare/book/41/05/34/" title="Muqaddas kitobiga sharhlari">34</a></sup> Iso unga dedi: — Qizim, ishonching seni sog‘aytirdi. Eson– omon bor, dardingdan xalos bo‘lgin.</div>
  <div id="35"><sup><a href="https://www.kitobook.com/compare/book/41/05/35/" title="Muqaddas kitobiga sharhlari">35</a></sup> Iso shunday deb turgan ham ediki, sinagoga oqsoqolining uyidan odamlar kelib unga: — Qizingiz o‘ldi, nega yana Ustozni ovora qilyapsiz? — dedilar.</div>
  <div id="36"><sup><a href="https://www.kitobook.com/compare/book/41/05/36/" title="Muqaddas kitobiga sharhlari">36</a></sup> Iso bu so‘zlarni eshitib qolib, sinagoga oqsoqoliga: — Qo‘rqmang, faqat ishoning, — dedi.</div>
  <div id="37"><sup><a href="https://www.kitobook.com/compare/book/41/05/37/" title="Muqaddas kitobiga sharhlari">37</a></sup> Iso hech kimning ergashishiga yo‘l qo‘ymay, faqat Butrus, Yoqub va uning ukasi Yuhannoni olib ketdi.</div>
  <div id="38"><sup><a href="https://www.kitobook.com/compare/book/41/05/38/" title="Muqaddas kitobiga sharhlari">38</a></sup> Sinagoga oqsoqolining uyiga yetganlarida, bezovtalikni, dod–faryod qilayotgan odamlarni ko‘rdilar.</div>
  <div id="39"><sup><a href="https://www.kitobook.com/compare/book/41/05/39/" title="Muqaddas kitobiga sharhlari">39</a></sup> Iso ichkariga kirib: — Nega bezovtasizlar? Nega yig‘layapsizlar? Qizcha o‘lmagan, u uxlab yotibdi, — dedi.</div>
  <div id="40"><sup><a href="https://www.kitobook.com/compare/book/41/05/40/" title="Muqaddas kitobiga sharhlari">40</a></sup> Ular esa Isoning ustidan kulishdi. Iso hammani tashqariga chiqarib yubordi. U qizchaning ota–onasi va shogirdlarini olib qolib, qizcha yotgan xonaga kirdi.</div>
  <div id="41"><sup><a href="https://www.kitobook.com/compare/book/41/05/41/" title="Muqaddas kitobiga sharhlari">41</a></sup> Qizchaning qo‘lidan ushlab unga: — Talifa kum! — dedi. Bu gapning tarjimasi: “Qizaloq, qani, o‘rningdan tur!” demakdir.</div>
  <div id="42"><sup><a href="https://www.kitobook.com/compare/book/41/05/42/" title="Muqaddas kitobiga sharhlari">42</a></sup> O‘n ikki yashar qizcha shu onda o‘rnidan turdi, yurib, atrofni aylana boshladi. Buni ko‘rganlarning aqli shoshdi.</div>
  <div id="43"><sup><a href="https://www.kitobook.com/compare/book/41/05/43/" title="Muqaddas kitobiga sharhlari">43</a></sup> Iso: — Buni hech kim bilmasin, — deb ularga qat’iy buyurdi va qizchaga ovqat berishlarini aytdi.</div>
</div>