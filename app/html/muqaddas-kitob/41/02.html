<div itemprop="articleBody" class="text">
  <div id="1"><sup><a href="https://www.kitobook.com/compare/book/41/02/1/" title="Muqaddas kitobiga sharhlari">1</a></sup> Bir necha kundan keyin Iso yana Kafarnahum shahriga keldi. Uning kelgani to‘g‘risidagi xabar tezda shaharga tarqaldi.</div>
  <div id="2"><sup><a href="https://www.kitobook.com/compare/book/41/02/2/" title="Muqaddas kitobiga sharhlari">2</a></sup> Shu qadar ko‘p odam yig‘ildiki, Iso o‘tirgan uyning hatto eshigi oldida ham joy qolmadi. Iso xalqqa Xudoning so‘zini o‘rgatayotgan edi.</div>
  <div id="3"><sup><a href="https://www.kitobook.com/compare/book/41/02/3/" title="Muqaddas kitobiga sharhlari">3</a></sup> Shu orada to‘rtta kishi bir shol odamni ko‘tarib keldilar.</div>
  <div id="4"><sup><a href="https://www.kitobook.com/compare/book/41/02/4/" title="Muqaddas kitobiga sharhlari">4</a></sup> Olomon ko‘pligidan ular sholni Isoning oldiga olib bora olmay, uyning tomidan teshik ochdilar. Sholni to‘shagi bilan Isoning oldiga tushirdilar.</div>
  <div id="5"><sup><a href="https://www.kitobook.com/compare/book/41/02/5/" title="Muqaddas kitobiga sharhlari">5</a></sup> Iso ularning ishonchini ko‘rib, sholga: — O‘g‘lim, gunohlaring kechirildi, — dedi.</div>
  <div id="6"><sup><a href="https://www.kitobook.com/compare/book/41/02/6/" title="Muqaddas kitobiga sharhlari">6</a></sup> Bu yerda ba’zi Tavrot tafsirchilari o‘tirgan edilar. Ular ichlarida shunday deb o‘ylagan edilar:</div>
  <div id="7"><sup><a href="https://www.kitobook.com/compare/book/41/02/7/" title="Muqaddas kitobiga sharhlari">7</a></sup> “Nega bu Odam bunday deyapti? Bu kufrlik–ku! Xudodan boshqa hech kim gunohlarni kechira olmaydi!”</div>
  <div id="8"><sup><a href="https://www.kitobook.com/compare/book/41/02/8/" title="Muqaddas kitobiga sharhlari">8</a></sup> Iso shu onda ularning o‘y–fikrlarini bilib, dedi: — Nega bunday narsalarni o‘ylaysizlar?</div>
  <div id="9"><sup><a href="https://www.kitobook.com/compare/book/41/02/9/" title="Muqaddas kitobiga sharhlari">9</a></sup> Qaysi biri osonroq? Sholga: “Gunohlaring kechirildi”, deb aytishmi yoki: “O‘rningdan tur, to‘shagingni olgin–da, yur!” deb aytishmi?</div>
  <div id="10"><sup><a href="https://www.kitobook.com/compare/book/41/02/10/" title="Muqaddas kitobiga sharhlari">10</a></sup> Inson O‘g‘liga yer yuzida gunohlarni kechirish hokimiyati berilgan. Hozir shuni bilib olasizlar. U shunday dedi–yu, sholga:</div>
  <div id="11"><sup><a href="https://www.kitobook.com/compare/book/41/02/11/" title="Muqaddas kitobiga sharhlari">11</a></sup> — Senga aytaman: O‘rningdan tur! To‘shagingni olib, uyingga bor! — deb buyurdi.</div>
  <div id="12"><sup><a href="https://www.kitobook.com/compare/book/41/02/12/" title="Muqaddas kitobiga sharhlari">12</a></sup> Shol odam o‘rnidan turdi, darhol to‘shagini olib, hammaning ko‘z oldida chiqib ketdi. Hamma hayratga tushib: “Bunaqasini hech qachon ko‘rmagan edik”, deb Xudoni olqishlar edilar.</div>
  <div id="13"><sup><a href="https://www.kitobook.com/compare/book/41/02/13/" title="Muqaddas kitobiga sharhlari">13</a></sup> Iso yana Jalila ko‘li bo‘yiga chiqdi. Tumonat xaloyiq Uning oldiga to‘plandi. Iso ularga ta’lim berdi.</div>
  <div id="14"><sup><a href="https://www.kitobook.com/compare/book/41/02/14/" title="Muqaddas kitobiga sharhlari">14</a></sup> Iso ko‘l bo‘ylab yurarkan, soliq yig‘adigan joyda o‘tirgan Alfey o‘g‘li Levini ko‘rib qoldi. Iso unga: — Ortimdan yur! — dedi. Levi o‘rnidan turib, Isoga ergashdi.</div>
  <div id="15"><sup><a href="https://www.kitobook.com/compare/book/41/02/15/" title="Muqaddas kitobiga sharhlari">15</a></sup> Bir ozdan keyin Iso Levining uyida mehmon bo‘ldi. Isoga ergashgan ko‘p soliqchilar va gunohkorlar ham Uning shogirdlari qatorida dasturxon atrofida o‘tirardilar.</div>
  <div id="16"><sup><a href="https://www.kitobook.com/compare/book/41/02/16/" title="Muqaddas kitobiga sharhlari">16</a></sup> Iso gunohkorlar va soliqchilar bilan birga ovqatlanib o‘tirganini farziy mazhabidan bo‘lgan ba’zi Tavrot tafsirchilari ko‘rib, Uning shogirdlariga: — Bu qanday gap? U soliqchilaru gunohkorlar bilan birga ovqatlanib o‘tiribdi–ku! — deyishdi.</div>
  <div id="17"><sup><a href="https://www.kitobook.com/compare/book/41/02/17/" title="Muqaddas kitobiga sharhlari">17</a></sup> Iso buni eshitib, shunday javob berdi: — Men solihlarni emas, gunohkorlarni tavbaga chaqirgani kelganman. Axir, sog‘lar emas, xastalar tabibga muhtojdir.</div>
  <div id="18"><sup><a href="https://www.kitobook.com/compare/book/41/02/18/" title="Muqaddas kitobiga sharhlari">18</a></sup> Yahyoning ham, farziylarning ham shogirdlari ro‘za tutishar edi. Ba’zi odamlar Isoning yoniga kelib: — Nega Yahyoning shogirdlari va farziylarning shogirdlari ro‘za tutadi–yu, Sizning shogirdlaringiz tutmaydi? — deb so‘rashdi.</div>
  <div id="19"><sup><a href="https://www.kitobook.com/compare/book/41/02/19/" title="Muqaddas kitobiga sharhlari">19</a></sup> Iso ularga dedi: — To‘yda mehmonlar ro‘za tuta oladilarmi? Albatta, yo‘q! Kuyov ular bilan birga bo‘lganda, ular ro‘za tuta olmaydilar.</div>
  <div id="20"><sup><a href="https://www.kitobook.com/compare/book/41/02/20/" title="Muqaddas kitobiga sharhlari">20</a></sup> Biroq ular kuyovdan judo bo‘ladigan kunlar keladi, ana o‘shanda ro‘za tutadilar.</div>
  <div id="21"><sup><a href="https://www.kitobook.com/compare/book/41/02/21/" title="Muqaddas kitobiga sharhlari">21</a></sup> Hech kim eski kiyimga yangi matodan yamoq solmaydi. Aks holda, yangi yamoq eski kiyimni battar yirtib yuboradi.</div>
  <div id="22"><sup><a href="https://www.kitobook.com/compare/book/41/02/22/" title="Muqaddas kitobiga sharhlari">22</a></sup> Shuningdek, hech kim yangi sharobni eski meshga quymaydi. Chunki sharob meshni yorib yuboradi, sharob ham, mesh ham isrof bo‘ladi. Aksincha, yangi sharobni yangi meshga quymoq darkor.</div>
  <div id="23"><sup><a href="https://www.kitobook.com/compare/book/41/02/23/" title="Muqaddas kitobiga sharhlari">23</a></sup> Shabbat kunlarining birida Iso bug‘doyzordan o‘tib ketayotgan edi. Uning shogirdlari yo‘l– yo‘lakay boshoqlarni uza boshladilar.</div>
  <div id="24"><sup><a href="https://www.kitobook.com/compare/book/41/02/24/" title="Muqaddas kitobiga sharhlari">24</a></sup> Buni ko‘rgan farziylar Isoga: — Qara, nega ular Shabbat kuni qonunga xilof ish qilyaptilar? — deyishdi.</div>
  <div id="25"><sup><a href="https://www.kitobook.com/compare/book/41/02/25/" title="Muqaddas kitobiga sharhlari">25</a></sup> Iso ularga dedi: — Dovud hamrohlari bilan och qolib, ovqatga muhtoj bo‘lganda nimalar qilganini nahotki sizlar hech o‘qimagan bo‘lsangiz?!</div>
  <div id="26"><sup><a href="https://www.kitobook.com/compare/book/41/02/26/" title="Muqaddas kitobiga sharhlari">26</a></sup> U oliy ruhoniy Abuatar zamonida Xudoning uyiga kirib, muqaddas nonlarni yegan. Hatto hamrohlariga ham bergan. Qonunga muvofiq esa bunday nonlarni faqat ruhoniylar yeyishga haqli edilar–ku!</div>
  <div id="27"><sup><a href="https://www.kitobook.com/compare/book/41/02/27/" title="Muqaddas kitobiga sharhlari">27</a></sup> Keyin Iso davom etdi: — Inson Shabbat kuni uchun emas, balki Shabbat kuni inson uchun yaratilgan.</div>
  <div id="28"><sup><a href="https://www.kitobook.com/compare/book/41/02/28/" title="Muqaddas kitobiga sharhlari">28</a></sup> Shu bois, Inson O‘g‘li Shabbat kunining ham Hokimidir.</div>
</div>