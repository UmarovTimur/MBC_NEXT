<div itemprop="articleBody" class="text">
  <div id="1"><sup><a href="https://www.kitobook.com/compare/book/41/12/1/" title="Muqaddas kitobiga sharhlari">1</a></sup> Iso xalqqa masallar orqali so‘zlay boshladi: “Bir odam uzumzor barpo qilibdi. Atrof– tevaragini devor bilan o‘rab, uzum siqadigan chuqur qazibdi, kuzatuv minorasini quribdi. Keyin uzumzorni bog‘bonlarga ijaraga berib, o‘zi safarga ketibdi.</div>
  <div id="2"><sup><a href="https://www.kitobook.com/compare/book/41/12/2/" title="Muqaddas kitobiga sharhlari">2</a></sup> Yig‘im–terim mavsumida, uzumzor hosilidan tegishli ulushini olish uchun o‘sha odam xizmatkorini bog‘bonlar oldiga yuboribdi.</div>
  <div id="3"><sup><a href="https://www.kitobook.com/compare/book/41/12/3/" title="Muqaddas kitobiga sharhlari">3</a></sup> Bog‘bonlar esa uni tutib olishibdi, kaltaklab, qup– quruq qaytarib yuborishibdi.</div>
  <div id="4"><sup><a href="https://www.kitobook.com/compare/book/41/12/4/" title="Muqaddas kitobiga sharhlari">4</a></sup> Uzumzor egasi yana boshqa bir xizmatkorini ularning oldiga yuboribdi. Ular bunisini ham boshiga urib, haqorat qilibdilar.</div>
  <div id="5"><sup><a href="https://www.kitobook.com/compare/book/41/12/5/" title="Muqaddas kitobiga sharhlari">5</a></sup> Yana boshqasini yo‘llabdi, unisini esa o‘ldirishibdi. U yana xizmatkorlarini yuboraveribdi, ammo bog‘bonlar ularning ba’zilarini urib, ba’zilarini o‘ldirishibdi.</div>
  <div id="6"><sup><a href="https://www.kitobook.com/compare/book/41/12/6/" title="Muqaddas kitobiga sharhlari">6</a></sup> Uzumzor egasining endi birgina odami qolibdi, u ham bo‘lsa, sevikli o‘g‘li ekan. U: “O‘g‘limni hurmat etarlar”, — deb, bog‘bonlar oldiga uni yuboribdi.</div>
  <div id="7"><sup><a href="https://www.kitobook.com/compare/book/41/12/7/" title="Muqaddas kitobiga sharhlari">7</a></sup> Lekin ular bir–biriga: — Bu merosxo‘r–ku! Uni o‘ldiraylik, shunda meros bizga qoladi, — deyishibdi.</div>
  <div id="8"><sup><a href="https://www.kitobook.com/compare/book/41/12/8/" title="Muqaddas kitobiga sharhlari">8</a></sup> O‘g‘lini ushlab, o‘ldirib, jasadini uzumzordan chiqarib tashlashibdi.</div>
  <div id="9"><sup><a href="https://www.kitobook.com/compare/book/41/12/9/" title="Muqaddas kitobiga sharhlari">9</a></sup> Xo‘sh, sizningcha, endi uzumzor egasi nima qilar ekan? U kelib bog‘bonlarni o‘ldiradi, uzumzorni esa boshqalarga ijaraga beradi.</div>
  <div id="10"><sup><a href="https://www.kitobook.com/compare/book/41/12/10/" title="Muqaddas kitobiga sharhlari">10</a></sup> Nahotki sizlar Muqaddas Bitiklardagi ushbu so‘zlarni hech o‘qimagan bo‘lsangiz: “Binokorlar rad etgan tosh Binoning tamal toshi bo‘ldi.</div>
  <div id="11"><sup><a href="https://www.kitobook.com/compare/book/41/12/11/" title="Muqaddas kitobiga sharhlari">11</a></sup> Bu Egamizning qilgan ishidir, Ko‘z oldimizdagi ajoyibotdir.”</div>
  <div id="12"><sup><a href="https://www.kitobook.com/compare/book/41/12/12/" title="Muqaddas kitobiga sharhlari">12</a></sup> Iso aytgan bu masal yahudiy yo‘lboshchilarga qarshi qaratilgan edi. Ular buni anglab yetdilar–u, Isoni qo‘lga olmoqchi bo‘ldilar. Ammo xalqdan qo‘rqqanlari uchun Unga qo‘l tekkizmay ketib qoldilar.</div>
  <div id="13"><sup><a href="https://www.kitobook.com/compare/book/41/12/13/" title="Muqaddas kitobiga sharhlari">13</a></sup> Isoni tilidan ilintirish uchun Uning oldiga farziylardan va Hirod tarafdorlaridan ba’zilarini yubordilar.</div>
  <div id="14"><sup><a href="https://www.kitobook.com/compare/book/41/12/14/" title="Muqaddas kitobiga sharhlari">14</a></sup> Ular kelib dedilar: — Ustoz, odil ekaningizni bilamiz. Siz biror kishiga xushomadgo‘ylik qilmaysiz. Odamlarga yuz–xotir qilmasdan, Xudoning yo‘lini to‘g‘ri o‘rgatasiz. Ayting–chi, Qaysarga soliq to‘lashimiz to‘g‘rimi yoki yo‘qmi? Biz soliq to‘laylikmi yoki to‘lamaylikmi?</div>
  <div id="15"><sup><a href="https://www.kitobook.com/compare/book/41/12/15/" title="Muqaddas kitobiga sharhlari">15</a></sup> Iso ularning ikkiyuzlamachiligini bilar edi. — Nima, Meni sinab ko‘rmoqchimisizlar? Menga bir kumush tanga olib kelinglar, bir ko‘rayin, — dedi.</div>
  <div id="16"><sup><a href="https://www.kitobook.com/compare/book/41/12/16/" title="Muqaddas kitobiga sharhlari">16</a></sup> Ular olib kelgach, Iso so‘radi: — Bu surat va yozuv kimniki? — Qaysarniki, — dedi ular.</div>
  <div id="17"><sup><a href="https://www.kitobook.com/compare/book/41/12/17/" title="Muqaddas kitobiga sharhlari">17</a></sup> Iso ularga: — Qaysarning haqini Qaysarga, Xudoning haqini Xudoga beringlar, — dedi. Buni eshitganlar hayratda qoldilar.</div>
  <div id="18"><sup><a href="https://www.kitobook.com/compare/book/41/12/18/" title="Muqaddas kitobiga sharhlari">18</a></sup> Sadduqiylar o‘liklarning tirilishini inkor etardilar. Ularning ba’zilari Isoning oldiga kelib, xalq oldida Unga shunday savol berdilar:</div>
  <div id="19"><sup><a href="https://www.kitobook.com/compare/book/41/12/19/" title="Muqaddas kitobiga sharhlari">19</a></sup> — Ustoz! Muso bizga shunday yozib qoldirgan: “Agar birovning akasi farzand ko‘rmay o‘tib ketsa, ukasi akasining xotiniga uylanib, akasi uchun farzandni dunyoga keltirsin.”</div>
  <div id="20"><sup><a href="https://www.kitobook.com/compare/book/41/12/20/" title="Muqaddas kitobiga sharhlari">20</a></sup> Yetti aka–uka bo‘lgan ekan. Birinchisi uylanibdi, so‘ng nasl qoldirmay o‘lib ketibdi.</div>
  <div id="21"><sup><a href="https://www.kitobook.com/compare/book/41/12/21/" title="Muqaddas kitobiga sharhlari">21</a></sup> Ikkinchisi ham o‘sha xotinni olib, farzand ko‘rmay olamdan o‘tibdi. Uchinchisi ham shu ko‘yga tushibdi.</div>
  <div id="22"><sup><a href="https://www.kitobook.com/compare/book/41/12/22/" title="Muqaddas kitobiga sharhlari">22</a></sup> Shuningdek, aka–ukalarning yettovi ham farzand ko‘rmay olamdan o‘tibdi. Oxirida xotin ham qazo qilibdi.</div>
  <div id="23"><sup><a href="https://www.kitobook.com/compare/book/41/12/23/" title="Muqaddas kitobiga sharhlari">23</a></sup> Ayting–chi, Xudo odamlarni tiriltirganda xotin qaysi birining xotini hisoblanadi? Yettovi ham unga uylangan edilar–ku!</div>
  <div id="24"><sup><a href="https://www.kitobook.com/compare/book/41/12/24/" title="Muqaddas kitobiga sharhlari">24</a></sup> Iso ularga shunday javob berdi: — Sizlar Muqaddas Bitiklarni ham, Xudoning qudratini ham bilmaysizlar, ana shu sababdan adashyapsizlar.</div>
  <div id="25"><sup><a href="https://www.kitobook.com/compare/book/41/12/25/" title="Muqaddas kitobiga sharhlari">25</a></sup> O‘liklar tirilganda uylanmaydilar, erga ham tegmaydilar, balki bamisoli osmondagi farishtalarday bo‘ladilar.</div>
  <div id="26"><sup><a href="https://www.kitobook.com/compare/book/41/12/26/" title="Muqaddas kitobiga sharhlari">26</a></sup> O‘liklarning tirilishi haqidagi masalaga kelsak: nahotki sizlar hech qachon Musoning kitobini o‘qimagan bo‘lsangizlar?! Yonayotgan buta to‘g‘risidagi parchada Xudo Musoga: “Men Ibrohim, Is’hoq va Yoqubning Xudosiman”, — degan–ku!</div>
  <div id="27"><sup><a href="https://www.kitobook.com/compare/book/41/12/27/" title="Muqaddas kitobiga sharhlari">27</a></sup> Axir, Xudo o‘liklarning emas, tiriklarning Xudosidir. Sizlar nihoyatda adashyapsizlar.</div>
  <div id="28"><sup><a href="https://www.kitobook.com/compare/book/41/12/28/" title="Muqaddas kitobiga sharhlari">28</a></sup> Tavrot tafsirchilaridan biri ularning munozara qilayotganini eshitib, Isoning ularga yaxshi javob berib turganini ko‘rdi. U Isoning oldiga kelib: — Amrlarning eng muhimi qaysi biri? — deb so‘radi.</div>
  <div id="29"><sup><a href="https://www.kitobook.com/compare/book/41/12/29/" title="Muqaddas kitobiga sharhlari">29</a></sup> Iso unga javob berib dedi: — Eng muhim amr shudir: “Ey Isroil, quloq sol! Egamiz Xudoyimizdir, Egamiz tanhodir.</div>
  <div id="30"><sup><a href="https://www.kitobook.com/compare/book/41/12/30/" title="Muqaddas kitobiga sharhlari">30</a></sup> Egangiz Xudoni butun qalbingiz bilan, jonu dilingiz bilan, butun ongingiz bilan, kuchingiz boricha seving.”</div>
  <div id="31"><sup><a href="https://www.kitobook.com/compare/book/41/12/31/" title="Muqaddas kitobiga sharhlari">31</a></sup> Eng muhim amrlardan ikkinchisi: “O‘zgani o‘zingizni sevganday seving.” Bulardan buyukroq amr yo‘q.</div>
  <div id="32"><sup><a href="https://www.kitobook.com/compare/book/41/12/32/" title="Muqaddas kitobiga sharhlari">32</a></sup> — Yaxshi gapirdingiz, Ustoz, — dedi tafsirchi Isoga. — Xudo tanhodir, Undan boshqa Xudo yo‘q, deb to‘g‘ri aytdingiz.</div>
  <div id="33"><sup><a href="https://www.kitobook.com/compare/book/41/12/33/" title="Muqaddas kitobiga sharhlari">33</a></sup> Uni butun qalbimiz, butun idrokimiz, kuchimiz boricha sevishimiz kerak. O‘zgani ham o‘zimizni sevganday sevishimiz kerak. Bu — kuydiriladigan va boshqa qurbonliklar keltirishdan a’loroqdir.</div>
  <div id="34"><sup><a href="https://www.kitobook.com/compare/book/41/12/34/" title="Muqaddas kitobiga sharhlari">34</a></sup> Iso uning oqilona javob berganini ko‘rib: — Sen Xudoning Shohligidan uzoqda emassan, — dedi. Shundan keyin hech kim Isoga savol berishga jur’at etmadi.</div>
  <div id="35"><sup><a href="https://www.kitobook.com/compare/book/41/12/35/" title="Muqaddas kitobiga sharhlari">35</a></sup> Iso Ma’badda ta’lim berayotib, shunday savol berdi: — Qanday qilib Tavrot tafsirchilari MasihniDovudning o‘g‘li deydilar?</div>
  <div id="36"><sup><a href="https://www.kitobook.com/compare/book/41/12/36/" title="Muqaddas kitobiga sharhlari">36</a></sup> Dovudning o‘zi Muqaddas Ruh ilhomi bilan deganki: “Egamiz aytmoqda Rabbimga: Dushmanlaringni oyoqlaring ostiga yiqitmagunimcha, Sen Mening o‘ng tomonimda o‘tirib turgin.”</div>
  <div id="37"><sup><a href="https://www.kitobook.com/compare/book/41/12/37/" title="Muqaddas kitobiga sharhlari">37</a></sup> Demak, Dovudning o‘zi Masihni Rabbim deb atagan bo‘lsa, qanday qilib Masih Dovudning o‘g‘li bo‘ladi?! Bir talay olomon Isoni ishtiyoq bilan tinglar edi.</div>
  <div id="38"><sup><a href="https://www.kitobook.com/compare/book/41/12/38/" title="Muqaddas kitobiga sharhlari">38</a></sup> Iso xalqqa nasihat qilib, yana shunday dedi: — Tavrot tafsirchilaridan ehtiyot bo‘linglar! Ular uzun kiyimlar kiyishni yaxshi ko‘radilar, bozorlarda odamlar ularga salom berishlarini,</div>
  <div id="39"><sup><a href="https://www.kitobook.com/compare/book/41/12/39/" title="Muqaddas kitobiga sharhlari">39</a></sup> sinagogalarda yaxshi joylarda o‘tirishni, ziyofatlarda to‘rda o‘tirishni yoqtiradilar.</div>
  <div id="40"><sup><a href="https://www.kitobook.com/compare/book/41/12/40/" title="Muqaddas kitobiga sharhlari">40</a></sup> Ammo beva ayollarning uy–joylarini tortib oladilar, xo‘ja ko‘rsinga uzoq duo o‘qiydilar. Bunday odamlar og‘irroq jazoga duchor bo‘ladilar.</div>
  <div id="41"><sup><a href="https://www.kitobook.com/compare/book/41/12/41/" title="Muqaddas kitobiga sharhlari">41</a></sup> Iso Ma’bad xazinasi qarshisida o‘tirib, ehson qutisiga pul solayotgan odamlarni kuzatib turdi. Ko‘p boylar anchagina pul tashladilar.</div>
  <div id="42"><sup><a href="https://www.kitobook.com/compare/book/41/12/42/" title="Muqaddas kitobiga sharhlari">42</a></sup> Bir kambag‘al beva ayol ham kelib, qiymati bir tiyinga to‘g‘ri keladigan ikki chaqa tashladi.</div>
  <div id="43"><sup><a href="https://www.kitobook.com/compare/book/41/12/43/" title="Muqaddas kitobiga sharhlari">43</a></sup> Shunda Iso shogirdlarini yoniga chaqirib dedi: — Sizlarga chinini aytayin, bu kambag‘al beva ayol xazinaga pul tashlaganlarning hammasidan ham ko‘proq tashladi.</div>
  <div id="44"><sup><a href="https://www.kitobook.com/compare/book/41/12/44/" title="Muqaddas kitobiga sharhlari">44</a></sup> Chunki boylarning hammasi o‘zlarining ortiqcha pullaridan ehson qildilar. Bu ayol esa kambag‘alligiga qaramasdan, o‘zining bor-yo‘g‘ini, ro‘zg‘origa ishlatiladigan hamma pulini tashladi.</div>
</div>