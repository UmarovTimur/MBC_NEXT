<div itemprop="articleBody" class="text">
  <div id="1"><sup><a href="https://www.kitobook.com/compare/book/41/01/1/" title="Muqaddas kitobiga sharhlari">1</a></sup> Xudoning O‘g‘li Iso Masih to‘g‘risidagi Xushxabar shunday boshlanadi. </div>
  <div id="2"><sup><a href="https://www.kitobook.com/compare/book/41/01/2/" title="Muqaddas kitobiga sharhlari">2</a></sup> Ishayo payg‘ambarning kitobida yozilganki: “Mana, Men Sendan oldin O‘z elchimni yuboryapman, U Sening yo‘lingni hozirlaydi.</div>
  <div id="3"><sup><a href="https://www.kitobook.com/compare/book/41/01/3/" title="Muqaddas kitobiga sharhlari">3</a></sup> Sahroda bir ovoz yangramoqda: Egamizga yo‘l hozirlang, Unga to‘g‘ri yo‘l oching!”</div>
  <div id="4"><sup><a href="https://www.kitobook.com/compare/book/41/01/4/" title="Muqaddas kitobiga sharhlari">4</a></sup> Darvoqe, Yahyo cho‘mdiruvchi sahroda yashar va odamlarga: “Gunohlaringizdan tavba qilib, suvga cho‘minglar, shunda Xudo gunohlaringizni kechiradi”, deb va’z qilardi. </div>
  <div id="5"><sup><a href="https://www.kitobook.com/compare/book/41/01/5/" title="Muqaddas kitobiga sharhlari">5</a></sup> Butun Yahudiya yurti va Quddus aholisi Yahyoning oldiga borishardi. Ular gunohlarini e’tirof etishar, Yahyo ularni Iordan daryosida cho‘mdirar edi.</div>
  <div id="6"><sup><a href="https://www.kitobook.com/compare/book/41/01/6/" title="Muqaddas kitobiga sharhlari">6</a></sup> Yahyoning kiyimlari tuya junidan to‘qilgan bo‘lib, beliga teridan kamar bog‘lagan edi. U chigirtka va yovvoyi asal yer edi.</div>
  <div id="7"><sup><a href="https://www.kitobook.com/compare/book/41/01/7/" title="Muqaddas kitobiga sharhlari">7</a></sup> U xalqqa shunday deb e’lon qilardi: “Ortimdan mendan ham qudratliroq bo‘lgan bir Zot kelmoqda. Men engashib Uning choriq iplarini yechishga ham arzimayman. </div>
  <div id="8"><sup><a href="https://www.kitobook.com/compare/book/41/01/8/" title="Muqaddas kitobiga sharhlari">8</a></sup> Men sizlarni suvga cho‘mdiryapman, U esa sizlarni Muqaddas Ruhga cho‘mdiradi.”</div>
  <div id="9"><sup><a href="https://www.kitobook.com/compare/book/41/01/9/" title="Muqaddas kitobiga sharhlari">9</a></sup> O‘sha kunlari Iso Jalila viloyatining Nosira shahridan Yahyo oldiga keldi. Yahyo Uni Iordan daryosida cho‘mdirdi.</div>
  <div id="10"><sup><a href="https://www.kitobook.com/compare/book/41/01/10/" title="Muqaddas kitobiga sharhlari">10</a></sup> Suvdan chiqishi bilanoq Iso osmonning ochilib ketganini va MuqaddasRuh Uning ustiga kaptarday tushib kelganini ko‘rdi. </div>
  <div id="11"><sup><a href="https://www.kitobook.com/compare/book/41/01/11/" title="Muqaddas kitobiga sharhlari">11</a></sup> Osmondan esa: “Sen Mening sevikli O‘g‘limsan, Sendan nihoyatda mamnunman”, degan ovoz eshitildi.</div>
  <div id="12"><sup><a href="https://www.kitobook.com/compare/book/41/01/12/" title="Muqaddas kitobiga sharhlari">12</a></sup> Muqaddas Ruh Isoni darhol cho‘lga boshlab ketdi. </div>
  <div id="13"><sup><a href="https://www.kitobook.com/compare/book/41/01/13/" title="Muqaddas kitobiga sharhlari">13</a></sup> Iso cho‘lda qirq kun bo‘lib, shayton tomonidan vasvasaga solindi. Iso yovvoyi hayvonlar orasida yashab, farishtalar Unga xizmat qilishardi.</div>
  <div id="14"><sup><a href="https://www.kitobook.com/compare/book/41/01/14/" title="Muqaddas kitobiga sharhlari">14</a></sup> ahyo zindonband qilingandan keyin, Iso Jalilaga borib, Xudoning Xushxabarini va’z qildi: </div>
  <div id="15"><sup><a href="https://www.kitobook.com/compare/book/41/01/15/" title="Muqaddas kitobiga sharhlari">15</a></sup> “Vaqt–soati yetdi. Xudoning Shohligi yaqinlashdi! Tavba qilinglar, Xushxabarga ishoninglar!”</div>
  <div id="16"><sup><a href="https://www.kitobook.com/compare/book/41/01/16/" title="Muqaddas kitobiga sharhlari">16</a></sup> Iso Jalila ko‘li bo‘ylab o‘tayotib, Shimo‘n va uning ukasi Idrisni ko‘rib qoldi. Ular baliqchi bo‘lib, ko‘lga to‘r tashlayotgan edilar. </div>
  <div id="17"><sup><a href="https://www.kitobook.com/compare/book/41/01/17/" title="Muqaddas kitobiga sharhlari">17</a></sup> Iso ularga: — Ortimdan yuringlar, — dedi. — Men sizlarga odamlarni ovlashni o‘rgataman.</div>
  <div id="18"><sup><a href="https://www.kitobook.com/compare/book/41/01/18/" title="Muqaddas kitobiga sharhlari">18</a></sup> Ular o‘sha zahotiyoq to‘rlarini tashlab, Isoga ergashdilar.</div>
  <div id="19"><sup><a href="https://www.kitobook.com/compare/book/41/01/19/" title="Muqaddas kitobiga sharhlari">19</a></sup> Iso bir oz nari yurgach, Zabadiyning o‘g‘illari Yoqub va Yuhannoni ko‘rib qoldi. Ular qayiqda to‘rlarini yamab o‘tirishgan edi. </div>
  <div id="20"><sup><a href="https://www.kitobook.com/compare/book/41/01/20/" title="Muqaddas kitobiga sharhlari">20</a></sup> Iso shu onda ularni ham chaqirdi. Ular otalari Zabadiyni va yollanma ishchilarni qayiqda qoldirib, Isoga ergashdilar.</div>
  <div id="21"><sup><a href="https://www.kitobook.com/compare/book/41/01/21/" title="Muqaddas kitobiga sharhlari">21</a></sup> Ular Kafarnahum shahriga kirib borishdi. Shabbat kuni Iso sinagogaga kirib, ta’lim bera boshladi. </div>
  <div id="22"><sup><a href="https://www.kitobook.com/compare/book/41/01/22/" title="Muqaddas kitobiga sharhlari">22</a></sup> Xaloyiq Isoning ta’limotini eshitib, hayratda qoldi, chunki U odamlarga Tavrot tafsirchilari kabi emas, balki hokimiyat egasiday ta’lim berar edi.</div>
  <div id="23"><sup><a href="https://www.kitobook.com/compare/book/41/01/23/" title="Muqaddas kitobiga sharhlari">23</a></sup> O‘sha sinagogada yovuz ruhga chalingan bir odam bor edi. U to‘satdan qichqirib yubordi:</div>
  <div id="24"><sup><a href="https://www.kitobook.com/compare/book/41/01/24/" title="Muqaddas kitobiga sharhlari">24</a></sup> — Ey Nosiralik Iso! Bizlar bilan nima ishing bor?! Sen bizni halok qilgani keldingmi? Sening kimligingni bilaman, Sen Xudoning Azizisan!</div>
  <div id="25"><sup><a href="https://www.kitobook.com/compare/book/41/01/25/" title="Muqaddas kitobiga sharhlari">25</a></sup> Biroq Iso jinga do‘q urib: — Jim bo‘l! Undan chiqib ket! — dedi.</div>
  <div id="26"><sup><a href="https://www.kitobook.com/compare/book/41/01/26/" title="Muqaddas kitobiga sharhlari">26</a></sup> Yovuz ruh u odamni qattiq siltadi, ovozi boricha baqirib, uning ichidan chiqib ketdi.</div>
  <div id="27"><sup><a href="https://www.kitobook.com/compare/book/41/01/27/" title="Muqaddas kitobiga sharhlari">27</a></sup> Odamlar hayratlanib, bir–birlaridan so‘ray boshladilar: — Bu nimasi? Xokimiyatga ega bo‘lgan yangi ta’limot–ku! U yovuz ruhlarga buyruq beradi, yovuz ruhlar esa Unga bo‘ysunadi–ya!</div>
  <div id="28"><sup><a href="https://www.kitobook.com/compare/book/41/01/28/" title="Muqaddas kitobiga sharhlari">28</a></sup> Shunday qilib, Isoning shuhrati Jalila viloyatining atroflariga yoyila boshladi.</div>
  <div id="29"><sup><a href="https://www.kitobook.com/compare/book/41/01/29/" title="Muqaddas kitobiga sharhlari">29</a></sup> Iso, Shimo‘n, Idris, Yoqub, Yuhanno sinagogadan chiqib, to‘g‘ri Shimo‘n va Idrisning uyiga bordilar.</div>
  <div id="30"><sup><a href="https://www.kitobook.com/compare/book/41/01/30/" title="Muqaddas kitobiga sharhlari">30</a></sup> Shimo‘nning qaynanasi isitmalab, to‘shakda yotgan edi. Iso kelishi bilanoq Unga bu haqda aytishdi. </div>
  <div id="31"><sup><a href="https://www.kitobook.com/compare/book/41/01/31/" title="Muqaddas kitobiga sharhlari">31</a></sup> Iso ayolning yoniga bordi, qo‘lidan tutib, o‘tirg‘izib qo‘ydi. Shunda ayolning isitmasi tushdi, u mehmonlarga xizmat qila boshladi.</div>
  <div id="32"><sup><a href="https://www.kitobook.com/compare/book/41/01/32/" title="Muqaddas kitobiga sharhlari">32</a></sup> Quyosh botib kech kirgan paytda, odamlar xastalarni va jinga chalinganlarni Isoning oldiga olib kelishdi. </div>
  <div id="33"><sup><a href="https://www.kitobook.com/compare/book/41/01/33/" title="Muqaddas kitobiga sharhlari">33</a></sup> Butun shahar aholisi eshik oldiga yig‘ildi. </div>
  <div id="34"><sup><a href="https://www.kitobook.com/compare/book/41/01/34/" title="Muqaddas kitobiga sharhlari">34</a></sup> Iso turli dardu illatlardan qiynalgan ko‘p odamlarni sog‘aytirdi. Ko‘plarning ichidan jinlarni quvib chiqardi. Jinlarning gapirishiga ijozat bermasdi, chunki jinlar Isoning kimligini bilishardi.</div>
  <div id="35"><sup><a href="https://www.kitobook.com/compare/book/41/01/35/" title="Muqaddas kitobiga sharhlari">35</a></sup> Ertasi kuni saharda, tong yorishmasdan oldin, Iso o‘rnidan turib, uydan chiqib ketdi. Kimsasiz joyga borib, ibodat qildi. </div>
  <div id="36"><sup><a href="https://www.kitobook.com/compare/book/41/01/36/" title="Muqaddas kitobiga sharhlari">36</a></sup> Shimo‘n va boshqalar Isoni qidirib ketdilar. </div>
  <div id="37"><sup><a href="https://www.kitobook.com/compare/book/41/01/37/" title="Muqaddas kitobiga sharhlari">37</a></sup> Isoni topib: — Hamma Sizni izlab yuribdi! —dedilar. </div>
  <div id="38"><sup><a href="https://www.kitobook.com/compare/book/41/01/38/" title="Muqaddas kitobiga sharhlari">38</a></sup> Iso ularga: — Yaqin atrofdagi qishloqlarga boraylik, Men u yerlarda ham voizlik qilay, chunki Men ana shu maqsadda kelganman, — dedi.</div>
  <div id="39"><sup><a href="https://www.kitobook.com/compare/book/41/01/39/" title="Muqaddas kitobiga sharhlari">39</a></sup> Shunday qilib, Iso butun Jalila viloyatini kezib, u yerdagi sinagogalarda voizlik qilar va odamlarning ichidan jinlarni quvib chiqarar edi. </div>
  <div id="40"><sup><a href="https://www.kitobook.com/compare/book/41/01/40/" title="Muqaddas kitobiga sharhlari">40</a></sup> Teri kasalligiga chalingan bir odam Isoning oldiga keldi. U tiz cho‘kib, yalindi: — Bilaman, agar istasangiz, meni bu kasallikdan poklay olasiz.</div>
  <div id="41"><sup><a href="https://www.kitobook.com/compare/book/41/01/41/" title="Muqaddas kitobiga sharhlari">41</a></sup> Isoning unga rahmi kelib, qo‘lini uzatdi va unga tekkizib: — Istayman, pok bo‘l! — dedi.</div>
  <div id="42"><sup><a href="https://www.kitobook.com/compare/book/41/01/42/" title="Muqaddas kitobiga sharhlari">42</a></sup> Shu zahoti o‘sha odam kasalligidan forig‘ bo‘lib, poklandi. </div>
  <div id="43"><sup><a href="https://www.kitobook.com/compare/book/41/01/43/" title="Muqaddas kitobiga sharhlari">43</a></sup> Iso uni qat’iy ogohlantirib dedi:</div>
  <div id="44"><sup><a href="https://www.kitobook.com/compare/book/41/01/44/" title="Muqaddas kitobiga sharhlari">44</a></sup> — Menga qara! Bu to‘g‘rida birovga og‘iz ocha ko‘rma. Lekin borib o‘zingni ruhoniyga ko‘rsat. Poklanganingni hammaga isbot qilish uchun Muso amr qilgan qurbonliklarni keltir. Shu so‘zlar bilan Iso uni darhol jo‘natib yubordi.</div>
  <div id="45"><sup><a href="https://www.kitobook.com/compare/book/41/01/45/" title="Muqaddas kitobiga sharhlari">45</a></sup> O‘sha odam esa ketayotib, ro‘y bergan hodisani bemalol har yoqqa yoya boshladi. Shu bois Iso biror shaharga ochiqchasiga bora olmay qoldi. Aksincha, shahardan tashqarida, kimsasiz joylarda yashaydigan bo‘ldi. Shunga qaramay, xaloyiq har tomondan Uning oldiga kelar edi.</div>
</div>