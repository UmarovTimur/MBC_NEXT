<div itemprop="articleBody" class="text">
  <div id="1"><sup><a href="https://www.kitobook.com/compare/book/41/06/1/" title="Muqaddas kitobiga sharhlari">1</a></sup> Iso u yerdan jo‘nab, ona shahriga bordi. Shogirdlari ham Uning ortidan ergashdilar.</div>
  <div id="2"><sup><a href="https://www.kitobook.com/compare/book/41/06/2/" title="Muqaddas kitobiga sharhlari">2</a></sup> Shabbat kuni Iso sinagogada ta’lim berdi. Uni tinglayotganlarning ko‘pchiligi hayratga tushib: — Bu Odam shuncha narsani qayerdan o‘rgandi ekan–a? — deb so‘rardilar. — Unga bunday donolikni kim berdi? U bunday mo‘jizalarni qanday qilyapti?</div>
  <div id="3"><sup><a href="https://www.kitobook.com/compare/book/41/06/3/" title="Muqaddas kitobiga sharhlari">3</a></sup> Iye, U Maryamning duradgor o‘g‘li–ku! Yoqub, Yusuf, Yahudo va Shimo‘nning akasi emasmi bu?! Uning singillari ham oramizda yashaydi–ku! Odamlar Isodan qattiq xafa bo‘ldilar.</div>
  <div id="4"><sup><a href="https://www.kitobook.com/compare/book/41/06/4/" title="Muqaddas kitobiga sharhlari">4</a></sup> Iso ularga shunday dedi: — Payg‘ambar ona shahridan, o‘z qarindosh– urug‘lari va uyidan boshqa hamma yerda izzatlanadi.</div>
  <div id="5"><sup><a href="https://www.kitobook.com/compare/book/41/06/5/" title="Muqaddas kitobiga sharhlari">5</a></sup> Iso u yerda hech qanday mo‘jiza ko‘rsata olmadi. Faqatgina birmuncha bemorlarga qo‘l tekkizib, ularni sog‘aytirdi.</div>
  <div id="6"><sup><a href="https://www.kitobook.com/compare/book/41/06/6/" title="Muqaddas kitobiga sharhlari">6</a></sup> Iso odamlarning ishonchsizligiga hayron qoldi. Shundan so‘ng Iso atrofdagi qishloqlarda kezib yurib, ta’lim berardi.</div>
  <div id="7"><sup><a href="https://www.kitobook.com/compare/book/41/06/7/" title="Muqaddas kitobiga sharhlari">7</a></sup> O‘n ikki havoriyni yoniga chaqirib, ikkita–ikkitadan qilib jo‘nata boshladi. Ularga yovuz ruhlar ustidan hokimiyat berdi.</div>
  <div id="8"><sup><a href="https://www.kitobook.com/compare/book/41/06/8/" title="Muqaddas kitobiga sharhlari">8</a></sup> Ularga buyurib dedi: “Yo‘l uchun yolg‘iz hassadan boshqa hech narsa — non ham, to‘rva ham, belbog‘laringizga mis chaqa ham qistirib olmanglar,</div>
  <div id="9"><sup><a href="https://www.kitobook.com/compare/book/41/06/9/" title="Muqaddas kitobiga sharhlari">9</a></sup> oyog‘ingizga choriq kiyib, ustingizga qo‘shimcha kiyim olmanglar.”</div>
  <div id="10"><sup><a href="https://www.kitobook.com/compare/book/41/06/10/" title="Muqaddas kitobiga sharhlari">10</a></sup> Iso yana dedi: “Biror yerga borib, bironta uyga kirganingizda, to o‘sha joyni tark etguningizgacha, shu uyda turinglar.</div>
  <div id="11"><sup><a href="https://www.kitobook.com/compare/book/41/06/11/" title="Muqaddas kitobiga sharhlari">11</a></sup> Agar biror joyning odamlari sizni qabul qilmasa va sizga quloq solmasa, u yerdan chiqib ketayotganingizda ularni ogohlantirish tariqasida oyoqlaringizning changini qoqib ketinglar.”</div>
  <div id="12"><sup><a href="https://www.kitobook.com/compare/book/41/06/12/" title="Muqaddas kitobiga sharhlari">12</a></sup> Shunday qilib, havoriylar yo‘l yurib, tavba qilinglar, deb hammani da’vat qilishdi.</div>
  <div id="13"><sup><a href="https://www.kitobook.com/compare/book/41/06/13/" title="Muqaddas kitobiga sharhlari">13</a></sup> Ular ko‘p jinlarni quvib chiqarishdi va ko‘p xastalarga moy surtib ularni sog‘aytirishdi.</div>
  <div id="14"><sup><a href="https://www.kitobook.com/compare/book/41/06/14/" title="Muqaddas kitobiga sharhlari">14</a></sup> Isoning nomi el og‘ziga tushib qolgan edi. Shoh Hirodning qulog‘iga ham mish–mishlar yetib bordi. Ba’zi odamlar: “Yahyo cho‘mdiruvchi tirilib kelibdi. Shuning uchun U bunday ajoyibotlarni sodir qilmoqda”, deyishardi.</div>
  <div id="15"><sup><a href="https://www.kitobook.com/compare/book/41/06/15/" title="Muqaddas kitobiga sharhlari">15</a></sup> Boshqalar esa: “Bu Ilyos”, deb aytishardi. Yana boshqa birovlari: “Qadimgi payg‘ambarlarga o‘xshagan bir payg‘ambar bu”, deb aytardilar.</div>
  <div id="16"><sup><a href="https://www.kitobook.com/compare/book/41/06/16/" title="Muqaddas kitobiga sharhlari">16</a></sup> Hirod bularni eshitib, shunday dedi: — Men boshini oldirgan Yahyo tirilib kelibdi.</div>
  <div id="17"><sup><a href="https://www.kitobook.com/compare/book/41/06/17/" title="Muqaddas kitobiga sharhlari">17</a></sup> Hirod o‘z ukasi Filipning xotini Hirodiyaga uylangan edi.</div>
  <div id="18"><sup><a href="https://www.kitobook.com/compare/book/41/06/18/" title="Muqaddas kitobiga sharhlari">18</a></sup> Yahyo esa Hirodga: “Siz ukangizning xotiniga uylana olmaysiz, bu qonunga zid”, — deb aytar edi. Shuning uchun Hirod Yahyoni qo‘lga olib, zindonga qamatib qo‘ygan edi.</div>
  <div id="19"><sup><a href="https://www.kitobook.com/compare/book/41/06/19/" title="Muqaddas kitobiga sharhlari">19</a></sup> Hirodiyaning ham Yahyoda qasdi bor edi. U Yahyoni o‘ldirmoqchi bo‘lardi, ammo bu niyatiga yeta olmayotgan edi.</div>
  <div id="20"><sup><a href="https://www.kitobook.com/compare/book/41/06/20/" title="Muqaddas kitobiga sharhlari">20</a></sup> Negaki Hirod Yahyoning solih va muqaddas kishi ekanini bilib, undan qo‘rqar va uni himoya qilar edi. Uning so‘zlari Hirodni gangitib qo‘yardi, shunga qaramay Hirod uni eshitishni xush ko‘rardi.</div>
  <div id="21"><sup><a href="https://www.kitobook.com/compare/book/41/06/21/" title="Muqaddas kitobiga sharhlari">21</a></sup> Bir kuni qulay fursat tug‘ilib qoldi. Hirod o‘zining tug‘ilgan kuni munosabati bilan amaldorlariga, lashkarboshilariga va Jalila viloyatining yo‘lboshchilariga ziyofat berdi.</div>
  <div id="22"><sup><a href="https://www.kitobook.com/compare/book/41/06/22/" title="Muqaddas kitobiga sharhlari">22</a></sup> Hirodiyaning qizi kirib, raqs tushdi va Hirod bilan ulfatlarining ko‘nglini topdi. Shoh qizga: — Tila tilagingni, tilagan narsangni beraman, — dedi.</div>
  <div id="23"><sup><a href="https://www.kitobook.com/compare/book/41/06/23/" title="Muqaddas kitobiga sharhlari">23</a></sup> Unga hatto qasam ichib: — Mendan nima so‘rasang, beraman, shohligimning yarmigacha bo‘lsa ham, beraman, — dedi.</div>
  <div id="24"><sup><a href="https://www.kitobook.com/compare/book/41/06/24/" title="Muqaddas kitobiga sharhlari">24</a></sup> Qiz tashqariga chiqib onasiga: — Nima so‘ray? — dedi. — Yahyo cho‘mdiruvchining boshini so‘ra! — dedi onasi.</div>
  <div id="25"><sup><a href="https://www.kitobook.com/compare/book/41/06/25/" title="Muqaddas kitobiga sharhlari">25</a></sup> Qiz shu onda shoh huzuriga yugurib borib: — Menga hoziroq Yahyo cho‘mdiruvchining boshini laganda keltirib berishingizni so‘rayman, — dedi.</div>
  <div id="26"><sup><a href="https://www.kitobook.com/compare/book/41/06/26/" title="Muqaddas kitobiga sharhlari">26</a></sup> Shoh juda xafa bo‘ldi. Ammo mehmonlari oldida qasam ichgani uchun qizning iltimosini rad etishni istamadi.</div>
  <div id="27"><sup><a href="https://www.kitobook.com/compare/book/41/06/27/" title="Muqaddas kitobiga sharhlari">27</a></sup> U o‘sha zahoti jallodni yuborib, Yahyoning boshini keltirishni buyurdi.</div>
  <div id="28"><sup><a href="https://www.kitobook.com/compare/book/41/06/28/" title="Muqaddas kitobiga sharhlari">28</a></sup> Jallod zindonga borib, Yahyoning boshini tanidan judo qildi. Keyin uning boshini laganda keltirib, qizga berdi. Qiz esa onasiga berdi.</div>
  <div id="29"><sup><a href="https://www.kitobook.com/compare/book/41/06/29/" title="Muqaddas kitobiga sharhlari">29</a></sup> Yahyoning shogirdlari yuz bergan hodisani eshitib, uning jasadini olgani borishdi va uni dafn etishdi.</div>
  <div id="30"><sup><a href="https://www.kitobook.com/compare/book/41/06/30/" title="Muqaddas kitobiga sharhlari">30</a></sup> Havoriylar Isoning oldiga yig‘ilib, qilgan hamma ishlarini, xalqqa nimalar o‘rgatishganini aytib berdilar.</div>
  <div id="31"><sup><a href="https://www.kitobook.com/compare/book/41/06/31/" title="Muqaddas kitobiga sharhlari">31</a></sup> Iso ularga: — Kelinglar, yolg‘iz o‘zimiz kimsasiz joyga boraylik, bir oz dam olinglar, — dedi. Chunki kelib–ketuvchilar ko‘pligidan ularning ovqat yeyishga ham vaqti yo‘q edi.</div>
  <div id="32"><sup><a href="https://www.kitobook.com/compare/book/41/06/32/" title="Muqaddas kitobiga sharhlari">32</a></sup> Iso bilan shogirdlari qayiqqa tushib, yolg‘iz o‘zlari kimsasiz joyga jo‘nab ketishdi.</div>
  <div id="33"><sup><a href="https://www.kitobook.com/compare/book/41/06/33/" title="Muqaddas kitobiga sharhlari">33</a></sup> Lekin ko‘pchilik ularning qayerga ketayotganini bilib qoldilar. Shunda atrofdagi hamma shaharlardan odamlar piyoda yo‘lga tushishdi, Iso bilan shogirdlari borayotgan joyga yugurib, ulardan oldin yetib borishdi.</div>
  <div id="34"><sup><a href="https://www.kitobook.com/compare/book/41/06/34/" title="Muqaddas kitobiga sharhlari">34</a></sup> Iso qayiqdan tushganda, katta bir olomonni ko‘rdi. Ularga achinib ketdi, chunki ular cho‘ponsiz qo‘ylarga o‘xshardi. Iso ularga ko‘p narsalar haqida ta’lim berdi.</div>
  <div id="35"><sup><a href="https://www.kitobook.com/compare/book/41/06/35/" title="Muqaddas kitobiga sharhlari">35</a></sup> Kech kirganda, shogirdlar Isoning oldiga kelib dedilar: — Bu joy kimsasiz ekan, buning ustiga, juda kech bo‘lib qoldi.</div>
  <div id="36"><sup><a href="https://www.kitobook.com/compare/book/41/06/36/" title="Muqaddas kitobiga sharhlari">36</a></sup> Xalqni jo‘natib yuboring, toki ular atrofdagi qishloq va ovullarga borib, o‘zlariga yegulik sotib olishsin.</div>
  <div id="37"><sup><a href="https://www.kitobook.com/compare/book/41/06/37/" title="Muqaddas kitobiga sharhlari">37</a></sup> — Sizlar ularga ovqat beringlar! — dedi Iso. — Nahotki biz ikki yuz kumush tangaga non sotib olib kelib, xalqqa yedirsak? — deb so‘rashdi Undan.</div>
  <div id="38"><sup><a href="https://www.kitobook.com/compare/book/41/06/38/" title="Muqaddas kitobiga sharhlari">38</a></sup> Iso dedi: — Qancha nonlaringiz bor? Borib ko‘ringlar. Ular bilib kelib: — Beshta non, ikkita baliq bor ekan, — deyishdi.</div>
  <div id="39"><sup><a href="https://www.kitobook.com/compare/book/41/06/39/" title="Muqaddas kitobiga sharhlari">39</a></sup> Iso xaloyiqni guruh–guruh qilib, yashil o‘t ustiga o‘tqazishni shogirdlariga buyurdi.</div>
  <div id="40"><sup><a href="https://www.kitobook.com/compare/book/41/06/40/" title="Muqaddas kitobiga sharhlari">40</a></sup> Xalq yuztadan va elliktadan guruh–guruh bo‘lib o‘tirdi.</div>
  <div id="41"><sup><a href="https://www.kitobook.com/compare/book/41/06/41/" title="Muqaddas kitobiga sharhlari">41</a></sup> Iso beshta non bilan ikkita baliqni oldi va osmonga qarab, shukrona duosini o‘qidi. Nonlarni sindirib, xaloyiqqa tarqatish uchun shogirdlariga berdi. Ikkita baliqni ham hammaga taqsimlab berdi.</div>
  <div id="42"><sup><a href="https://www.kitobook.com/compare/book/41/06/42/" title="Muqaddas kitobiga sharhlari">42</a></sup> Hamma yeb to‘ydi.</div>
  <div id="43"><sup><a href="https://www.kitobook.com/compare/book/41/06/43/" title="Muqaddas kitobiga sharhlari">43</a></sup> So‘ng ortib qolgan non burdalarini va baliqlarni yig‘ib olishgan edi, o‘n ikki savat chiqdi.</div>
  <div id="44"><sup><a href="https://www.kitobook.com/compare/book/41/06/44/" title="Muqaddas kitobiga sharhlari">44</a></sup> Non yeganlar besh ming erkak edi.</div>
  <div id="45"><sup><a href="https://www.kitobook.com/compare/book/41/06/45/" title="Muqaddas kitobiga sharhlari">45</a></sup> Iso vaqt o‘tkazmay, shogirdlarini qayiqqa tushirib, ko‘lning narigi tomonidagi Baytsayda shahriga ketishga majbur qildi. Olomonni esa uylariga qaytarib jo‘natib yubordi.</div>
  <div id="46"><sup><a href="https://www.kitobook.com/compare/book/41/06/46/" title="Muqaddas kitobiga sharhlari">46</a></sup> Odamlar bilan xayrlashgandan keyin, ibodat qilish uchun tepalikka chiqdi.</div>
  <div id="47"><sup><a href="https://www.kitobook.com/compare/book/41/06/47/" title="Muqaddas kitobiga sharhlari">47</a></sup> Kech kirdi. Qayiq ko‘lning o‘rtasida, Iso esa yolg‘iz O‘zi quruqlikda qolgan edi.</div>
  <div id="48"><sup><a href="https://www.kitobook.com/compare/book/41/06/48/" title="Muqaddas kitobiga sharhlari">48</a></sup> Shogirdlar eshkak eshishga qiynalayotgan edilar, chunki shamol qayiqqa qarshi esar edi. Iso buni ko‘rib, erta saharda ko‘l ustida yurganicha shogirdlari tomon keldi–da, yonlaridan o‘tib ketmoqchi bo‘ldi.</div>
  <div id="49"><sup><a href="https://www.kitobook.com/compare/book/41/06/49/" title="Muqaddas kitobiga sharhlari">49</a></sup> Shogirdlar esa ko‘l yuzida yurgan Isoni ko‘rib, arvoh deb o‘ylab, baqirib yuborishdi.</div>
  <div id="50"><sup><a href="https://www.kitobook.com/compare/book/41/06/50/" title="Muqaddas kitobiga sharhlari">50</a></sup> Chunki hammalari Uni ko‘rib, vahimaga tushib qolgan edilar. Lekin Iso o‘sha zahoti ularga: — Dadil bo‘linglar! Qo‘rqmanglar, bu Menman! — dedi.</div>
  <div id="51"><sup><a href="https://www.kitobook.com/compare/book/41/06/51/" title="Muqaddas kitobiga sharhlari">51</a></sup> So‘ng Iso shogirdlari yoniga — qayiqqa o‘tgach, shamol tinib qoldi. Shogirdlar tamomila hayratga tushdilar,</div>
  <div id="52"><sup><a href="https://www.kitobook.com/compare/book/41/06/52/" title="Muqaddas kitobiga sharhlari">52</a></sup> chunki ular non to‘g‘risidagi mo‘jizani ham tushunmagan edilar, buni anglashga aqllari yetmas edi.</div>
  <div id="53"><sup><a href="https://www.kitobook.com/compare/book/41/06/53/" title="Muqaddas kitobiga sharhlari">53</a></sup> Ular ko‘ldan suzib o‘tib, Genisaret o‘lkasiga keldilar. O‘sha yerda qayiqni bog‘ladilar.</div>
  <div id="54"><sup><a href="https://www.kitobook.com/compare/book/41/06/54/" title="Muqaddas kitobiga sharhlari">54</a></sup> Qayiqdan chiqishlari bilanoq xalq Isoni tanib qoldi.</div>
  <div id="55"><sup><a href="https://www.kitobook.com/compare/book/41/06/55/" title="Muqaddas kitobiga sharhlari">55</a></sup> Odamlar butun yurtni yugurib aylanib chiqdilar, xastalarni to‘shaklarda Isoning oldiga olib bordilar. Ular har safar Isoning qayerdaligini eshitishsa xastalarni o‘sha yerga olib borishardi.</div>
  <div id="56"><sup><a href="https://www.kitobook.com/compare/book/41/06/56/" title="Muqaddas kitobiga sharhlari">56</a></sup> Iso qayerga bormasin — qishloqlargami, shaharlargami, ovullargami — odamlar xastalarni ochiq maydonlarga yotqizib qo‘yishardi. Xastalar Isodan: “Hech bo‘lmasa kiyimingizning etagiga qo‘l tekkizaylik”, deb iltimos qilishardi. Unga qo‘l tekkizganlarning hammasi shifo topardi.</div>
</div>