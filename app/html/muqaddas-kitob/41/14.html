<div itemprop="articleBody" class="text">
  <div id="1"><sup><a href="https://www.kitobook.com/compare/book/41/14/1/" title="Muqaddas kitobiga sharhlari">1</a></sup> Fisih ziyofatiga va Xamirturushsiz non bayramiga ikki kun qolgan edi. Bosh ruhoniylar va Tavrot tafsirchilari Isoni hiyla bilan tutib, o‘ldirish uchun fursat poylab yurgan edilar.</div>
  <div id="2"><sup><a href="https://www.kitobook.com/compare/book/41/14/2/" title="Muqaddas kitobiga sharhlari">2</a></sup> Ular: “Biz bu ishni bayram kunlari qilmasligimiz kerak, aks holda xalq g‘alayon qilishi mumkin”, dedilar.</div>
  <div id="3"><sup><a href="https://www.kitobook.com/compare/book/41/14/3/" title="Muqaddas kitobiga sharhlari">3</a></sup> Iso Baytaniya qishlog‘ida teri kasalligiga chalingan Shimo‘nning uyida mehmon bo‘lib o‘tirgan edi. Shunda bir ayol ganchdan yasalgan idishda toza, qimmatbaho sunbul moyi olib keldi. Idishni sindirib, moyni Isoning boshidan quydi.</div>
  <div id="4"><sup><a href="https://www.kitobook.com/compare/book/41/14/4/" title="Muqaddas kitobiga sharhlari">4</a></sup> Ba’zilar bundan g‘azablanib, bir–biriga: — Moyni bunday isrof etishning nima keragi bor edi?!</div>
  <div id="5"><sup><a href="https://www.kitobook.com/compare/book/41/14/5/" title="Muqaddas kitobiga sharhlari">5</a></sup> Axir, uni uch yuz kumush tangadan ham ko‘proqqa sotib kambag‘allarga taqsimlab berish mumkin edi–ku! — deb ayolni qattiq koyishdi.</div>
  <div id="6"><sup><a href="https://www.kitobook.com/compare/book/41/14/6/" title="Muqaddas kitobiga sharhlari">6</a></sup> — Qo‘yinglar uni! — dedi Iso. — Nega ayolni xijolatda qoldiryapsizlar? U Men uchun ajoyib ish qildi.</div>
  <div id="7"><sup><a href="https://www.kitobook.com/compare/book/41/14/7/" title="Muqaddas kitobiga sharhlari">7</a></sup> Kambag‘allar har doim sizlar bilan birga bo‘ladilar. Istagan vaqtingizda ularga yordam bera olasizlar. Lekin Men sizlar bilan doimo birga bo‘lmayman.</div>
  <div id="8"><sup><a href="https://www.kitobook.com/compare/book/41/14/8/" title="Muqaddas kitobiga sharhlari">8</a></sup> Bu ayol qo‘lidan kelganini qildi. U Mening tanamga xushbo‘y moy surtib, oldindan dafnga tayyorladi.</div>
  <div id="9"><sup><a href="https://www.kitobook.com/compare/book/41/14/9/" title="Muqaddas kitobiga sharhlari">9</a></sup> Sizlarga chinini aytayin: Xushxabar dunyoning qaysi yerida e’lon qilinmasin, bu ayol ham esga olinib, uning qilgan ishi haqida aytiladi.</div>
  <div id="10"><sup><a href="https://www.kitobook.com/compare/book/41/14/10/" title="Muqaddas kitobiga sharhlari">10</a></sup> Shunda o‘n ikki shogirddan biri bo‘lgan Yahudo Ishqariyot bosh ruhoniylarning oldiga borib, Isoni sizlarga tutib beraman, dedi.</div>
  <div id="11"><sup><a href="https://www.kitobook.com/compare/book/41/14/11/" title="Muqaddas kitobiga sharhlari">11</a></sup> Bosh ruhoniylar bu gapni eshitib, juda xursand bo‘ldilar, Yahudoga pul berishni va’da qildilar. Shunday qilib, Yahudo Isoni tutib berish uchun qulay vaqtni kuta boshladi.</div>
  <div id="12"><sup><a href="https://www.kitobook.com/compare/book/41/14/12/" title="Muqaddas kitobiga sharhlari">12</a></sup> Xamirturushsiz non bayramining birinchi kunida, Fisih qo‘zisi so‘yiladigan paytda, shogirdlar Isodan so‘radilar: — Fisih taomini qayerda yemoqchisiz? Biz borib tayyorgarlik ko‘raylik.</div>
  <div id="13"><sup><a href="https://www.kitobook.com/compare/book/41/14/13/" title="Muqaddas kitobiga sharhlari">13</a></sup> Iso shogirdlaridan ikkitasini yuborayotib, ularga dedi: — Shaharga boringlar, u yerda ko‘zada suv ko‘tarib ketayotgan bir odamni uchratasizlar. Uning orqasidan boringlar.</div>
  <div id="14"><sup><a href="https://www.kitobook.com/compare/book/41/14/14/" title="Muqaddas kitobiga sharhlari">14</a></sup> U kiradigan xonadon egasiga shunday deb aytinglar: “Ustozimiz shogirdlari bilan Fisih taomini yemoqchilar. U sizdan: ‘Bizga tayyorlab qo‘yilgan mehmonxona qayerda?’ deb so‘rab yubordilar.”</div>
  <div id="15"><sup><a href="https://www.kitobook.com/compare/book/41/14/15/" title="Muqaddas kitobiga sharhlari">15</a></sup> Uy egasi sizlarga jihozlangan, tayyorlab qo‘yilgan katta boloxonani ko‘rsatadi. U yerda biz uchun hozirlik ko‘ringlar.</div>
  <div id="16"><sup><a href="https://www.kitobook.com/compare/book/41/14/16/" title="Muqaddas kitobiga sharhlari">16</a></sup> Shogirdlar jo‘nashdi. Shaharga kirganlarida, xuddi Isoning aytganini topdilar va Fisih taomini tayyorladilar.</div>
  <div id="17"><sup><a href="https://www.kitobook.com/compare/book/41/14/17/" title="Muqaddas kitobiga sharhlari">17</a></sup> Kech kirganda, Iso o‘n ikki shogirdi bilan birga u yerga keldi.</div>
  <div id="18"><sup><a href="https://www.kitobook.com/compare/book/41/14/18/" title="Muqaddas kitobiga sharhlari">18</a></sup> Ular ovqatlanib o‘tirganlarida Iso shunday dedi: — Sizlarga chinini aytayin, Men bilan taom yeyayotgan kishi Menga xiyonat qiladi. U sizlarning orangizdadir.</div>
  <div id="19"><sup><a href="https://www.kitobook.com/compare/book/41/14/19/" title="Muqaddas kitobiga sharhlari">19</a></sup> Shogirdlar xafa bo‘lib, birin–ketin: — Nahotki o‘sha men bo‘lsam? — deb Undan so‘ray boshladilar.</div>
  <div id="20"><sup><a href="https://www.kitobook.com/compare/book/41/14/20/" title="Muqaddas kitobiga sharhlari">20</a></sup> Iso ularga javoban dedi: — U o‘n ikkitangizdan bittasi, Men bilan baravar kosaga nonni botirgan — o‘shadir.</div>
  <div id="21"><sup><a href="https://www.kitobook.com/compare/book/41/14/21/" title="Muqaddas kitobiga sharhlari">21</a></sup> To‘g‘ri, Inson O‘g‘li U haqda yozilganday jon beradi. Lekin Inson O‘g‘lini tutib beradigan odamning holiga voy! Uning tug‘ilganidan ko‘ra tug‘ilmagani yaxshiroq edi.</div>
  <div id="22"><sup><a href="https://www.kitobook.com/compare/book/41/14/22/" title="Muqaddas kitobiga sharhlari">22</a></sup> Ular ovqatlanayotganda, Iso nonni oldi, duo o‘qib sindirdi. Nonni shogirdlariga berib: — Olinglar, bu Mening tanamdir, — dedi.</div>
  <div id="23"><sup><a href="https://www.kitobook.com/compare/book/41/14/23/" title="Muqaddas kitobiga sharhlari">23</a></sup> Sharob quyilgan kosani ham oldi, shukrona duosini o‘qib ularga uzatdi. Hammalari undan ichdilar.</div>
  <div id="24"><sup><a href="https://www.kitobook.com/compare/book/41/14/24/" title="Muqaddas kitobiga sharhlari">24</a></sup> Iso ularga dedi: — Bu sharob Xudoning ahdini bildiradi. Bu Ahd ko‘plar uchun to‘kiladigan qonim evaziga kuchga kiradi.</div>
  <div id="25"><sup><a href="https://www.kitobook.com/compare/book/41/14/25/" title="Muqaddas kitobiga sharhlari">25</a></sup> Sizlarga chinini aytayin: Xudoning Shohligida Men yangi sharob ichadigan kungacha uzum ne’matidan boshqa ichmayman.</div>
  <div id="26"><sup><a href="https://www.kitobook.com/compare/book/41/14/26/" title="Muqaddas kitobiga sharhlari">26</a></sup> So‘ng ular hamdu sano kuylab, Zaytun tog‘i tomon ketdilar.</div>
  <div id="27"><sup><a href="https://www.kitobook.com/compare/book/41/14/27/" title="Muqaddas kitobiga sharhlari">27</a></sup> Iso shogirdlariga dedi: — Hammalaringiz Meni tashlab, qochib ketasizlar. Chunki yozilgan: “Men cho‘ponni o‘ldiraman, Shunda qo‘ylar har yoqqa tarqalib ketadi.”</div>
  <div id="28"><sup><a href="https://www.kitobook.com/compare/book/41/14/28/" title="Muqaddas kitobiga sharhlari">28</a></sup> Biroq Men tirilganimdan keyin, sizlarni Jalilada kutaman.</div>
  <div id="29"><sup><a href="https://www.kitobook.com/compare/book/41/14/29/" title="Muqaddas kitobiga sharhlari">29</a></sup> Butrus Isoga dedi: — Sizni hamma tashlab ketsa ham, men Sizni tashlab ketmayman!</div>
  <div id="30"><sup><a href="https://www.kitobook.com/compare/book/41/14/30/" title="Muqaddas kitobiga sharhlari">30</a></sup> Iso unga: — Senga chinini aytayin, bugun, shu kechasiyoq, xo‘roz ikki marta qichqirmasdan oldin, sen Mendan uch marta tonasan, — dedi.</div>
  <div id="31"><sup><a href="https://www.kitobook.com/compare/book/41/14/31/" title="Muqaddas kitobiga sharhlari">31</a></sup> Lekin Butrus o‘z gapida qattiq turib oldi: — Kerak bo‘lsa, Siz bilan birga o‘laman! Ammo Sizdan aslo tonmayman! — dedi. Boshqa hamma shogirdlar ham shunday deyishdi.</div>
  <div id="32"><sup><a href="https://www.kitobook.com/compare/book/41/14/32/" title="Muqaddas kitobiga sharhlari">32</a></sup> Ular Getsemaniya degan joyga bordilar. Iso shogirdlariga: — Men ibodat qilayotganimda, sizlar shu yerda o‘tirib turinglar, — dedi.</div>
  <div id="33"><sup><a href="https://www.kitobook.com/compare/book/41/14/33/" title="Muqaddas kitobiga sharhlari">33</a></sup> U yoniga Butrusni, Yoqub va Yuhannoni oldi. Isoni qayg‘u, g‘am bosib kela boshladi.</div>
  <div id="34"><sup><a href="https://www.kitobook.com/compare/book/41/14/34/" title="Muqaddas kitobiga sharhlari">34</a></sup> Shogirdlariga: — Yuragimdagi og‘ir qayg‘u Meni o‘lguday qiynab yubordi. Shu yerda qolinglar–da, ko‘z– quloq bo‘lib turinglar, — dedi.</div>
  <div id="35"><sup><a href="https://www.kitobook.com/compare/book/41/14/35/" title="Muqaddas kitobiga sharhlari">35</a></sup> Bir oz nari ketib yerga muk tushdi: “Agar iloji bo‘lsa, bu lahza Meni chetlab o‘tsin”, deb ibodat qildi.</div>
  <div id="36"><sup><a href="https://www.kitobook.com/compare/book/41/14/36/" title="Muqaddas kitobiga sharhlari">36</a></sup> So‘ng shunday deb yolvordi: “Ota! Otajon! Sen uchun hamma narsaning imkoni bor! Bu azob kosasini Mendan uzoqlashtir. Ammo Mening xohishim emas, Sening xohishing bajo bo‘lsin.”</div>
  <div id="37"><sup><a href="https://www.kitobook.com/compare/book/41/14/37/" title="Muqaddas kitobiga sharhlari">37</a></sup> Iso qaytib kelib, shogirdlarining uxlab yotganini ko‘rdi. Butrusga dedi: — Shimo‘n! Uxlayapsanmi? Bir soatgina ham uyg‘oq o‘tira olmadingmi?</div>
  <div id="38"><sup><a href="https://www.kitobook.com/compare/book/41/14/38/" title="Muqaddas kitobiga sharhlari">38</a></sup> Ko‘z–quloq bo‘lib turinglar, vasvasaga tushmaslik uchun ibodat qilinglar. Ruh tetik, tana esa zaifdir.</div>
  <div id="39"><sup><a href="https://www.kitobook.com/compare/book/41/14/39/" title="Muqaddas kitobiga sharhlari">39</a></sup> Iso yana borib, o‘sha so‘zlarni aytib ibodat qildi.</div>
  <div id="40"><sup><a href="https://www.kitobook.com/compare/book/41/14/40/" title="Muqaddas kitobiga sharhlari">40</a></sup> U qaytib kelib, shogirdlarining yana uxlab yotganini ko‘rdi. Ularning ko‘zlari yumilib ketavergan edi. Ular Isoga nima deb aytishni bilmay qoldilar.</div>
  <div id="41"><sup><a href="https://www.kitobook.com/compare/book/41/14/41/" title="Muqaddas kitobiga sharhlari">41</a></sup> Uchinchi marta borib kelib, Iso shogirdlariga dedi: — Haligacha dam olib, uxlab yotibsizlarmi?! Bo‘ldi, vaqt–soati keldi! Inson O‘g‘li gunohkorlar qo‘liga tutib berilyapti.</div>
  <div id="42"><sup><a href="https://www.kitobook.com/compare/book/41/14/42/" title="Muqaddas kitobiga sharhlari">42</a></sup> Turinglar, ketaylik! Ana, Menga xoinlik qiluvchi kelyapti!</div>
  <div id="43"><sup><a href="https://www.kitobook.com/compare/book/41/14/43/" title="Muqaddas kitobiga sharhlari">43</a></sup> Iso hali gapirib bo‘lmasidan, to‘satdan Yahudo kelib qoldi. U o‘n ikki shogirddan biri bo‘lib, uning yonida qilich va tayoq ushlagan olomon bor edi. Bu olomonni bosh ruhoniylar, Tavrot tafsirchilari va oqsoqollar yuborgan edilar.</div>
  <div id="44"><sup><a href="https://www.kitobook.com/compare/book/41/14/44/" title="Muqaddas kitobiga sharhlari">44</a></sup> Xoin Yahudo olomon bilan til biriktirib, shunday degandi: “Men kimni o‘psam, U o‘sha Kishidir. Uni qo‘lga olinglar, qo‘riqlab, olib ketinglar.”</div>
  <div id="45"><sup><a href="https://www.kitobook.com/compare/book/41/14/45/" title="Muqaddas kitobiga sharhlari">45</a></sup> Yahudo to‘ppa–to‘g‘ri Isoning oldiga borib: — Ustoz! — deb Uni o‘pdi.</div>
  <div id="46"><sup><a href="https://www.kitobook.com/compare/book/41/14/46/" title="Muqaddas kitobiga sharhlari">46</a></sup> Shu zahotiyoq odamlar Isoni ushlab, qo‘lga oldilar.</div>
  <div id="47"><sup><a href="https://www.kitobook.com/compare/book/41/14/47/" title="Muqaddas kitobiga sharhlari">47</a></sup> O‘sha yerda turganlardan biri qilichini qinidan sug‘urdi–da, oliy ruhoniyning xizmatkoriga bir urib, qulog‘ini kesib tashladi.</div>
  <div id="48"><sup><a href="https://www.kitobook.com/compare/book/41/14/48/" title="Muqaddas kitobiga sharhlari">48</a></sup> Iso ularga dedi: — Sizlar Meni qo‘lga olish uchun qo‘zg‘olonchiga qarshi chiqqandek qilichu tayoqlar bilan qurollanib kelibsizlar.</div>
  <div id="49"><sup><a href="https://www.kitobook.com/compare/book/41/14/49/" title="Muqaddas kitobiga sharhlari">49</a></sup> Men har kuni Ma’badda sizning orangizda edim, ta’lim berardim. Sizlar o‘shanda Meni qo‘lga olmadingizlar. Ammo bular Muqaddas Bitiklarda aytilganlar bajo bo‘lishi uchun ro‘y berdi.</div>
  <div id="50"><sup><a href="https://www.kitobook.com/compare/book/41/14/50/" title="Muqaddas kitobiga sharhlari">50</a></sup> O‘shanda hamma shogirdlari Isoni tashlab, qochib ketishdi.</div>
  <div id="51"><sup><a href="https://www.kitobook.com/compare/book/41/14/51/" title="Muqaddas kitobiga sharhlari">51</a></sup> Bir yosh yigit Isoga ergashib ketayotgan edi. U zig‘ir matoga o‘ranib olgan, boshqa kiyimi yo‘q edi. Odamlar o‘sha yigitni ham ushlagan edilar,</div>
  <div id="52"><sup><a href="https://www.kitobook.com/compare/book/41/14/52/" title="Muqaddas kitobiga sharhlari">52</a></sup> u zig‘ir matosini tashlab, yalang‘och holicha qochib ketdi.</div>
  <div id="53"><sup><a href="https://www.kitobook.com/compare/book/41/14/53/" title="Muqaddas kitobiga sharhlari">53</a></sup> Isoni oliy ruhoniyning oldiga olib keldilar. Bosh ruhoniylar, oqsoqollar va Tavrot tafsirchilarining hammasi yig‘ilgan edilar.</div>
  <div id="54"><sup><a href="https://www.kitobook.com/compare/book/41/14/54/" title="Muqaddas kitobiga sharhlari">54</a></sup> Butrus esa Isoning orqasidan masofa saqlab ergashib kelib, oliy ruhoniyning hovlisiga kirdi. U soqchilar bilan birga olov yonida o‘tirib, isindi.</div>
  <div id="55"><sup><a href="https://www.kitobook.com/compare/book/41/14/55/" title="Muqaddas kitobiga sharhlari">55</a></sup> Bosh ruhoniylar va Oliy kengashning barcha a’zolari Isoni o‘limga mahkum qilish uchun Unga qarshi guvoh izlar edilar, lekin topolmasdilar.</div>
  <div id="56"><sup><a href="https://www.kitobook.com/compare/book/41/14/56/" title="Muqaddas kitobiga sharhlari">56</a></sup> Ko‘p odamlar Unga qarshi soxta guvohlik berayotgan bo‘lsalar–da, ammo bergan guvohliklari bir–biriga mos kelmas edi.</div>
  <div id="57"><sup><a href="https://www.kitobook.com/compare/book/41/14/57/" title="Muqaddas kitobiga sharhlari">57</a></sup> Soxta guvohlardan ba’zilari so‘zga chiqib shunday der edilar:</div>
  <div id="58"><sup><a href="https://www.kitobook.com/compare/book/41/14/58/" title="Muqaddas kitobiga sharhlari">58</a></sup> — U: “Inson qo‘li bilan qurilgan bu Ma’badni Men buzib tashlayman–u, uch kunda inson qo‘llarisiz, boshqa bir Ma’badni tiklayman”, — deganini eshitgan edik.</div>
  <div id="59"><sup><a href="https://www.kitobook.com/compare/book/41/14/59/" title="Muqaddas kitobiga sharhlari">59</a></sup> Lekin bu xususda ham guvohlarning bergan ma’lumotlari bir–biriga mos kelmas edi.</div>
  <div id="60"><sup><a href="https://www.kitobook.com/compare/book/41/14/60/" title="Muqaddas kitobiga sharhlari">60</a></sup> Bundan keyin oliy ruhoniy oldinga chiqib, Isoga: — Indamay turaverasanmi?! Ularning Senga qo‘ygan ayblariga javob qaytarmaysanmi?! — dedi.</div>
  <div id="61"><sup><a href="https://www.kitobook.com/compare/book/41/14/61/" title="Muqaddas kitobiga sharhlari">61</a></sup> Iso esa indamadi, hech javob qaytarmadi. Oliy ruhoniy yana Undan so‘radi: — Muborak Xudoning O‘g‘li — Masih Senmisan?</div>
  <div id="62"><sup><a href="https://www.kitobook.com/compare/book/41/14/62/" title="Muqaddas kitobiga sharhlari">62</a></sup> Iso dedi: — Men O‘shaman. Sizlar Inson O‘g‘lini Qodir Xudoning o‘ng tomonida o‘tirganini va osmon bulutlarida kelayotganini ko‘rasizlar.</div>
  <div id="63"><sup><a href="https://www.kitobook.com/compare/book/41/14/63/" title="Muqaddas kitobiga sharhlari">63</a></sup> Shundan keyin oliy ruhoniy o‘z kiyimlarini yirtib dedi: — Bizlarga boshqa guvohlarning nima keragi bor?!</div>
  <div id="64"><sup><a href="https://www.kitobook.com/compare/book/41/14/64/" title="Muqaddas kitobiga sharhlari">64</a></sup> Uning kufr ketganini o‘zlaringiz eshitdingizlar. Sizlarning qaroringiz qanday? Hammalari Uni o‘limga loyiq deb topishdi.</div>
  <div id="65"><sup><a href="https://www.kitobook.com/compare/book/41/14/65/" title="Muqaddas kitobiga sharhlari">65</a></sup> Ba’zilar Unga tupurishdi. Uning yuz–ko‘zini bog‘lab, mushtlashdi: “Payg‘ambar, qani top–chi, Seni kim urdi ekan?” deb aytishdi. Soqchilar ham Uni olib ketib, urdilar.</div>
  <div id="66"><sup><a href="https://www.kitobook.com/compare/book/41/14/66/" title="Muqaddas kitobiga sharhlari">66</a></sup> Butrus pastdagi hovlida ekan, oliy ruhoniyning bir cho‘risi kelib qoldi.</div>
  <div id="67"><sup><a href="https://www.kitobook.com/compare/book/41/14/67/" title="Muqaddas kitobiga sharhlari">67</a></sup> Isinib turgan Butrusni ko‘rib, unga tikilib qaradi–da: — Siz ham o‘sha Nosiralik Iso bilan birga edingiz–ku! — dedi.</div>
  <div id="68"><sup><a href="https://www.kitobook.com/compare/book/41/14/68/" title="Muqaddas kitobiga sharhlari">68</a></sup> Lekin Butrus inkor etib: — Nima deyapsan o‘zi, tushunmayapman, — dedi–yu, boshqa yoqqa, tashqi hovliga chiqib ketdi. Shu payt xo‘roz qichqirdi.</div>
  <div id="69"><sup><a href="https://www.kitobook.com/compare/book/41/14/69/" title="Muqaddas kitobiga sharhlari">69</a></sup> Cho‘ri uni yana uchratib, u yerda turganlarga: — Bu odam o‘shalardan biri, — deb yana aytdi.</div>
  <div id="70"><sup><a href="https://www.kitobook.com/compare/book/41/14/70/" title="Muqaddas kitobiga sharhlari">70</a></sup> Butrus yana inkor etdi. Bir ozdan keyin u yerda turganlar yana Butrusga gapira boshlashdi: — Sen Jalilaliksan–ku! O‘shalardan biri ekanliging aniq.</div>
  <div id="71"><sup><a href="https://www.kitobook.com/compare/book/41/14/71/" title="Muqaddas kitobiga sharhlari">71</a></sup> — Xudo ursin! Sizlar aytayotgan bu Odamni men tanimayman! — deb qasam ichdi Butrus.</div>
  <div id="72"><sup><a href="https://www.kitobook.com/compare/book/41/14/72/" title="Muqaddas kitobiga sharhlari">72</a></sup> Naq shu payt xo‘roz ikkinchi marta qichqirdi. Isoning: “Xo‘roz ikki marta qichqirmasdan oldin, sen Mendan uch marta tonasan”, — degan so‘zi Butrusning esiga tushib ketdi. U chidolmay yig‘lab yubordi.</div>
</div>