<div itemprop="articleBody" class="text">
  <div id="1"><sup><a href="https://www.kitobook.com/compare/book/41/04/1/" title="Muqaddas kitobiga sharhlari">1</a></sup> Iso yana ko‘l bo‘yida ta’lim berdi. Uning atrofida shu qadar ko‘p olomon to‘plandiki, U ko‘ldagi qayiqqa tushib, o‘tirishga majbur bo‘ldi. Olomon esa ko‘l qirg‘og‘ida turardi.</div>
  <div id="2"><sup><a href="https://www.kitobook.com/compare/book/41/04/2/" title="Muqaddas kitobiga sharhlari">2</a></sup> Iso masal orqali xalqqa ta’lim berib, shunday dedi:</div>
  <div id="3"><sup><a href="https://www.kitobook.com/compare/book/41/04/3/" title="Muqaddas kitobiga sharhlari">3</a></sup> — Quloq solinglar! Urug‘ sepuvchi urug‘ sepgani chiqibdi.</div>
  <div id="4"><sup><a href="https://www.kitobook.com/compare/book/41/04/4/" title="Muqaddas kitobiga sharhlari">4</a></sup> Urug‘ sepayotganda ba’zi urug‘lar so‘qmoq yo‘l ustiga tushibdi. Qushlar uchib kelib, urug‘larni cho‘qib ketibdi.</div>
  <div id="5"><sup><a href="https://www.kitobook.com/compare/book/41/04/5/" title="Muqaddas kitobiga sharhlari">5</a></sup> Ba’zi urug‘lar tuprog‘i kam toshloqqa tushibdi. Tuproq chuqur bo‘lmagani uchun, urug‘lar tez ko‘karib chiqibdi.</div>
  <div id="6"><sup><a href="https://www.kitobook.com/compare/book/41/04/6/" title="Muqaddas kitobiga sharhlari">6</a></sup> Biroq quyosh chiqqach, qovjirab, ildizi bo‘lmagani uchun so‘lib qolibdi.</div>
  <div id="7"><sup><a href="https://www.kitobook.com/compare/book/41/04/7/" title="Muqaddas kitobiga sharhlari">7</a></sup> Boshqa urug‘lar tikanlar orasiga tushibdi. Tikanlar o‘sib, urug‘larni bo‘g‘ib qo‘yibdi, urug‘lar hosil bermabdi.</div>
  <div id="8"><sup><a href="https://www.kitobook.com/compare/book/41/04/8/" title="Muqaddas kitobiga sharhlari">8</a></sup> Yana boshqa urug‘lar esa yaxshi tuproqqa tushibdi va unib–o‘sib, o‘ttiz, oltmish, hattoki yuz barobar ko‘p hosil beribdi.”</div>
  <div id="9"><sup><a href="https://www.kitobook.com/compare/book/41/04/9/" title="Muqaddas kitobiga sharhlari">9</a></sup> Keyin Iso yana dedi: “Kimning eshitar qulog‘i bo‘lsa, eshitsin!”</div>
  <div id="10"><sup><a href="https://www.kitobook.com/compare/book/41/04/10/" title="Muqaddas kitobiga sharhlari">10</a></sup> Iso o‘n ikki shogirdi va boshqa ba’zi odamlar bilan yolg‘iz qolganda, ular Isodan boyagi masalni tushuntirib berishini so‘radilar.</div>
  <div id="11"><sup><a href="https://www.kitobook.com/compare/book/41/04/11/" title="Muqaddas kitobiga sharhlari">11</a></sup> Iso ularga dedi: “Xudo Shohligining siri sizlarga berilgan. Tashqaridagilarga esa hamma narsa masallar orqali anglatiladi.</div>
  <div id="12"><sup><a href="https://www.kitobook.com/compare/book/41/04/12/" title="Muqaddas kitobiga sharhlari">12</a></sup> Zotan: ‘Ular ko‘rib turib, anglamaslar, Tinglab turib, tushunmaslar. Aks holda Xudoga qaytgan bo‘lardilar, Gunohlaridan forig‘ bo‘lgan bo‘lardilar.’”</div>
  <div id="13"><sup><a href="https://www.kitobook.com/compare/book/41/04/13/" title="Muqaddas kitobiga sharhlari">13</a></sup> Iso ularga dedi: “Agar bu masalni tushunmagan bo‘lsangiz, boshqa masallarni qanday tushunasiz?!</div>
  <div id="14"><sup><a href="https://www.kitobook.com/compare/book/41/04/14/" title="Muqaddas kitobiga sharhlari">14</a></sup> Urug‘ sepuvchining sepgani — Xudoning kalomidir.</div>
  <div id="15"><sup><a href="https://www.kitobook.com/compare/book/41/04/15/" title="Muqaddas kitobiga sharhlari">15</a></sup> Ba’zi odamlar so‘qmoq yo‘l ustiga tushgan urug‘larga o‘xshaydilar. Ular kalomni eshitadilar, ammo o‘sha zahoti shayton kelib, ularning ichiga ekilgan kalomni olib ketadi.</div>
  <div id="16"><sup><a href="https://www.kitobook.com/compare/book/41/04/16/" title="Muqaddas kitobiga sharhlari">16</a></sup> Boshqa odamlar toshloq yerga tushgan urug‘larga o‘xshaydilar. Ular kalomni eshitganda, uni darrov sevinch bilan qabul qiladilar.</div>
  <div id="17"><sup><a href="https://www.kitobook.com/compare/book/41/04/17/" title="Muqaddas kitobiga sharhlari">17</a></sup> Lekin ularning ildizi bo‘lmagani uchun uzoqqa chidamaydilar. Kalom tufayli qayg‘u yoki quvg‘inga duchor bo‘lishsa, darrov chekinadilar.</div>
  <div id="18"><sup><a href="https://www.kitobook.com/compare/book/41/04/18/" title="Muqaddas kitobiga sharhlari">18</a></sup> Boshqa birlari tikanlar orasiga tushgan urug‘larga o‘xshaydilar. Ular Xudoning kalomini eshitadilar,</div>
  <div id="19"><sup><a href="https://www.kitobook.com/compare/book/41/04/19/" title="Muqaddas kitobiga sharhlari">19</a></sup> lekin dunyoning tashvishlari, boylikka o‘chlik va boshqa havaslar ularning yuraklariga kirib, kalomni bo‘g‘ib qo‘yadi, kalom esa samarasiz qoladi.</div>
  <div id="20"><sup><a href="https://www.kitobook.com/compare/book/41/04/20/" title="Muqaddas kitobiga sharhlari">20</a></sup> Boshqa birlari esa yaxshi tuproqqa tushgan urug‘larga o‘xshaydilar. Ular kalomni eshitib, qabul qiladilar va o‘ttiz, oltmish, hatto yuz barobar hosil beradilar.”</div>
  <div id="21"><sup><a href="https://www.kitobook.com/compare/book/41/04/21/" title="Muqaddas kitobiga sharhlari">21</a></sup> Iso ularga yana dedi: “Chiroqni olib kelib, idishning yoki so‘rining tagiga qo‘yadimi?! Aksincha, chiroqpoyaga qo‘yadi.</div>
  <div id="22"><sup><a href="https://www.kitobook.com/compare/book/41/04/22/" title="Muqaddas kitobiga sharhlari">22</a></sup> Shu singari, yashirin har qanday narsa oshkora bo‘ladi, sirli bo‘lgan har qanday narsa ochiladi.</div>
  <div id="23"><sup><a href="https://www.kitobook.com/compare/book/41/04/23/" title="Muqaddas kitobiga sharhlari">23</a></sup> Kimning eshitar qulog‘i bo‘lsa, eshitsin!”</div>
  <div id="24"><sup><a href="https://www.kitobook.com/compare/book/41/04/24/" title="Muqaddas kitobiga sharhlari">24</a></sup> Keyin ularga yana dedi: “Eshitayotganlaringizni qulog‘ingizga quyib oling! Siz qanday o‘lchov bilan o‘lchasangiz, xuddi shunday o‘lchov bilan sizga ham o‘lchab beriladi. Sizga yana qo‘shib beriladi.</div>
  <div id="25"><sup><a href="https://www.kitobook.com/compare/book/41/04/25/" title="Muqaddas kitobiga sharhlari">25</a></sup> Kimda bor bo‘lsa, unga yana beriladi. Kimda yo‘q bo‘lsa, bori ham undan tortib olinadi.”</div>
  <div id="26"><sup><a href="https://www.kitobook.com/compare/book/41/04/26/" title="Muqaddas kitobiga sharhlari">26</a></sup> Iso yana shunday dedi: “Xudoning Shohligini shunga qiyoslasa bo‘ladi: dehqon dalasiga urug‘ ekadi.</div>
  <div id="27"><sup><a href="https://www.kitobook.com/compare/book/41/04/27/" title="Muqaddas kitobiga sharhlari">27</a></sup> Kechasi bo‘ldimi, uxlaydi, kunduzi bo‘ldimi, turadi. Ammo urug‘ qanday unib chiqib, o‘sishini u bilmaydi.</div>
  <div id="28"><sup><a href="https://www.kitobook.com/compare/book/41/04/28/" title="Muqaddas kitobiga sharhlari">28</a></sup> Yer o‘z–o‘zidan avval poyani, so‘ngra boshoqni, undan keyin boshoqdagi to‘liq donni yetishtiradi.</div>
  <div id="29"><sup><a href="https://www.kitobook.com/compare/book/41/04/29/" title="Muqaddas kitobiga sharhlari">29</a></sup> Hosil pishgach, yig‘im– terim vaqti keldi, deb o‘sha odam darhol o‘roqni ishga soladi.”</div>
  <div id="30"><sup><a href="https://www.kitobook.com/compare/book/41/04/30/" title="Muqaddas kitobiga sharhlari">30</a></sup> Iso yana dedi: “Xudoning Shohligini yana nimaga o‘xshatsak bo‘ladi?! Uni qanday masal bilan ifodalasak bo‘ladi?!</div>
  <div id="31"><sup><a href="https://www.kitobook.com/compare/book/41/04/31/" title="Muqaddas kitobiga sharhlari">31</a></sup> Xudoning Shohligi xantal doniga o‘xshaydi: u yerga sepiladigan urug‘larning eng maydasidir.</div>
  <div id="32"><sup><a href="https://www.kitobook.com/compare/book/41/04/32/" title="Muqaddas kitobiga sharhlari">32</a></sup> Lekin sepilgandan keyin ko‘karadi va barcha ko‘katlardan baland bo‘lib o‘sadi. Katta shoxlar chiqaradi, osmondagi qushlar ham uning panohida uya quradi.”</div>
  <div id="33"><sup><a href="https://www.kitobook.com/compare/book/41/04/33/" title="Muqaddas kitobiga sharhlari">33</a></sup> Shunday qilib, Iso xalqning eshitish imkoniyatiga qarab, bu singari ko‘pgina masallar orqali Xudoning so‘zini o‘rgatardi.</div>
  <div id="34"><sup><a href="https://www.kitobook.com/compare/book/41/04/34/" title="Muqaddas kitobiga sharhlari">34</a></sup> Masalsiz ularga gapirmas edi. Shogirdlari bilan yolg‘iz qolganda esa, ularga hammasini tushuntirar edi.</div>
  <div id="35"><sup><a href="https://www.kitobook.com/compare/book/41/04/35/" title="Muqaddas kitobiga sharhlari">35</a></sup> O‘sha kuni kechqurun Iso shogirdlariga: — Ko‘lning narigi tomoniga o‘taylik, — dedi.</div>
  <div id="36"><sup><a href="https://www.kitobook.com/compare/book/41/04/36/" title="Muqaddas kitobiga sharhlari">36</a></sup> Ular olomonni qoldirib, Isoni o‘tirgan qayig‘ida olib ketdilar. Isoning ketidan boshqa qayiqlar ham suzib ketdi.</div>
  <div id="37"><sup><a href="https://www.kitobook.com/compare/book/41/04/37/" title="Muqaddas kitobiga sharhlari">37</a></sup> Shu orada ko‘lda kuchli bo‘ron ko‘tarildi. To‘lqinlar qayiqni tebratib yubordi, qayiq suvga to‘la boshladi.</div>
  <div id="38"><sup><a href="https://www.kitobook.com/compare/book/41/04/38/" title="Muqaddas kitobiga sharhlari">38</a></sup> Iso esa qayiqning quyruq tomonida yostiqqa bosh qo‘yib, uxlab yotgan edi. Shogirdlar Isoni uyg‘otib: — Ustoz! Halok bo‘lyapmiz! Nahotki Sizga bari bir bo‘lsa?! — deyishdi.</div>
  <div id="39"><sup><a href="https://www.kitobook.com/compare/book/41/04/39/" title="Muqaddas kitobiga sharhlari">39</a></sup> Shunda Iso turib, shamolga: “Jim bo‘l!”, ko‘lga: “Bas qil!” deb buyurdi. Shu onda shamol tindi, chuqur sukunat bo‘ldi.</div>
  <div id="40"><sup><a href="https://www.kitobook.com/compare/book/41/04/40/" title="Muqaddas kitobiga sharhlari">40</a></sup> Iso shogirdlariga: — Nega qo‘rqasizlar? Nega haligacha ishonchingiz yo‘q? — dedi.</div>
  <div id="41"><sup><a href="https://www.kitobook.com/compare/book/41/04/41/" title="Muqaddas kitobiga sharhlari">41</a></sup> Ular esa vahimaga tushib, bir–biriga shunday deyishdi: — Bu Kim bo‘ldi ekan–a? Shamol ham, ko‘l ham Unga bo‘ysunadi–ya!</div>
</div>