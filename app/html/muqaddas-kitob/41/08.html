<div itemprop="articleBody" class="text">
  <div id="1"><sup><a href="https://www.kitobook.com/compare/book/41/08/1/" title="Muqaddas kitobiga sharhlari">1</a></sup> O‘sha kunlarda yana ko‘p odam yig‘ildi. Ularning yeyish uchun hech narsalari qolmaganda, Iso shogirdlarini yoniga chaqirib dedi:</div>
  <div id="2"><sup><a href="https://www.kitobook.com/compare/book/41/08/2/" title="Muqaddas kitobiga sharhlari">2</a></sup> — Xalqqa achinyapman. Ular uch kundan beri Men bilan birga, yeyishga hech narsasi yo‘q.</div>
  <div id="3"><sup><a href="https://www.kitobook.com/compare/book/41/08/3/" title="Muqaddas kitobiga sharhlari">3</a></sup> Agar ularni uylariga ovqat bermay jo‘natib yuborsam, yo‘lda holdan toyib qoladilar. Ularning ba’zilari uzoq yerlardan kelganlar.</div>
  <div id="4"><sup><a href="https://www.kitobook.com/compare/book/41/08/4/" title="Muqaddas kitobiga sharhlari">4</a></sup> Shogirdlari bunga javoban: — Ularni to‘ydirish uchun bu kimsasiz joyda kim qayerdan non topa olardi?! — deyishdi.</div>
  <div id="5"><sup><a href="https://www.kitobook.com/compare/book/41/08/5/" title="Muqaddas kitobiga sharhlari">5</a></sup> — Qancha nonlaringiz bor? — deb so‘radi Iso. — Yettita, — dedi shogirdlar.</div>
  <div id="6"><sup><a href="https://www.kitobook.com/compare/book/41/08/6/" title="Muqaddas kitobiga sharhlari">6</a></sup> Shundan keyin Iso xalqqa yerga o‘tirishni buyurdi. Yettita nonni olib, shukrona duosini o‘qib sindirdi va tarqatish uchun shogirdlariga berdi. Shogirdlar xalqqa tarqatishdi.</div>
  <div id="7"><sup><a href="https://www.kitobook.com/compare/book/41/08/7/" title="Muqaddas kitobiga sharhlari">7</a></sup> Ularda bir nechta mayda baliq ham bor edi. Iso baliqlar uchun shukrlar aytib, baliqlarni ham tarqatishni buyurdi.</div>
  <div id="8"><sup><a href="https://www.kitobook.com/compare/book/41/08/8/" title="Muqaddas kitobiga sharhlari">8</a></sup> Xalq yeb to‘ydi. Ortib qolgan non burdalarini yig‘ishganda, yettita savat to‘ldi.</div>
  <div id="9"><sup><a href="https://www.kitobook.com/compare/book/41/08/9/" title="Muqaddas kitobiga sharhlari">9</a></sup> U yerda to‘rt mingga yaqin odam bor edi. Iso ularni jo‘natgandan keyin,</div>
  <div id="10"><sup><a href="https://www.kitobook.com/compare/book/41/08/10/" title="Muqaddas kitobiga sharhlari">10</a></sup> darhol shogirdlari bilan qayiqqa tushib, Dalmanuta hududiga ketdi.</div>
  <div id="11"><sup><a href="https://www.kitobook.com/compare/book/41/08/11/" title="Muqaddas kitobiga sharhlari">11</a></sup> Farziylar Isoning oldiga borib, U bilan bahslasha boshladilar. Uni sinab ko‘rish maqsadida shunday dedilar: “Bizga bir mo‘jizali alomat ko‘rsating, shunda Sizni Xudo yuborganini tan olamiz.”</div>
  <div id="12"><sup><a href="https://www.kitobook.com/compare/book/41/08/12/" title="Muqaddas kitobiga sharhlari">12</a></sup> Lekin Iso chuqur xo‘rsindi: — Nega bu avlod alomat talab qilyapti? Sizlarga chinini aytayin, bu avlodga hech qanday alomat berilmaydi!</div>
  <div id="13"><sup><a href="https://www.kitobook.com/compare/book/41/08/13/" title="Muqaddas kitobiga sharhlari">13</a></sup> Iso ularning oldidan ketdi, yana qayiqqa tushib, narigi qirg‘oqqa o‘tib oldi.</div>
  <div id="14"><sup><a href="https://www.kitobook.com/compare/book/41/08/14/" title="Muqaddas kitobiga sharhlari">14</a></sup> Shogirdlar o‘zlari bilan non olishni unutgan ekanlar. Qayiqda bir dona non bor edi, xolos.</div>
  <div id="15"><sup><a href="https://www.kitobook.com/compare/book/41/08/15/" title="Muqaddas kitobiga sharhlari">15</a></sup> Shu orada Iso shogirdlarini ogohlantirib dedi: — Farziylar va Hirodning xamirturushidan ehtiyot bo‘linglar!</div>
  <div id="16"><sup><a href="https://www.kitobook.com/compare/book/41/08/16/" title="Muqaddas kitobiga sharhlari">16</a></sup> Shogirdlar o‘zlaricha: “Biz non olmaganimiz uchun U shunday deyapti”, deb muhokama qila boshladilar.</div>
  <div id="17"><sup><a href="https://www.kitobook.com/compare/book/41/08/17/" title="Muqaddas kitobiga sharhlari">17</a></sup> Shogirdlar nimani muhokama qilayotganlarini Iso bilib, ularga dedi: — Nega sizlar, nonimiz yo‘q, deb aytyapsizlar? Hali ham tushunmayapsizlarmi, anglamayapsizlarmi? Shunga ham aqlingiz yetmayaptimi?!</div>
  <div id="18"><sup><a href="https://www.kitobook.com/compare/book/41/08/18/" title="Muqaddas kitobiga sharhlari">18</a></sup> Ko‘zlaringiz bor–ku, nahotki ko‘rmasangiz?! Quloqlaringiz bor–ku, nahotki eshitmasangiz?! Eslab ko‘ring:</div>
  <div id="19"><sup><a href="https://www.kitobook.com/compare/book/41/08/19/" title="Muqaddas kitobiga sharhlari">19</a></sup> Men beshta nonni sindirib, besh mingta erkakka bo‘lib berganimda, sizlar qolgan non burdalari bilan nechta savatni to‘ldirib olgansizlar? — O‘n ikkita savatni, — deb javob berdi ular.</div>
  <div id="20"><sup><a href="https://www.kitobook.com/compare/book/41/08/20/" title="Muqaddas kitobiga sharhlari">20</a></sup> — Men yettita nonni sindirib, to‘rt ming kishiga bo‘lib berganimda, burdalari bilan nechta savatni to‘ldirib olgansizlar? — Yettita savatni, — deyishdi.</div>
  <div id="21"><sup><a href="https://www.kitobook.com/compare/book/41/08/21/" title="Muqaddas kitobiga sharhlari">21</a></sup> — Hali ham anglamadingizmi? — deb so‘radi ulardan Iso.</div>
  <div id="22"><sup><a href="https://www.kitobook.com/compare/book/41/08/22/" title="Muqaddas kitobiga sharhlari">22</a></sup> Iso shogirdlari bilan Baytsayda qishlog‘iga keldi. Odamlar Isoning oldiga bir ko‘rni olib kelib: “Unga qo‘lingizni tekkizib qo‘ying”, deb yolvordilar.</div>
  <div id="23"><sup><a href="https://www.kitobook.com/compare/book/41/08/23/" title="Muqaddas kitobiga sharhlari">23</a></sup> Iso ko‘rning qo‘lidan ushlab, qishloqdan yetaklab olib chiqdi. So‘ng ko‘zlariga tupurib, qo‘llarini uning ustiga qo‘ydi–da: — Biron narsa ko‘ryapsanmi? — deb so‘radi.</div>
  <div id="24"><sup><a href="https://www.kitobook.com/compare/book/41/08/24/" title="Muqaddas kitobiga sharhlari">24</a></sup> Ko‘r boshini ko‘tarib: — Odamlarni ko‘ryapman, lekin ular yurayotgan daraxtlarga o‘xshaydi, — dedi.</div>
  <div id="25"><sup><a href="https://www.kitobook.com/compare/book/41/08/25/" title="Muqaddas kitobiga sharhlari">25</a></sup> Shundan keyin Iso qo‘llarini yana ko‘rning ko‘zlariga tekkizdi. Ko‘r odam ko‘zlarini ochib qarasa, sog‘ayib qolgan, hamma narsani aniq ko‘rayotgan edi.</div>
  <div id="26"><sup><a href="https://www.kitobook.com/compare/book/41/08/26/" title="Muqaddas kitobiga sharhlari">26</a></sup> Iso uni uyiga jo‘natar ekan: — Qishloqqa kirmay, to‘g‘ri uyingga ket, — dedi.</div>
  <div id="27"><sup><a href="https://www.kitobook.com/compare/book/41/08/27/" title="Muqaddas kitobiga sharhlari">27</a></sup> Iso shogirdlari bilan Filip Qaysariyasi atrofidagi qishloqlarga yo‘l oldi. Yo‘lda U shogirdlaridan: — Odamlar Meni kim deb biladi? — deb so‘radi.</div>
  <div id="28"><sup><a href="https://www.kitobook.com/compare/book/41/08/28/" title="Muqaddas kitobiga sharhlari">28</a></sup> Shogirdlar Isoga shunday javob berishdi: — Ba’zilar Sizni Yahyo cho‘mdiruvchi deb hisoblaydilar, ba’zilar Ilyos, boshqalari esa, qadimgi payg‘ambarlardan biri, deb aytib yuribdilar.</div>
  <div id="29"><sup><a href="https://www.kitobook.com/compare/book/41/08/29/" title="Muqaddas kitobiga sharhlari">29</a></sup> Iso ulardan so‘radi: — Sizlar–chi, Meni kim deb bilasiz? Butrus Unga javob berib: — Siz Masihsiz, — dedi.</div>
  <div id="30"><sup><a href="https://www.kitobook.com/compare/book/41/08/30/" title="Muqaddas kitobiga sharhlari">30</a></sup> Shundan so‘ng Iso, Men haqimda hech kimga gapirmanglar, deb shogirdlariga qat’iy buyurdi.</div>
  <div id="31"><sup><a href="https://www.kitobook.com/compare/book/41/08/31/" title="Muqaddas kitobiga sharhlari">31</a></sup> Iso shogirdlariga shunday deb uqtira boshladi: “Inson O‘g‘li ko‘p azob chekadi. Oqsoqollar, bosh ruhoniylar va Tavrot tafsirchilari tomonidan rad qilinib, o‘ldiriladi. Uch kundan keyin esa tiriladi.”</div>
  <div id="32"><sup><a href="https://www.kitobook.com/compare/book/41/08/32/" title="Muqaddas kitobiga sharhlari">32</a></sup> U bu haqda ochiqdan–ochiq gapirdi. Shunda Butrus Isoni chetga tortib: “Ustoz, bunday deb aytmang”, dedi.</div>
  <div id="33"><sup><a href="https://www.kitobook.com/compare/book/41/08/33/" title="Muqaddas kitobiga sharhlari">33</a></sup> Ammo Iso o‘girilib shogirdlariga qaradi–da, Butrusni qattiq koyib dedi: — Yo‘qol ko‘zimdan, shayton! Sen Xudoning ishlarini emas, inson ishlarini o‘ylayapsan, — dedi.</div>
  <div id="34"><sup><a href="https://www.kitobook.com/compare/book/41/08/34/" title="Muqaddas kitobiga sharhlari">34</a></sup> Shundan so‘ng Iso xalq bilan shogirdlarini oldiga chaqirib dedi: — Kimda–kim Menga ergashishni istasa, o‘zidan kechsin va o‘z xochini ko‘tarib, ortimdan yursin.</div>
  <div id="35"><sup><a href="https://www.kitobook.com/compare/book/41/08/35/" title="Muqaddas kitobiga sharhlari">35</a></sup> Kim o‘z jonini asrab qolmoqchi bo‘lsa, uni yo‘qotadi. Kim Men uchun va Xushxabar uchun jonini bersa, jonini asrab qoladi.</div>
  <div id="36"><sup><a href="https://www.kitobook.com/compare/book/41/08/36/" title="Muqaddas kitobiga sharhlari">36</a></sup> Agar inson butun dunyoni egallab olsa–yu, o‘z jonidan mahrum bo‘lsa, bundan unga nima foyda?!</div>
  <div id="37"><sup><a href="https://www.kitobook.com/compare/book/41/08/37/" title="Muqaddas kitobiga sharhlari">37</a></sup> Inson o‘z joni evaziga qanday to‘lov bera oladi?!</div>
  <div id="38"><sup><a href="https://www.kitobook.com/compare/book/41/08/38/" title="Muqaddas kitobiga sharhlari">38</a></sup> Bu bevafo va gunohkor nasl orasida Mendan va Mening so‘zlarimdan uyalmanglar! Aks holda Inson O‘g‘li muqaddas farishtalar bilan birga Otasining ulug‘vorligiga burkanib kelganda, U ham sizlardan uyaladi.</div>
</div>