<p><strong>E. Birinchi mo‘jiza: suv sharobga aylantirilishi
(2:1−11)</strong></p>
<p><strong>2:1</strong> "Uchinchi kun" shubhasiz Rabbimizning Jalilada
bo‘lishining uchinchi kuniga taalluqli. 1:43-oyatda Najotkorning o‘sha
hududga kelgani haqida o‘qigan edik. Kana qayerda joylashganini aniq
bilmasak-da, ushbu bobning 12-oyatidan uning Kafernaum yaqinida,
balandroq joyda ekanini bilamiz. O‘sha kuni Kanada to‘y bo‘layotgan edi
va Isoning onasi ham u yerda edi. E’tiborli jihati shundaki, Maryam
Isoning onasi sifatida tilga olinadi. Najotkor Maryamning o‘g‘li
bo‘lgani uchun emas, balki Maryam Rabbimizning onasi bo‘lgani uchun
tanilgan. Muqaddas Bitiklar doimo Masihga, Maryamga emas, alohida o‘rin
ajratadi.</p>
<p><strong>2:2</strong> Iso va uning shogirdlari ham to‘yga taklif
qilingan edi. To‘y egalarining Masihni taklif qilishlari naqadar donolik
edi. Bugungi kunda ham odamlar o‘z to‘ylariga Rabbimizni taklif
etishlari shubhasiz donishmandlik hisoblanadi. Buning uchun kelin va
kuyov, tabiiyki, Rabbimiz Isoga chin yurakdan ishonuvchi bo‘lishlari
lozim. Shuningdek, ular o‘z hayotlarini Najotkorga bag‘ishlashlari va
uylarida U doimo xush kelishiga qaror qilishlari kerak.</p>
<p><strong>2:3</strong> To‘yda sharob tugab qoldi. Isoning onasi
vaziyatni anglagach, buni O‘g‘liga aytdi. U Isoning mo‘jiza yaratib,
sharob bilan ta’minlay olishini bilardi va ehtimol, Isoning yig‘ilgan
mehmonlarga Xudoning O‘g‘li sifatida O‘zini namoyon qilishini istagan
bo‘lishi mumkin. Muqaddas Bitiklarda sharob ko‘pincha quvonchni
ifodalaydi. Maryam: "Ularda sharob yo‘q", deganida, najot topmagan erkak
va ayollarning holatini aniq tasvirlagan edi. Imonsiz kishi haqiqiy,
abadiy quvonchdan mahrum bo‘ladi.</p>
<p><strong>2:4</strong> Rabbimizning onasiga bergan javobi sovuq va
begonasifat tuyulishi mumkin. Biroq bu biz o‘ylaganchalik qattiq e’tiroz
emas. Bu yerda ishlatilgan "ayol" so‘zi hurmatli murojaat bo‘lib,
bizning "xonim" so‘zimizga to‘g‘ri keladi. "Menga va senga nima, ayol?"
degan savol orqali Rabbimiz ilohiy vazifasini bajarish chog‘ida
onasining emas, balki samoviy Otasining irodasiga to‘liq bo‘ysungan
holda ish ko‘rayotganini anglatmoqda edi. Maryam Isoni ulug‘vorlikda
ko‘rishni istardi, biroq Iso unga buning vaqti hali kelmaganini
eslatishga majbur bo‘ldi. U g‘olib Masih sifatida dunyoga kelishidan
avval, Golgota xochida bo‘lgani kabi, qurbongohga chiqishi lozim edi.
Vilyams quyidagilarni ta’kidlaydi:</p>
<p>"Menga va senga nima" iborasi Muqaddas Bitiklarda bir necha bor
takrorlanadi. Bu "Oramizda qanday aloqa bor?" degan ma’noni anglatadi.
Javob: "Hech qanday". Dovud bu so‘zlarni amakivachchalari Saruyaning
o‘g‘illariga qarata ikki marta ishlatgan. Ruhiy hayotda ular o‘rtasida
hech qanday umumiylik yo‘q edi! Elishay bu iborani (4 Shohlar 3:13) u
bilan Axabning o‘g‘li Yoram o‘rtasidagi farq naqadar chuqur ekanini
ko‘rsatish uchun qo‘llagan. Nihoyat, Rabbimiz bu so‘zlarni Maryamga
murojaat qilib, O‘zining begunoh Ilohiyligi va uning gunohkor insoniy
tabiati o‘rtasida qanday o‘tib bo‘lmas jarlik borligini va faqat birgina
Ovoz Uning uchun nufuzga ega ekanligini ko‘rsatish uchun ishlatdi".
(George Williams, The Student’s Commentary on the Holy Scriptures,
194-bet.)</p>
<p><strong>2:5</strong> Maryam Uning so‘zlarining ma’nosini tushundi va
shu bois xizmatkorlarga U buyurgan ishlarni bajarishni tayinladi. Uning
so‘zlari har birimiz uchun muhimdir. E’tibor bering: u odamlarga
o‘zining yoki boshqa birovning buyruqlarini emas, balki Rabbimiz Isoga
bo‘ysunish kerakligini aytdi. Rabbimiz Isoning ko‘rsatmalari bizga Yangi
Ahd sahifalarida berilgan. Bu bebaho kitobni o‘qir ekanmiz, Maryamning
so‘nggi yozib qoldirilgan so‘zlarini: "U sizlarga nima desa, shuni
qilinglar", deb esda tutishimiz lozim.</p>
<p><strong>2:6</strong> To‘y o‘tkazilayotgan joyda har biri yetmish yoki
yuz litr suv sig‘adigan oltita katta tosh xum - suv idishlari bor edi.
Yahudiylar bu suvni diniy poklanish marosimlarida ishlatishardi.
Masalan, agar yahudiy o‘lik jasadga tegib ketsa, poklanish marosimini
o‘tkazmaguncha nopok hisoblangan.</p>
<p><strong>2:7</strong> Iso xumlarga suv to‘ldirishni buyurdi.
Xizmatkorlar darhol buyruqni bajarishdi. Mo‘jiza yaratish uchun Rabbimiz
mavjud narsalardan foydalandi. U odamlarga idishlarni suv bilan
to‘ldirishni buyurdi, so‘ngra esa hech bir inson qila olmaydigan ishni
qildi: suvni sharobga aylantirdi! Xumlarga suvni shogirdlar emas,
xizmatkorlar to‘ldirdi. Shunday qilib, Rabbimiz har qanday aldov
haqidagi ayblovning oldini oldi. Xumlar to‘la edi, shuning uchun hech
kim suvga sharob qo‘shilgan deb ayta olmasdi.</p>
<p><strong>2:8</strong> Mo‘jiza sodir bo‘ldi. Rabbimiz xizmatkorlarga
xumlardan olib, ziyofat boshqaruvchisiga olib borishni buyurdi. Mo‘jiza
bir zumda sodir bo‘lgani aniq. Suv asta-sekin emas, balki bir necha
soniya ichida sharobga aylandi. Kimdir buni she’riy tarzda shunday
ifodalagan: "Suvlar tasodifan o‘z Xudolarini ko‘rib, qizarib ketdi".</p>
<p><strong>2:9</strong> Ziyofat boshqaruvchisi dasturxonlarda hamma
narsa yetarli bo‘lishi uchun mas’ul edi. Sharobni tatib ko‘rgach, u
g‘ayrioddiy hodisa sodir bo‘lganini tushundi. U sharobning qayerdan
kelganini bilmasdi, ammo uning juda yuqori sifatli ekanligini angladi va
darhol kuyovni chaqirdi.</p>
<p>Bugungi kunda masihiylar sharobga qanday munosabatda bo‘lishlari
kerak? Ba’zan sharob davolash maqsadida tavsiya etiladi va bu Yangi Ahd
ta’limotiga to‘liq mos keladi (1 Timo‘tiy 5:23). Biroq, hozirgi paytda
kuzatilayotgan haddan tashqari suiiste’mollik va ichkilikbozlikni
hisobga olsak, ko‘pchilik masihiylar umuman sharob ichishdan o‘zlarini
tiyishadi. Har qanday odam spirtli ichimliklarga ruju qo‘yib qolishi
mumkin. Bu xavfning oldini olishning eng yaxshi yo‘li - spirtli
ichimliklardan butunlay voz kechishdir. Shuningdek,
xatti-harakatlarimizning boshqalarga ta’sirini ham doimo e’tiborga
olishimiz lozim. Bizning madaniyatimizda najot topmagan kishi
masihiyning sharob ichayotganini ko‘rsa, bu yomon guvohlik bo‘ladi, shu
sababli masihiy bundan o‘zini tiyishi kerak.</p>
<p><strong>2:10</strong> Ziyofatni boshqaruvchi Hazrati Isoning
xatti-harakatlaridagi o‘ziga xoslikka e’tibor qaratadi, chunki bu odatda
odamlar qiladigan ishga o‘xshamaydi. To‘yda odatda eng yaxshi sharobni
boshida berishadi, chunki odamlar uning ta’mini eng yaxshi tarzda
baholay oladilar va uning turlaridan to‘liq lazzatlana oladilar.
Keyinchalik, yeb-ichib bo‘lgach, ichimlikning sifatini yaxshi anglay
olmaydilar. Bu alohida to‘yda esa eng yaxshi sharob oxirida tortildi. Bu
voqeada biz uchun ma’naviy ma’no yashiringan. Odatda, dunyo odamlarga
boshida eng yaxshisini taklif qiladi. Eng jozibali takliflar yoshlarga
beriladi. So‘ngra, hayot behuda o‘tkazilgach, dunyo keksa odamga faqat
qoldiqlarni taklif qilishi mumkin. Masihiylik hayoti esa buning tamomila
aksidir. U doimo takomillashib boradi. Masih eng yaxshi sharobni oxiriga
saqlaydi. Quvonch oxirigacha davom etadi.</p>
<p>Muqaddas Kitobning bu matni bevosita Isroil xalqiga taalluqlidir.
O‘sha paytda yahudiylar haqiqiy quvonchdan mahrum edilar. Odamlar bir
xil marosim va urf-odatlarga rioya qilar, ularning hayoti zerikarli va
ma’nosiz o‘tardi. Ular Ilohiy shodlik bazmida begona edilar. Iso Masih
ularga O‘ziga imon keltirishni o‘rgatish uchun ularni izlardi. U
ularning zerikarli hayotini to‘lib-toshgan quvonchga aylantirgan
bo‘lardi. Yahudiy marosimlari va urf-odatlarining suvi Masihdagi
quvonchli hayot sharobiga aylanishi mumkin.</p>
<p><strong>2:11</strong> Mo‘jizalar shunday boshlangani haqidagi bayonot
Rabbimizning bolaligida sodir etgan go‘yoki mo‘jizalarini rad etadi.
Bunday mo‘jizalarni "Butrus Injili" kabi soxta injillarda uchratish
mumkin. U Robbimizga go‘daklik chog‘ida sodir bo‘lgan mo‘jizalarni
nisbat beradi. Aslida, bular kufrdan farq qilmaydi.</p>
<p>Bunga o‘xshash narsalarni oldindan ko‘ra bilgan Muqaddas Ruh ushbu
kichik izoh bilan Rabbimiz hayotining bu davrini va Uning fe’l-atvorini
sir saqladi.</p>
<p>Suvning sharobga aylanishi bir alomat, ya’ni ma’lum bir saboq
beruvchi mo‘jiza edi. Bu ruhiy ma’noga ega bo‘lgan g‘ayritabiiy harakat
edi. Iso, haqiqatan ham Xudo tomonidan yuborilgan Masih ekanini
ko‘rsatish uchun mo‘jizalar yaratardi.</p>
<p>Bu alomatlarni ko‘rsatish orqali U O‘zining ulug‘vorligini namoyon
qilardi. U odamlarga O‘zining haqiqatan ham tanada zohir bo‘lgan Xudo
ekanligiga guvohlik berdi. Shogirdlari Unga imon keltirdilar. To‘g‘ri,
ular ilgari ham Unga ishongan edilar, lekin endi ishonchlari yanada
mustahkamlanib, Unga to‘liq ishonch bildirdilar.</p>
<p>Sindilan Jons shunday ta’kidlaydi:</p>
<p>"Muso payg‘ambarning birinchi mo‘jizasi suvni qonga aylantirish
bo‘lgan; bunda jiddiy vayron qiluvchi unsur bor edi. Masihning birinchi
mo‘jizasi esa suvni sharobga aylantirish bo‘ldi; bunda tinchlantiruvchi,
tasalli beruvchi unsur mujassam." (Jones, Studies, 148-bet.)</p>
<p><strong>F. Xudoning O‘g‘li Otasining uyini tozalaydi
(2:12−17)</strong></p>
<p><strong>2:12</strong> Endi Xaloskor Kanani tark etib, onasi,
aka-ukalari va shogirdlari bilan birga Kafarnahumga keldi. Ular
Kafarnahumda atigi bir necha kun qolishdi. Ko‘p o‘tmay, Rabbimiz
Quddusga yo‘l oldi.</p>
<p><strong>2:13</strong> Bu oyatlarda bizga Quddus shahri haqida
Rabbimizning birinchi guvohligi berilgan. Xizmatning bu bosqichi 3-bob,
21-oyatgacha davom etadi. U o‘z xizmatini yahudiylarning Fisih bayrami
arafasida ma’badni tozalash bilan boshladi va tugatdi (Matto 21:12-13;
Mark 11:15-18; Luqo 19:45-46). Yahudiylarning Fisih bayrami har yili
Isroil avlodining Misr qulligidan ozod bo‘lib, Qizil dengizdan o‘tib,
sahroga, so‘ngra va’da qilingan yurtga kelganini eslatish uchun
nishonlanardi. Yahudiylarning birinchi Fisih bayrami Chiqish kitobining
12-bobida yozilgan. Xudojo‘y yahudiy sifatida Hazrati Iso Quddusga
yahudiy taqvimidagi bu muhim kunni nishonlash uchun keldi.</p>
<p><strong>2:14</strong> U ma’badga kirib, u yerning bozorga aylanganini
ko‘rdi. U yerda ho‘kizlar, qo‘ylar va kaptarlar sotilayotgan, sarroflar
esa stollari atrofida o‘tirib, o‘z ishlari bilan band edilar. Ibodatga
kelganlarga qurbonlik uchun hayvon va qushlar sotilardi. Sarroflar
boshqa mamlakatlardan kelganlarning pullarini Quddus pullariga
almashtirardi, ziyoratchilar esa bu pullarni ma’badga ehson
qilishardi.</p>
<p>Ma’lumki, bu sarroflar ko‘pincha noqonuniy imtiyozlardan foydalanib,
uzoq mamlakatlardan kelganlarning pullarini yuqori kurs bo‘yicha
almashtirardilar.</p>
<p><strong>2:15</strong> Rabbimiz yasagan qamchi ehtimol arqondan
to‘qilgan kichik qamcha edi. U hech kimni urdi deb yozilmagan. Chamasi,
qamchi U qo‘lida tutib turgan hokimiyat ramzi edi, xolos. Uni silkitib,
U savdogarlarni ma’baddan haydab chiqarar va sarroflarning stollarini
ag‘darib tashlardi.</p>
<p><strong>2:16</strong> Qonun kambag‘al shaharliklarga bir juft kaptar
sotishga ruxsat berardi, chunki ular qimmatroq hayvonlarni sotib
ololmasdilar. Kaptar sotuvchilarga Rabbimiz bularni bu yerdan olib
ketishni buyurdi. Ular Uning Otasining uyini savdo-sotiq uyiga
aylantirish huquqiga ega emasdilar. Barcha asrlarda Xudo O‘z xalqini
diniy xizmatni boylik orttirish vositasiga aylantirmaslikdan
ogohlantirib kelgan. Isoning xatti-harakatlarida shafqatsizlik yoki
adolatsizlik yo‘q edi. Aksincha, ular Uning muqaddasligi va adolatining
namoyon bo‘lishi edi.</p>
<p><strong>2:17</strong> Uning shogirdlari bu voqeani ko‘rib, Zabur
68:10 da yozilgan so‘zlarni esladilar. U yerda bashorat qilinishicha,
Masih kelganda, U Xudoning uyi uchun g‘ayrat bilan yonib-kuyadi. Ular
Isoning Xudoga sajda qilishni hech narsa bulg‘amasligi kerakligini
qat’iy talab qilayotganini ko‘rganlarida, ularning oldida zabur muallifi
yozgan Zot turganini angladilar.</p>
<p>Shuni unutmasligimiz kerakki, masihiyning tanasi Muqaddas Ruhning
ma’badidir. Rabbimiz Iso Quddusdagi ma’badning pok bo‘lishi haqida
qayg‘urgani kabi, biz ham tanalarimizni toza saqlashimiz va Rabbimizga
ularni doimo poklashiga yo‘l qo‘yishimiz lozim.</p>
<p><strong>G. Iso O‘zining o‘limi va tirilishini bashorat qiladi
(2:18−22)</strong></p>
<p><strong>2:18</strong> Yahudiylar doimo qandaydir belgi yoki mo‘jiza
izlayotgandek tuyulardi. Ular: "Agar Sen bizga ulug‘ va qudratli bir ish
ko‘rsatsang, shunda ishonardik," deyishardi. Biroq Rabbimiz Iso
ketma-ket mo‘jizalar ko‘rsatsa-da, ularning qalblari U uchun yopiq edi.
18-oyatda ular Uning savdogarlarni ma’baddan haydash huquqiga shubha
bildirdilar. Ular Iso Masih ekanligini isbotlovchi bir belgi
ko‘rsatishini talab qilishdi.</p>
<p><strong>2:19</strong> Ularning talablariga javoban, Rabbimiz Iso
O‘zining o‘limi va tirilishi haqida ajoyib so‘zlarni aytdi. U ularga
ma’badni buzib tashlashlari mumkinligini va uch kun ichida uni qayta
tiklab berishini aytdi. Bu oyatda Masihning Ilohiyligi yana bir bor
ta’kidlangan. Faqat Xudo "...va uni uch kunda tiklayman" deb ayta
olardi.</p>
<p><strong>2:20</strong> Yahudiylar Uni tushunmadilar. Ularni ruhiy
haqiqatdan ko‘ra moddiy narsalar ko‘proq qiziqtirardi. Ular tasavvur
qila oladigan yagona ma’bad Quddusdagi Hirod ma’badi edi. Bu
ibodatxonaning qurilishiga qirq olti yil ketgan edi va ular bir odam uni
qanday qilib uch kunda tiklashi mumkinligini tasavvur ham
qilolmasdilar.</p>
<p><strong>2:21</strong> Biroq, Rabbimiz Iso bu yerda muqaddas joy
bo‘lgan va Ilohiy Uchlikning to‘liq mohiyati mujassam bo‘lgan O‘z Tanasi
haqida gapirayotgan edi. Yahudiylar Quddusdagi ma’badni qanday
tahqirlagan bo‘lsalar, bir necha yil o‘tgach, Uni ham o‘limga mahkum
etdilar.</p>
<p><strong>2:22</strong> Keyinchalik, Rabbimiz Iso o‘limga topshirilib,
tirilganida, shogirdlari Uning uch kundan keyin qayta tirilishini va’da
qilganini esladilar. Bunday mo‘jizaviy bashoratning amalga oshishini
ko‘rib, ular Muqaddas Bitiklarni va Iso aytgan so‘zlarni chindan
ishondilar.</p>
<p>Biz ko‘pincha tushunishi qiyin bo‘lgan haqiqatlarga duch kelamiz.
Ammo aynan shunday paytlarda Xudoning Kalomini butun qalbimiz bilan
qadrlashimiz kerakligini anglaymiz. Keyinchalik Xudo bizga aniq javob
beradi, garchi biz buni hozir tushunmasak ham. Bu yerda ular Muqaddas
Bitiklarni ishonch bilan qabul qilganlari aytilgan. Bu ularning Eski
Ahdning Masihning tirilishi haqidagi bashoratlariga ishonganlarini
anglatadi.</p>
<p><strong>H. Ko‘pchilik Masihga ishondi (2:23−25)</strong></p>
<p><strong>2:23</strong> Yahudiylarning Fisih bayramida Quddusda Iso
ko‘rsatgan mo‘jizalar natijasida ko‘plar Uning nomiga imon keltirdilar.
Bu ular haqiqatan ham hayotlarini Unga ishonib topshirganlarini
anglatmaydi; ular shunchaki Uni qabul qilganliklarini e’tirof etishdi.
Ular o‘z qarorlarini hech qanday amaliy harakatlar bilan tasdiqlamadilar
va faqat tashqi ko‘rinishda, so‘zda Isoga ergashdilar. Xuddi shunday,
bugungi dunyoda ko‘plab odamlar o‘zlarini masihiy deb da’vo qilishadi,
lekin aslida hech qachon Rabbimiz Iso Masihga ishonish orqali yuqoridan
qayta tug‘ilmaganlar.</p>
<p><strong>2:24</strong> Ko‘pchilik Unga imon keltirgan bo‘lsa-da,
Isoning O‘zi ularga ishonmas edi. Ya’ni, U O‘zini ularga topshirmas edi.
U ularning shunchaki qiziqish tufayli O‘ziga kelganlarini tushunardi.
Ular sensatsion va hayajonli narsalarni izlashardi. U barcha odamlarni -
ularning fikrlari va niyatlarini bilardi. U nima uchun ular aynan
shunday harakat qilishlarini, boshqacha emas, bilardi. Ularning e’tiqodi
haqiqiymi yoki shunchaki taqlid qilishmi, U buni ham bilardi.</p>
<p><strong>2:25</strong> Hech kim insonning mohiyatini Rabbimizdan
yaxshiroq bilmagan. U bu borada hech kimning yo‘l-yo‘rig‘iga yoki
ma’rifatiga muhtoj emasdi. U inson haqida to‘liq bilimga ega edi va nima
uchun inson o‘zini aynan shunday tutishini ko‘ra olardi.</p>
