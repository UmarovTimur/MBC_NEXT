<p><strong>VII. XUDO O‘G‘LINING O‘Z TANLANGANLARIGA XIZMAT QILISHI
(12-17-boblar)</strong></p>
<p><strong>A. Iso Baytaniyada moylangan (12:1−8)</strong></p>
<p><strong>12:1</strong> Baytaniyadagi uy Iso uchun eng sevimli joy edi.
U yerda Iso Lazar, Maryam va Marfa bilan yoqimli suhbatdan bahramand
bo‘lardi. O‘sha paytda Baytaniyaga kelishi bilan, insoniy nuqtai
nazardan, o‘zini xavf ostiga qo‘ygan edi, chunki yaqin atrofdagi
Quddusda unga qarshi chiqqan barcha kuchlarning markazi joylashgan
edi.</p>
<p><strong>12:2</strong> Garchi ko‘pchilik Isoga dushmanlik kayfiyatida
bo‘lsa-da, baribir, Unga chinakam ishonch bilan to‘la bo‘lgan bir necha
qalb topildi. Lazar Rabbiy bilan yonma-yon yotganlardan biri edi, Marfa
esa ularga xizmat qilardi. Muqaddas Bitiklarda Lazarning o‘lganidan to
tirilgunicha ko‘rgan va eshitgan narsalari haqida hech narsa aytilmagan.
Ehtimol, Xudo unga bunday ma’lumotlarni oshkor qilishni man
etgandir.</p>
<p><strong>12:3</strong> Injilda bir ayol Rabbiy Isoni moylaganining bir
nechta holatlari qayd etilgan. Ularning hech biri boshqalari bilan
to‘liq mos kelmasa-da, bu yerda tasvirlangan voqea Markda tasvirlangan
voqea bilan deyarli bir xil deb hisoblashadi (14:3-9). Maryamning
Masihga bo‘lgan sadoqati uni nard moyining bir funtini olib, Uning
oyoqlariga surtishga undadi. Bu bilan u Masihga beradigan hech qanday
qimmatbaho narsasi yo‘qligini ko‘rsatdi. U biz ega bo‘lgan va mavjud
bo‘lgan barcha narsaga loyiqdir. Har safar Maryamni uchratganimizda, u
Isoning oyoqlari oldida bo‘ladi. Bu holatda u sochlari bilan Uning
oyoqlarini artayotgan edi. Ayolning sochlari uning shon-shuhrati
bo‘lgani uchun, u aslida o‘z shon-shuhratini Uning oyoqlari ostiga
qo‘ydi. Tabiiy ravishda, o‘shandan keyin birmuncha vaqtgacha Maryamning
o‘zi ham moyning xushbo‘y hidini olib yurdi. Shunday qilib, Masihga
sig‘inuvchi mo‘minlar o‘sha lahzaning muattar hidlarini o‘zlariga
singdiradilar. Hech bir xonadon Isoga munosib joy ajratilgan uychalik
yoqimli hidga to‘la emas.</p>
<p><strong>12:4−5</strong> Bu yerda nafsning bu qadar muqaddas narsaga
aralashgani ko‘rinib turibdi. O‘z Ustozi Isoga xiyonat qilmoqchi bo‘lgan
kishi qimmatbaho moyning bu tarzda sarflanishiga chiday olmasdi.</p>
<p>Yahudo Iso uch yuz dinorga arzimaydi, deb o‘ylardi. Uningcha, moyni
sotib, pulini kambag‘allarga tarqatish kerak edi. Lekin bu ochiq-oydin
munofiqlik edi. U kambag‘allarga Rabbiydan ko‘ra ko‘proq g‘amxo‘rlik
qilmasdi. U uch yuz dinor emas, balki uning o‘ndan biri evaziga xiyonat
qilmoqchi edi. Rayl to‘g‘ri ta’kidlaydi:</p>
<p>"Uning uch yil davomida Masihga shogird bo‘lib ergashishi, Uning
barcha mo‘jizalarini ko‘rishi, ta’limotini eshitishi, Uning qo‘lidan
doimo ehsonlar olishi, havoriy deb tan olinishi va oxir-oqibat
yuragining tubigacha chirib ketishi - bularning barchasi bir qarashda
aql bovar qilmaydigan va imkonsizdek tuyuladi! Ammo Yahudo bilan sodir
bo‘lgan voqea buni yaqqol ko‘rsatmoqda. Ehtimol, hech narsa insonning
tushkunlik darajasidek zaif anglanmasa kerak." (Ryle, John, II: 309,
10.)</p>
<p><strong>12:6</strong> Yuhanno shoshilib, Yahudo bu so‘zlarni
kambag‘allarga g‘amxo‘rlik qilgani uchun emas, balki o‘g‘ri va ochko‘z
bo‘lgani uchun aytganini qo‘shimcha qildi. Yahudoning yonida pul qutisi
bo‘lib, unga solinadigan narsalarni o‘zi olib yurardi.</p>
<p><strong>12:7</strong> Rabbimiz esa: "Unga xalaqit bermanglar. U buni
Mening dafn kunimga saqlab qo‘ygan. U mehr-muhabbat va toat-ibodat ramzi
sifatida Meni saxiylik bilan siylamoqchi. Qo‘yinglar, shunday qilsin",
dedi.</p>
<p><strong>12:8</strong> Yaxshiligingizni ko‘rsatishingiz mumkin bo‘lgan
kambag‘allar har doim bo‘ladi. Ammo Rabbiyning yer yuzidagi xizmati
nihoyasiga yetay deb qolgandi. Maryam har doim ham bu moyni U uchun
ishlatish imkoniyatiga ega bo‘lmaydi. Bu bizga ma’naviy imkoniyatlar
o‘tkinchi ekanligini eslatib turishi kerak. Najotkorimiz uchun
qo‘limizdan kelgan ishni bajarishni hech qachon kechiktirmasligimiz
lozim.</p>
<p><strong>B. Lazarga qarshi fitna (12:9−11)</strong></p>
<p><strong>12:9</strong> Isoning Quddus yaqinida ekani haqidagi xabarlar
tezda tarqaldi. Uning mavjudligi haqida bundan buyon jim turish mumkin
emasdi. Yahudiylarning ko‘pchiligi Isoni ko‘rgani Baytaniyaga keldi,
ba’zilari esa Iso tiriltirgan Lazarni ko‘rish uchun tashrif buyurdi.</p>
<p><strong>12:10−11</strong> Bu oyatda yana inson qalbining aqlsiz
nafrati tasvirlangan. Oliy ruhoniylar Lazarni ham o‘ldirishga qaror
qildilar. Go‘yo u tirilgach, kimgadir xiyonat qilgandek! Uning hech
qanday aybi yo‘q edi, shunday bo‘lsa-da, ular uni o‘limga loyiq deb
hisoblashardi. Chunki Lazar tufayli yahudiylarning ko‘pchiligi Isoga
ishongan edilar. Shuning uchun Lazar yahudiy "hokimiyati"ga dushman edi
va uni yo‘q qilish kerak edi. Boshqalarni Rabbiy huzuriga yetaklagan
insonlar doimo ta’qib va hatto shahidlikni boshdan kechiradilar.</p>
<p>Ba’zi ilohiyotshunoslarning fikricha, oliy ruhoniylar tirilishni
inkor etuvchi sadduqiylar bo‘lgani uchun Lazarni yo‘q qilib, dalildan
qutulmoqchi bo‘lishgan.</p>
<p><strong>D. Tantanali kirish (12:12−19)</strong></p>
<p><strong>12:12−13</strong> Endi biz Isoning Quddusga tantanali kirib
kelishi haqida o‘qiymiz.</p>
<p>Bu voqea Uning xochga mixlanishidan oldingi yakshanba kuni sodir
bo‘lgan edi. Bu olomon Iso haqida nima o‘ylaganini aniq bilish qiyin.
Ular chindan ham Isoning Xudoning O‘g‘li va Isroilning Masihi ekanini
tushunganmilar? Yoki uni shunchaki Rim zulmidan qutqaradigan Podshoh deb
bilishganmi?</p>
<p>Balki bu his-tuyg‘ularning bir lahzalik ifodasi edi? Shubhasiz,
olomon orasida ba’zi haqiqiy imonlilar bor edi, lekin umumiy taassurot
shundayki, odamlarning aksariyati Rabbga nisbatan hech qanday samimiy,
haqiqiy qiziqish bildirmasdi.</p>
<p>Palma shoxlari - qayg‘udan keyingi tinchlik va osoyishtalik ramzidir
(Vahiy 7:9). "Osanna" so‘zi "iltimos, hozir qutqar" degan ma’noni
anglatadi. Bu ikki tushunchani birlashtirish orqali, odamlar go‘yo Isoni
Xudo tomonidan yuborilgan, ularni Rim zulmidan qutqaradigan va ko‘p
yillik majusiylar zulmidan so‘ng tinchlik va osoyishtalik beruvchi shaxs
sifatida tan olayotgandek ko‘rinadi.</p>
<p><strong>12:14−15</strong> Iso shaharga yosh eshakda kirib keldi. Bu
oddiy yurish usuli edi. Biroq eng muhimi, Rabbimiz shaharga shu tarzda
kirib, bashoratni amalga oshirdi.</p>
<p>Bu iqtibos Zakariyo kitobidan (9:9) olingan. U yerda payg‘ambar Shoh
Isroilga kelganda, U yosh eshakda o‘tirishini bashorat qilgan. Sion qizi
- yahudiylarga nisbatan ishlatilgan majoziy ibora, Sion esa Quddusdagi
tepalik.</p>
<p><strong>12:16</strong> Shogirdlar Isoning Quddusga Isroilning qonuniy
Shohi sifatida kirishi haqidagi Zakariyo payg‘ambarning bashorati aynan
ro‘yobga chiqqanini darhol anglab yetishmadi.</p>
<p>Rabbimiz osmonga qaytib, Otasining o‘ng tomonida ulug‘langandan
so‘ng, shogirdlar hamma narsa Muqaddas Bitiklariga muvofiq bo‘lganini
esladilar.</p>
<p><strong>12:17−18</strong> Quddusga kirib kelayotgan Isoni
kuzatayotgan olomon orasida Uning Lazarni qabrdan chaqirib, o‘liklardan
tiriltirganini ko‘rgan odamlar ham bor edi. Ular atrofdagilarga yosh
eshakda kelayotgan kishi Lazarni tiriltirgan O‘sha zot ekanini
aytishardi. Bu ajoyib mo‘jiza haqidagi xabar tez tarqalgani sababli,
ko‘p sonli olomon Isoni kutib olishga chiqdi. Afsuski, ularni haqiqiy
imon emas, balki qiziquvchanlik harakatlantirardi.</p>
<p><strong>12:19</strong> Farziylar g‘azablanishardi, chunki olomon
tobora ko‘payib, Najotkorga bo‘lgan qiziqish ortib borardi. Ularning
aytgan va qilgan hech bir ishi natija bermadi.</p>
<p>Ular haddan tashqari g‘azablanib, butun dunyo Isoga ergashib
ketmoqda, deb baqirishardi. Ular olomonning qiziqishi o‘tkinchi ekanini
va Isoga Xudoning O‘g‘li sifatida sajda qilishni istovchilar ozchilik
ekanini tushunmasdilar.</p>
<p><strong>E. Yunonlar Isoni ko‘rishni istaydilar
(12:20−26)</strong></p>
<p><strong>12:20</strong> Isoning oldiga kelgan yunonlar yahudiy dinini
qabul qilgan g‘ayriyahudiylar edi. Ularning bayram kuni ibodatga
kelishlari ota-bobolarining diniy urf-odatlariga rioya qilmay
qo‘yganliklaridan dalolat beradi. Ular fursatdan foydalanib, Hazrati
Isoning huzuriga kelishdi. Bu shu ma’noda juda ibratli ediki, yahudiylar
Rabbimiz Isoni rad etgan bir paytda, g‘ayriyahudiylar Xushxabarni
eshitadilar va ko‘plari imon keltiradilar.</p>
<p><strong>12:21</strong> Nima uchun ular aynan Filippning oldiga
kelishgani aytilmagan. Ehtimol, uning yunoncha ismi va Jaliladagi
Baytsayda shahridan ekanligi, yangi imon keltirgan g‘ayriyahudiylarni
o‘ziga jalb qilgandir. Ularning iltimosi chindan ham olijanob edi:
"Janob! Biz Isoni ko‘rishni istaymiz." Qalbida samimiy istak bo‘lgan
hech bir inson mukofotsi qolmaydi.</p>
<p><strong>12:22</strong> Ehtimol, Filip Rabbimizning yunonlar bilan
uchrashishiga unchalik ishonmagan bo‘lishi mumkin. Ilgari Iso Masih
shogirdlariga Xushxabarni olib, g‘ayriyahudiylar oldiga bormaslikni
buyurgan edi. Shuning uchun Filip Andreyning oldiga bordi va ular
birgalikda Isoga xabar berishdi.</p>
<p><strong>12:23</strong> Nima uchun yunonlar Isoni ko‘rishni istashgan?
Satrlarga sinchiklab qarasak, ular Isoning donoligi bilan qiziqishgani
va Uni o‘zlarining buyuk faylasufi sifatida ulug‘lashni xohlashganini
taxmin qilishimiz mumkin. Ular Isoning yahudiy yo‘lboshchilari bilan
kelishmovchiliklari borligini bilishgan va ehtimol, U bilan birga
Yunonistonga borib, Uning hayotini saqlab qolishni istashgan. Ularning
falsafasi "o‘zingni asra" edi, Iso esa bu falsafa hosil qonuniga mutlaqo
zid ekanini aytdi. U farovon hayot kechirish orqali emas, balki
fidokorona o‘limi bilan ulug‘lanadi.</p>
<p><strong>12:24</strong> Urug‘ yerga tushib o‘lmasa, hech qachon don
chiqarmaydi. Bu yerda Iso Masih O‘zini bug‘doy donasi sifatida
tasvirlamoqda. Agar U o‘lmasa, yolg‘iz qoladi. Osmonning go‘zalligidan
faqat U bahramand bo‘ladi; u yerda Uning shon-shuhratiga sherik
bo‘ladigan birorta ham najot topgan gunohkor bo‘lmaydi. Agar U o‘lsa,
najot yo‘lini ta’minlaydi, bu yo‘ldan ko‘plar najot topadi. Xuddi shu
narsa T.G. Ragland aytganidek, bizga ham taalluqli:</p>
<p>"Agar biz yerga tushib o‘ladigan bug‘doy donlari bo‘lishdan bosh
tortsak; agar biz kelajak rejalarimizni qurbon qilmasak, obro‘yimizni,
mol-mulkimizni, sog‘ligimizni xavf ostiga qo‘ymasak; agar bizni
chaqirishsa-yu, biz uyimizni tark etmasak, Masih uchun oilaviy
aloqalarni uzmasak, unda biz yolg‘iz qolamiz. Ammo agar hosil berishni
istasak, muborak Rabbimizga ergashib, bug‘doy doniga aylanishimiz va
o‘lishimiz kerak, shunda ko‘p hosil beramiz."</p>
<p>(T. G. Ragland, bundan batafsil ma’lumotlar yo‘q.)</p>
<p><strong>12:25</strong> Ko‘pchilik hayotda oziq-ovqat, kiyim-kechak va
huzur-halovat muhim deb o‘ylaydi. Ular shu narsalar uchun yashaydi. Ammo
o‘z hayotini shunday sevganlar ruhning tanadan muhimroq ekanligini
tushunmaydilar. Qalb holatiga e’tibor bermay, ular o‘z hayotlarini
yo‘qotadilar. Boshqa tomondan, Masih uchun hamma narsadan voz kechish
kerak, deb hisoblovchilar ham bor.</p>
<p>Unga xizmat qilish uchun, ular odamlar qadrlaydigan barcha narsalarni
nazarga ilmaydilar. Ular o‘z hayotlarini abadiy hayotga saqlab
qoluvchilardir. O‘z hayotidan nafratlanish shaxsiy manfaatlardan ko‘ra
Masihni ko‘proq sevish demakdir.</p>
<p><strong>12:26</strong> Masihga xizmat qilish uchun unga ergashish
kerak. Uning xizmatkorldari Uning ta’limotiga bo‘ysunadi va axloqan Unga
o‘xshaydi. Uning o‘limi ular uchun namuna bo‘lishi kerak. Barcha
xizmatkorlarga Xo‘jayinning doimiy hozir bo‘lishi va Uning himoyasi
va’da qilingan, bu nafaqat yerdagi hayotga, balki abadiylikka ham
taalluqli. Kim xizmat qilsa, Xudo uni oxiratda ulug‘laydi. Bu yerda u
qanchalik sharmandalik va ta’na-malomatlarga duchor bo‘lmasin, osmondagi
Ota-Xudo oldida uning sha’niga oshkora shafoat qilgan Zotning
shon-shuhrati oldida u deyarli kam bo‘lmaydi!</p>
<p><strong>F. Iso muqarrar o‘lim oldida turibdi (12:27−36)</strong></p>
<p><strong>12:27</strong> Xudovandning fikr-zikri Uni yaqin kelajakda
nima kutayotganiga tobora ko‘proq qaratilardi. U xoch haqida,
gunohlarimizni o‘z zimmasiga olib, Xudoning g‘azabiga duchor bo‘ladigan
vaqt haqida o‘ylardi. U o‘zining "achchiq soati" (JBP) haqida o‘yladi va
Uning ruhi iztirob chekdi. Bunday paytda U qanday ibodat qilishi kerak
edi? Otasidan Uni bu soatdan qutqarishini so‘rashi kerakmidi? U bu haqda
ibodat qila olmasdi, chunki Uning dunyoga kelishidan maqsadi xochga
mixlanish edi. U o‘lish uchun tug‘ilgan edi.</p>
<p><strong>12:28</strong> Iso Masih xochdan xalos bo‘lishni so‘rash
o‘rniga, Otasining ismi ulug‘lanishini so‘radi. U o‘zining shaxsiy
farovonligi yoki xavfsizligidan ko‘ra Xudoning shon-shuhratiga ko‘proq
qiziqardi. Xudo bunga samodan javob berib, Uning ismini ulug‘laganini va
bundan keyin ham ulug‘lashini aytdi. Isoning yer yuzidagi xizmati
Xudoning ismini ulug‘lashdan iborat bo‘lgan. Nazaretdagi o‘ttiz yillik
sukut, uch yillik jamoat xizmati, Xaloskorning ajoyib so‘zlari va
ishlari - bularning barchasi Otaning nomini munosib ravishda ulug‘ladi.
Lekin Masihning o‘limi, dafn etilishi, tirilishi va ko‘tarilishi orqali
Xudoga yanada buyukroq shon-sharaflar ato etiladi.</p>
<p><strong>12:29</strong> Turganlarning ba’zilari Xudoning ovozini
momaqaldiroq deb o‘ylashdi. Bunday odamlar har doim ruhiy narsalarga
tabiiy izoh berishga harakat qilishadi.</p>
<p>Mo‘jizalarni tan olishni istamaydigan odamlar ularni qandaydir tabiiy
qonun bilan bog‘lashga urinadi. Boshqalar bu momaqaldiroq emasligini
bilishsa-da, Xudoning ovozi ekanini tan olishmasdi. Bu g‘ayritabiiy bir
narsa ekanligini tushungan bo‘lsalar kerak, ular faqat buni farishtaning
ovozi degan xulosaga kelishlari mumkin edi. Xudoning ovozini faqat
Muqaddas Ruh yordamida eshitadigan va tushunadigan kishilargina
eshitishi mumkin. Odamlar Injilni qayta-qayta tinglashlari mumkin, ammo
Muqaddas Ruh ular bilan u orqali gaplashmasa, Injil ular uchun
tushunarsiz bo‘ladi.</p>
<p><strong>12:30</strong> Rabbimiz tinglovchilarga bu ovoz Uning uchun
yangramaganini tushuntirdi. U yonida turganlarga qaratilgan edi.</p>
<p><strong>12:31</strong> "Endi bu dunyoning hukmi," - dedi U. Dunyo
hayot va shon-shuhrat Egasini xochga mixlash uchun yig‘ildi. Shunday
qilsa, u o‘zini o‘zi qoralaydi. Bu dahshatli Masihdan voz kechishi uchun
unga hukm o‘qiladi. Bu yerda Xaloskor aynan shuni nazarda tutgan edi.
Aybdor insoniyatga chiqarilgan hukm deyarli ijro etildi. Bu dunyoning
hukmdori shaytondir. To‘g‘ri ma’noda, Shayton Golgofada butunlay mag‘lub
bo‘ldi. U Parvardigorni bir marta va butunlay yo‘q qilishga muvaffaq
bo‘ldim, deb o‘ylardi. Buning o‘rniga, Xaloskor odamlarga najot yo‘lini
ta’minladi va shu bilan birga Shayton hamda uning lashkarlarini mag‘lub
etdi. Shaytonga nisbatan chiqarilgan hukm hali ijro etilmagan, ammo
uning halokati oldindan hal bo‘lgan. U hamon dunyoni kezib yuribdi,
o‘zining yovuz ishini davom ettirmoqda, ammo bu faqat vaqt masalasi,
chunki u olovli ko‘lga tashlanadi.</p>
<p><strong>12:32</strong> Bu oyatning birinchi qismi Masihning xochda
o‘limiga tegishli. U yog‘och xochga mixlandi va yerdan yuqoriga
ko‘tarildi. Rabbimiz aytdi: "Agar Meni shunday xochga tortishsa, Men
hamma odamlarni O‘zimga jalb qilaman." Buning bir necha talqini bo‘lishi
mumkin. Ba’zilar Masih barcha odamlarni yo najotga, yo hukm qilishga
jalb qiladi deb o‘ylaydilar. Boshqalar esa, agar Masih Injil da’vatida
ulug‘lansa, Xushxabar Unga jonlarni jalb qilishga qodir bo‘lgan katta
kuchga ega bo‘ladi, deb hisoblaydilar.</p>
<p>Ammo to‘g‘ri talqin, ehtimol, shunday: Rabbimiz Isoning xochga
mixlanishi natijasida barcha odamlar Unga jalb qilinadi. Barcha odamlar
emas, balki har bir xalq, qabila va tildan vakillar.</p>
<p><strong>12:33</strong> Rabbimiz Iso ko‘tarilish haqida gapirar ekan,
qanday o‘lim bilan, ya’ni xochga mixlanish orqali jon berishini nazarda
tutgan. Bu yerda bizga yana Parvardigorning hamma narsani bilishi
namoyon bo‘ladi. U to‘shakda yoki tasodif tufayli emas, balki xochga
mixlanib o‘lishini oldindan bilardi.</p>
<p><strong>12:34</strong> Xalq Rabbimizning ko‘tarilish haqidagi
gaplarini tushunmay qoldi. Uning so‘zlaridan odamlar Uning Masih ekanini
bilishardi, Eski Ahddan esa Masihning abadiy yashashini bilishardi
(Ishayo 9:7; Zabur 109:4; Doniyor 7:14; Mixo 4:7). E’tibor bering,
odamlar Isoning so‘zlarini takrorlashardi: "Inson O‘g‘li ko‘tarilishi
kerak." Aslida U: "Men yerdan ko‘tarilaman," degan edi. Albatta,
Rabbimiz Iso O‘zining Inson O‘g‘li ekanini ko‘p marta aytgan va ehtimol
ilgari ham yerdan ko‘tarilgan Inson O‘g‘li haqida gapirgan bo‘lishi
mumkin, shuning uchun odamlar bu ikki fikrni birlashtira olishdi.</p>
<p><strong>12:35</strong> Odamlar Isodan bu Inson O‘g‘li kim ekanligini
so‘raganlarida, U yana O‘zini dunyoning nuri deb atadi. U nur ular bilan
uzoq vaqt bo‘lmasligini eslatdi. Ular nur bilan birga bo‘lishlari va
nurda yurishlari kerak, toki zulmat ularni qamrab olmasin va ular doimo
jaholatda qoqilmasinlar.</p>
<p>Bu yerda Rabbimiz O‘zini quyosh va kunduzgi yorug‘likka o‘xshatgan,
chunki bu xususiyat ularga xosdir. Quyosh ertalab chiqadi, tushda
cho‘qqiga yetadi va kechqurun ufqqa botadi. U biz bilan faqat cheklangan
vaqtga ega. Biz undan yorug‘ paytida foydalanishimiz kerak, chunki tun
tushganda u bizga foyda keltirmaydi.</p>
<p>Ma’naviy ma’noda, Rabbimiz Isoga ishongan kishi nurda yuradi. Uni rad
etgan esa zulmatda yuradi va qayerga borayotganini bilmaydi. Uning
ilohiy yo‘l-yo‘riq ko‘rsatuvchisi yo‘q va u umr bo‘yi qoqilib
yuradi.</p>
<p><strong>12:36</strong> Yana Rabbimiz Iso tinglovchilarini imkon
boricha O‘ziga ishonishga chaqirdi. Shunday qilsalar, nur farzandlari
bo‘ladilar. Ular hayotda yo‘l-yo‘riq olishlariga va abadiylikka ishonch
hosil qiladilar. Bu so‘zlardan so‘ng Rabbimiz odamlardan uzoqlashib, bir
muddat ulardan yashirindi.</p>
<p><strong>G. Yahudiylarning ko‘pchiligi imon keltira olmadi
(12:37−43)</strong></p>
<p><strong>12:37</strong> Bu yerda Yuhanno hayratini ifodalash uchun
to‘xtadi: Rabbimiz Iso odamlar oldida shuncha mo‘jizalar ko‘rsatdi,
lekin ular Unga ishonmadilar. Aytib o‘tganimizdek, ularning
ishonchsizligi dalillarning yetishmasligidan emas edi. Rabbimiz O‘zining
ilohiyligiga juda ishonchli dalillar keltirdi, ammo odamlar bunga
ishonishni xohlamadilar. Ular o‘zlarini boshqaradigan podshohga ega
bo‘lishni istardilar, lekin tavba qilishni istamasdilar.</p>
<p><strong>12:38</strong> Yahudiylarning ishonchsizligi Ishayo
payg‘ambarning (53:1) bashoratiga mos keldi. "Ey Rabbim! Bizdan
eshitganlariga kim ishondi?" degan savolga "Uncha ko‘p emas!" degan
javob keladi. Muqaddas Kitobda mushak hokimiyat yoki kuch haqida
gapirgani kabi, "Xudovandning mushagi" iborasi Xudoning qudratli
hokimiyatini anglatadi. Xudoning qudrati faqat Rabbimiz Iso Masih
haqidagi xabarga ishonganlargagina namoyon bo‘ladi. Ko‘pchilik Masih
haqidagi xabarni qabul qilmagani uchun Xudoning qudrati kamdan-kam
odamlarga ayon bo‘ldi.</p>
<p><strong>12:39</strong> Rabbimiz Iso O‘zini Isroil xalqiga namoyon
qilganda, ular Uni rad etishdi. Rabbimiz odamlarga najot berishni taklif
qilib, ko‘p marta murojaat qildi, lekin ular Unga "yo‘q" deyishda davom
etdilar. Odamlar Injilni qanchalik uzoq vaqt inkor etsalar, uni qabul
qilish shunchalik qiyinlashadi. Odamlar Nurdan ko‘zlarini yumganlarida,
Xudo ularni Nurni ko‘rish imkoniyatidan mahrum qiladi. Xudo ularga "sud
ko‘rligi" deb ataladigan zarbalarni beradi, ya’ni ko‘rlik Xudo ularni
O‘z O‘g‘lidan voz kechganlari uchun hukm qilgani natijasi
hisoblanadi.</p>
<p><strong>12:40</strong> Bu Ishayo kitobidan (6:9−10) olingan iqtibos.
Xudo isroilliklarning ko‘zlarini ko‘r qildi va qalblarini toshga
aylantirdi. Lekin U bu ishni ular o‘z ko‘zlarini yumib, qalblarini
toshga aylantirgandan keyingina qildi.</p>
<p>O‘jarlik va ongli ravishda Masihni rad etish natijasida, isroilliklar
sog‘ayish uchun ko‘rish, tushunish va ishonish qobiliyatidan mahrum
bo‘ldilar.</p>
<p><strong>12:41</strong> Ishayo kitobining 6-bobida payg‘ambar Xudoning
ulug‘vorligini qanday kuzatgani tasvirlangan. Bu yerda Yuhanno Ishayo
Masihning shon-shuhratini ko‘rganini va Masih haqida gapirganini
tushuntiradi. Shunday qilib, ushbu oyat Iso Masihning Xudo ekanligini
isbotlovchi dalillar zanjirining yana bir muhim bo‘g‘inidir.</p>
<p><strong>12:42</strong> Yahudiylarning ko‘pgina boshliqlari Isoning
Masih ekanligiga ishonch hosil qilishdi. Biroq ular jamoadan
chetlatilishdan qo‘rqib, o‘z e’tiqodlarini boshqalar bilan bo‘lishishga
jur’at etolmadilar. Bu odamlar Rabbimiz Isoga chinakam e’tiqod qo‘ygan,
deb o‘ylashni istardik, ammo bu shubhali. Haqiqiy e’tiqod bor joyda,
ertami-kechmi Masihni tan olish ham sodir bo‘ladi. Chindan ham Isoni
Xaloskor sifatida qabul qilgan har bir kishi, oqibati qanday bo‘lishidan
qat’i nazar, bu haqda hammaga gapirib berishga qat’iy qaror qiladi.</p>
<p><strong>12:43</strong> Ko‘rinib turibdiki, bu odamlar Xudoning
ulug‘vorligidan ko‘ra insoniy ulug‘vorlikni ko‘proq sevishgan. Ular
Xudodan ko‘ra ko‘proq odamlarning roziligini olishni o‘ylashardi. Bunday
odamlar Masihga chindan ham ishonishlari mumkinmi? (Javobini 5-bob,
44-oyatdan qarang.)</p>
<p><strong>H. Kufr xavfi (12:44−50)</strong></p>
<p><strong>12:44</strong> 44-oyatni boshqacha ifodalaydigan bo‘lsak,
quyidagicha bo‘ladi: "Menga chinakam ishongan kishi nafaqat Menga, balki
Meni yuborgan Otamga ham ishonadi." Bu yerda ham Rabbimiz Otasi Xudo
bilan to‘liq birligini ko‘rsatmoqda. Biriga ishonib, ikkinchisiga
ishonmaslik mumkin emas.</p>
<p>Masihga e’tiqod qilish - Ota Xudoga e’tiqod qilish demakdir. O‘g‘ilga
teng hurmat ko‘rsatmay turib, Otaga ishonish mumkin emas.</p>
<p><strong>12:45</strong> Bu yerda hech kim Ota Xudoni ko‘ra olmasligi
nazarda tutilmoqda. U ruhdir va shuning uchun ko‘rinmasdir. Ammo
Rabbimiz Iso bu dunyoga Xudoning kimligini bildirib berish uchun kelgan.
Bunda U bizga Xudoning jismoniy mohiyati haqida emas, balki Uning
axloqiy mohiyati haqida ma’lumot beradi. U bizga Xudoning Shaxsini
ko‘rsatdi. Demak, Masihni ko‘rgan Ota Xudoni ko‘rgan bo‘ladi.</p>
<p><strong>12:46</strong> Shubhasiz, yorug‘lik misoli Rabbimizning eng
sevimli o‘xshatmalaridan biridir. U yana O‘zini dunyoga kelgan nurga
o‘xshatdi, toki Unga ishongan har bir kishi zulmatda qolmasin. Masihsiz
odamlar qop-qorong‘i zulmatda qoladilar. Ular hayot, o‘lim va abadiyat
haqida to‘g‘ri tasavvurga ega emaslar. Masihga imon keltirib kelganlar
endi haqiqatni izlamaydilar, chunki ular haqiqatni Unda topdilar.</p>
<p><strong>12:47</strong> Masihning birinchi kelishidan maqsad dunyoni
hukm qilish emas, balki qutqarish edi. U O‘zining so‘zlarini eshitishdan
yoki O‘ziga ishonishdan bosh tortganlarni hukm qilmadi. Bu U kelgusi
kunda bu iymonsizlarni hukm qilmaydi degani emas, lekin bunday hukm
Uning birinchi kelishi maqsadiga kirmagan.</p>
<p><strong>12:48</strong> Rabbimiz Uning so‘zlarini rad etganlar
Xudoning hukmi oldida turadigan so‘nggi kunni kutgan edi. O‘shanda
Rabbimiz Isoning so‘zlari yoki ta’limoti ularni qoralash uchun yetarli
bo‘ladi.</p>
<p><strong>12:49</strong> Iso o‘z ta’limotini O‘zi o‘ylab topmagan va
insoniy maktablarda o‘rganmagan. U itoatkor Xizmatkor va O‘g‘il sifatida
faqat Otasi buyurgan so‘zlarni aytdi. Bu esa, oxirzamonda odamlarga hukm
qilinadigan haqiqatdir. Iso aytgan so‘zlar Xudoning kalomi bo‘lib,
odamlar unga quloq solishdan bosh tortishdi. Otasi Unga faqat nima
deyishni emas, balki qanday deyishni ham buyurdi.</p>
<p>Bu ikki tushuncha ma’nosiga ko‘ra farq qiladi. "Nima deyish kerak"
iborasi xabarning mohiyatiga ishora qiladi; "Qanday deyish kerak"
deganda esa, Rabbimiz haqiqatni o‘rgatishda qo‘llashi kerak bo‘lgan
so‘zlar nazarda tutiladi.</p>
<p><strong>12:50</strong> Iso Otasi Unga ishonganlarga abadiy hayot
berishni buyurganini bilardi. Shuning uchun Iso ham Otasi aytganiday
gapirdi.</p>
<p>Endi biz hikoyadagi aniq burilish nuqtasiga yaqinlashamiz. Shu
yergacha Rabbimiz Isroilga O‘zini ko‘rsatdi. Yettita belgi yoki mo‘jiza
yozib qo‘yilgan bo‘lib, ularning har biri Masihga ishongan har bir
gunohkorni nima kutayotganini ko‘rsatadi. Ushbu belgilar
quyidagilardir:</p>
<p>1. Galileyaning Kana to‘yida suvning sharob bo‘lishi (2:1-12). Bu
ilohiy quvonch bayramida begona bo‘lgan gunohkorning Masih qudrati bilan
o‘zgarishini anglatadi.</p>
<p>2. Saroy amaldorining o‘g‘li shifo topishi (4:46-54). Bu kasal va
ruhiy salomatlikka muhtoj bo‘lgan gunohkorni ifodalaydi.</p>
<p>3. Baytsayda hovuzidagi mayibning shifo topishi (5-bob). Bechora
gunohkor zaif, ojiz va o‘z shifo topishiga hech narsa qila olmaydi. Iso
uni dardidan xalos etadi.</p>
<p>4. Besh ming kishining to‘ydirilishi (6-bob). Gunohkor - ovqatsiz,
och va kuch beradigan narsaga muhtoj. Rabbimiz uning ruhiga ozuqa
beradi, toki u boshqa hech qachon och qolmasin.</p>
<p>5. Jalila dengizining tinchlanishi (6:16-21). Gunohkor xavfli joyda.
Rabbimiz uni bo‘rondan qutqaradi.</p>
<p>6. Tug‘ma ko‘rning ko‘zi ochilishi (9-bob). Bu odam Masih qudrati
hali tegmagan inson qalbining ko‘rligini anglatadi. Muqaddas Ruh uni
ma’rifatli qilmaguncha, inson o‘z gunohkorligini ham, Najotkorning
go‘zalligini ham ko‘ra olmaydi.</p>
<p>7. Lazarning tirilishi (11-bob). Bu mo‘jiza, tabiiyki, gunohkorning
gunohlari va jinoyatlari tufayli o‘lganini va yuqoridan kelgan hayotga
muhtojligini eslatadi.</p>
<p>Bu mo‘jizalarning barchasi Iso Masihning Xudoning O‘g‘li ekanligini
isbotlashga qaratilgan.</p>
