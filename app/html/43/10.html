<p><strong>L. Iso - qo‘ylar uchun eshik (10:1−10)</strong></p>
<p><strong>10:1</strong> Bu oyatlar 9-bobning oxirgi qismi bilan
chambarchas bog‘liq. U yerda Iso Masihning o‘zlarini Isroil xalqining
qonuniy cho‘ponlari deb da’vo qilgan farziylar bilan suhbati
tasvirlangan. Hazrati Iso aynan ularga murojaat qilgan. U aytmoqchi
bo‘lgan gapning jiddiyligini "Haqiqatni, haqiqatni sizlarga aytaman..."
degan ibora ko‘rsatib turibdi.</p>
<p>Qo‘yxona qo‘ylar tunash uchun yashirinadigan atrofi o‘ralgan maydon
edi. Bu hudud eshik vazifasini o‘taydigan darvozasi bor devor bilan
o‘ralgan edi. Bu yerda "qo‘yxona" yahudiy xalqiga ishora qilmoqda.</p>
<p>Yahudiy xalqining ma’naviy rahbari va yo‘lboshchisi bo‘lishni istab
kelganlar ko‘p edi. Ular o‘zlarini "Masih" deb e’lon qilishdi. Biroq
ular Eski Ahdda Masih uchun bashorat qilingan yo‘ldan yurishmadi. Ular
boshqa yo‘ldan kirishdi.</p>
<p>Ular Isroil xalqi oldida o‘zlari xohlagan tarzda namoyon bo‘lishdi.
Bu odamlar haqiqiy cho‘ponlar emas, balki o‘g‘ri va qaroqchilar edi.
O‘g‘ri - o‘ziga tegishli bo‘lmagan narsani oluvchi, qaroqchi esa
zo‘ravonlikni ham qo‘llovchi kimsadir. Farziylar o‘g‘ri va qaroqchilar
edi. Ular Isroil xalqini boshqarishga intilib, haqiqiy Masihning qabul
qilinishiga to‘sqinlik qilish uchun qo‘llaridan kelganini qilishdi. Ular
Isoga ergashganlarni ta’qib qilishdi va oxir-oqibat Isoni o‘limga hukm
etishdi.</p>
<p><strong>10:2</strong> Bu oyat Isoning o‘zi haqida gapiryapti. U
Isroil xonadonining yo‘qolgan qo‘ylari oldiga keldi. U haqiqiy
Cho‘pondir. U eshikdan kirdi, ya’ni Uning kelishi Eski Ahdning Masih
haqidagi barcha bashoratlariga mos keldi. U o‘zini Xaloskor deb atamadi,
balki Otasining irodasiga to‘liq bo‘ysunib keldi. U barcha talablarga
javob berdi.</p>
<p><strong>10:3</strong> Bu oyatdagi darvozabonni aniqlashda katta
bahslar bor. Ba’zilar bu so‘z Masihning kelishini bashorat qilgan Eski
Ahd payg‘ambarlarini anglatadi deb hisoblaydilar. Boshqalar bu yerda
Yahyo payg‘ambar nazarda tutilgan, chunki u haqiqiy Cho‘ponning
o‘tmishdoshi bo‘lgan, deb o‘ylashadi. Yana ba’zilar bu oyatdagi
darvozabon Hazrati Isoni qalblarga va hayotga kiritish uchun eshikni
ochayotgan Muqaddas Ruh ekaniga ishonishadi.</p>
<p>Qo‘ylar cho‘ponning ovoziga quloq soladilar.</p>
<p>Ular uning ovozini haqiqiy cho‘ponning ovozi deb taniydilar. Oddiy
qo‘y o‘z cho‘ponining ovozini tanigani kabi, yahudiylar orasida ham
Masih kelganida uni tanib olganlar topildi. Injilning har bir joyida biz
Cho‘ponning O‘z qo‘ylarini ismlarini aytib chaqirganini ko‘ramiz.
Birinchi bobda Iso bir necha shogirdini chaqirgan edi, ular hammasi
Uning ovozini eshitib, javob berishdi. U 9-bobda ko‘rni chaqirdi.
Hazrati Iso hamon O‘zini Xaloskor deb qabul qiladiganlarni da’vat
etmoqda va bu da’vat har bir kishiga alohida, shaxsan
yo‘naltirilgan.</p>
<p>"Va ularni olib chiqadi" degan so‘zlar Iso O‘z ovozini eshitganlarni
Isroilning qo‘yxonasidan olib chiqqanini anglatishi mumkin. U yerda ular
qulflanib, devor bilan o‘ralgan edi. Qonun ularga hech qanday erkinlik
bermasdi. Parvardigor qo‘ylarini O‘z inoyatining erkinligiga olib
chiqadi. Oldingi bobda yahudiylar bir kishini ibodatxonadan haydab
chiqarishgan edi. Shu bilan birga, ular o‘zlari bilmagan holda
Rabbiyning ishiga yordam berishdi.</p>
<p><strong>10:4</strong> Haqiqiy Cho‘pon qo‘ylarini olib chiqqanda,
ularni haydamaydi, balki oldinda yuradi. O‘zi qadam bosmagan joyga
ularni yubormaydi. U doimo qo‘ylarning oldida ularning Xaloskori,
Yo‘lboshchisi va ibrat namunasi sifatida yuradi. Masihning haqiqiy
qo‘ylari Unga ergashadilar. Ular Unga taqlid qilganlari uchun emas,
balki yangi hayotga ega bo‘lganlari uchun qo‘y bo‘ladilar. Najot
topgach, U qayerga boshlasa, o‘sha yerga borishni xohlaydilar.</p>
<p><strong>10:5</strong> Qo‘ylarga haqiqiy cho‘ponning ovozini tanishga
imkon beradigan xuddi shu tuyg‘u ularni begonadan qochishga undaydi.
Begonalar - bu farziylar va boshqa yahudiy rahbarlari bo‘lib, ular
qo‘ylarni faqat o‘z manfaatlari uchun istadilar. Buning yaqqol misoli -
ko‘rish qobiliyatiga ega bo‘lgan odam. U nafaqat Rabbimiz Isoning
ovozini eshitdi, balki farziylar begona ekanini ham angladi. Shuning
uchun u ularga bo‘ysunishdan bosh tortdi, garchi bu ibodatxonadan haydab
chiqarilishiga olib kelgan bo‘lsa ham.</p>
<p><strong>10:6</strong> Bu yerda Iso bu masalni farziylarga aytgani,
ammo ular tushunmagani aniq ko‘rsatilgan, chunki ular haqiqiy qo‘ylar
emasdi. Agar ular shunday bo‘lganlarida edi, Uning ovozini eshitib, Unga
ergashgan bo‘lardilar.</p>
<p><strong>10:7</strong> Shunda Iso yana bir misol keltirdi. U endi
2-oyatdagi kabi qo‘yxona eshigi haqida gapirmadi. Bu yerda U O‘zini
qo‘ylar uchun eshik deb atadi. Endi gap Isroil qo‘yxonasining eshigidan
kirishda emas, balki Isroilning tanlangan qo‘ylari yahudiylikdan chiqib,
Masihga - eshikka kelishida edi.</p>
<p><strong>10:8</strong> Masihdan oldin kelganlarning hammasi hokimiyat
va yuqori martabaga erishishni orzu qilishgan. Ammo Isroilning tanlangan
qo‘ylari ularni eshitmadilar, chunki ular qonuniy ravishda o‘zlariga
tegishli bo‘lmagan narsaga da’vo qilayotganlarini bilar edilar.</p>
<p><strong>10:9</strong> 9-oyat yakshanbalik maktab o‘quvchilari osonlik
bilan tushuna oladigan va ko‘p bilimga ega olimlar uchun doimo fikrlash
uchun manba bo‘ladigan ajoyib oyatlardan biridir. Masih - eshikdir.
Xristianlik e’tiqod yoki cherkov emas. U Shaxsdir, va bu Shaxs Rabbimiz
Iso Masihdir. "Kim Men orqali kirsa". Najotga faqat Masih orqali
erishish mumkin. Suvga cho‘mish yoki Qutlug‘ Kechlik marosimida ishtirok
etish orqali emas. Biz Masih orqali va U belgilagan yo‘l bilan
kirishimiz kerak. Hamma taklif qilingan. Masih ham yahudiylar, ham
majusiylarning Najotkoridir. Biroq qutulish uchun inson kirishi kerak. U
Masihni imon bilan qabul qilishi lozim. Bu shaxsiy qadamdir, usiz najot
yo‘q. Kirgan kishi jazolashdan, gunohning hukmronligidan va oxir-oqibat
uning mavjudligidan qutuladi.</p>
<p>Najot topgach, ular kiradilar va chiqadilar. Bu yerda ular imon bilan
Xudoning huzuriga kirish va Unga sajda qilish, so‘ngra dunyoga chiqib
Rabbga guvohlik berish haqidagi fikr yashiringan bo‘lishi mumkin. Har
holda, bu Rabbga xizmat qilishda to‘liq xavfsizlik va erkinlik
tasviridir.</p>
<p>Kirganlar yaylovlarni topadilar. Masih nafaqat qutqaradi va ozod
qiladi, balki himoya qiladi va to‘ydiradi ham. Uning qo‘ylari Xudoning
Kalomida ozuqa topadilar.</p>
<p><strong>10:10</strong> O‘g‘rining maqsadi - o‘g‘irlash, o‘ldirish va
halok qilishdir. U faqat xudbinlik sababli keladi. Shaxsiy istaklarini
qondirish uchun hatto qo‘ylarni ham o‘ldiradi. Ammo Rabbimiz Iso inson
qalbiga xudbinlik uchun kelmaydi. U olish uchun emas, berish uchun
keladi. U insonlar hayotga ega bo‘lishi va uni mo‘l-ko‘l qilib olishi
uchun keladi. Biz Uni Najotkorimiz sifatida qabul qilgan paytda hayotga
ega bo‘lamiz. Najotga erishgach, hayotdan zavqlanishning turli
darajalari mavjudligini anglaymiz. Muqaddas Ruh bizda qanchalik ko‘p
harakat qilsa, berilgan hayotdan shunchalik ko‘p lazzatlanamiz. Shunda
biz nafaqat hayotga ega bo‘lamiz, balki uni mo‘l-ko‘l qilib olamiz.</p>
<p><strong>M. Iso, yaxshi cho‘pon (10:11−18)</strong></p>
<p><strong>10:11</strong> Rabbimiz Iso ko‘p marta Xudoning nomlaridan
biri bo‘lgan "Men borman" iborasini ishlatgan. Har safar U O‘zini Ota
Xudo bilan tenglashtirishga da’vo qilardi. Bu yerda U O‘zini qo‘ylari
uchun jonini beradigan yaxshi cho‘pon sifatida taqdim etdi. Odatda
qo‘ylar cho‘pon uchun jonini berishga majbur bo‘ladi. Ammo Rabbimiz Iso
suruvni deb o‘ldi.</p>
<p>Qurbonlik qonini to‘kishga</p>
<p>Bu Cho‘ponni rahm-shafqat yetakladi.</p>
<p>U bizning o‘rnimizga ixtiyoriy ravishda o‘ldi,</p>
<p>Biz bilan dushman orasida turish uchun.</p>
<p>(Tomas Kelli)</p>
<p><strong>10:12</strong> Yollanma ishchi - bu pul uchun xizmat qiluvchi
kishidir. Masalan, cho‘pon qo‘ylarga g‘amxo‘rlik qilish uchun boshqa
birovga haq to‘lashi mumkin. Farziylar yollanma ishchilar edi. Ularning
odamlarga qiziqishi evaziga oladigan pullariga asoslangan edi. Yollangan
odamning qo‘ylari o‘ziniki emas. Xavf tug‘ilganda u qochib ketadi va
qo‘ylarni bo‘rilar yemishi uchun tashlab ketadi.</p>
<p><strong>10:13</strong> Bizning xatti-harakatlarimiz asl
mohiyatimizdan kelib chiqadi. Yollanma ishchi haq uchun xizmat qiladi. U
qo‘ylarga e’tibor bermaydi. Uni ularning xavfsizligi emas, balki o‘z
farovonligi ko‘proq qiziqtiradi. Bugungi kunda cherkovda Xudoning
qo‘ylarini chin dildan sevmaydigan va xizmatni shunchaki qulay kasb
sifatida tanlaydigan ko‘plab yollanma xizmatkorlar bor.</p>
<p><strong>10:14</strong> Yana Rabbimiz O‘zini yaxshi cho‘pon sifatida
tasvirlaydi. Yaxshi (yunoncha kalos) bu yerda "mukammal, munosib, eng
yaxshi, tengsiz" degan ma’noni anglatadi.</p>
<p>Unda bu sifatlarning barchasi mavjud. Keyin U O‘zi va qo‘ylari
o‘rtasidagi juda yaqin munosabatlar haqida gapiradi. U O‘zinikilarnini
biladi, O‘zinikilar ham Uni biladi. Bu ajoyib haqiqatdir!</p>
<p><strong>10:15</strong> Bu oyat oldingi oyatning davomidir: "...va Men
O‘zimnikilarnini bilaman, O‘zimniklar ham Meni biladi: Otam Meni bilgani
kabi, Men ham Otamni bilaman". Bu haqiqatan ham hayratlanarli
haqiqatdir! Rabbimiz qo‘ylar bilan munosabatini O‘zi va Otasi
o‘rtasidagi munosabatga tenglashtiryapti. Cho‘pon va qo‘ylar o‘rtasida
xuddi Ota va O‘g‘il o‘rtasidagi kabi birlik, umumiylik, yaqinlik va
anglash mavjud. "Va qo‘ylarim uchun jonimni beraman", - deb qo‘shib
qo‘ydi U. Yana bir bor, biz Rabbimiz Isoning gunohkorlarni qutqarish
uchun xochda o‘lishini kutayotgani haqidagi ko‘plab bayonotlaridan
birini ko‘ryapmiz.</p>
<p><strong>10:16</strong> 16-oyat butun bobning kalitidir. Rabbimiz bu
yerda tilga olgan boshqa qo‘ylar - majusiylardir. Uning dunyoga kelishi
asosan Isroil qo‘ylari uchun mo‘ljallangan bo‘lsa-da, U majusiylarni
qutqarishni ham nazarda tutgan. Majusiy qo‘ylar yahudiylar qo‘rasiga
tegishli emas edi. Ammo Rabbimiz Isoning buyuk qalbi bu qo‘ylarga ham
rahm-shafqat ko‘rsatdi va Xudoning irodasi bilan ularni ham O‘ziga olib
kelishi kerak edi.</p>
<p>U ularning Uning ovozini eshitishga yahudiylardan ko‘ra ko‘proq
tayyor ekanliklarini bilardi.</p>
<p>Oyatning so‘nggi qismida yahudiylik qo‘rasidan masihiylik suruvi
tomon juda muhim o‘tish mavjud. Bu oyat bizga Masihda birlashadigan
yahudiy va majusiylarning kelajagiga qisqa nazar tashlash imkonini
beradi; bu xalqlar o‘rtasidagi avvalgi farqlar yo‘qoladi.</p>
<p><strong>10:17</strong> 17 va 18-oyatlarda Rabbimiz Iso tanlangan
yahudiy va majusiylarni O‘ziga jalb qilish uchun nima qilishini
tushuntirgan. U O‘zining o‘limi, dafn etilishi va o‘likdan tirilishini
intizorlik bilan kutardi. Agar Rabbimiz Iso oddiy inson bo‘lganida, bu
so‘zlar mutlaqo o‘rinsiz bo‘lardi. U O‘z hayotini berib, uni yana O‘z
xohishi bilan qaytarib olishi haqida gapirdi. Buni faqat U qila olardi,
chunki U Xudodir. Ota Rabbimiz Isoni shuning uchun sevardiki, U
yo‘qolgan qo‘ylar najot topishi uchun o‘lishga va qayta tirilishga
tayyor edi.</p>
<p><strong>10:18</strong> Hech kim Rabbimizning hayotini tortib
ololmasdi. U Xudo, demak, O‘z maxluqlarining barcha qotillik
fitnalaridan ustun turadi. U O‘z jonini berishga ham, uni yana qabul
qilishga ham qodir edi. Lekin Iso Masihni odamlar o‘ldirmaganmidi? Ha,
odamlar. Bu haqda Havoriylarning faoliyati (2:23) va 1 Salonikaliklarga
(2:15) maktubida aniq aytilgan.</p>
<p>Iso Masih ularga shunday qilishlariga yo‘l qo‘yib berdi va bu Uning
jonini fido qilish qudratining bir ko‘rinishi edi. Bundan tashqari, U
"ruhini topshirdi" (Yuhanno 19:30); bu Uning shaxsiy kuchi va
irodasining namoyon bo‘lishi edi.</p>
<p>"Men bu amrni Otamdan olganman". Ota Masihga jon berishni va qayta
tirilishni buyurdi. Uning o‘limi va tirilishi Otasining irodasini
bajarish uchun zarur edi. Shuning uchun U o‘limga bo‘ysundi va Muqaddas
Kitobga ko‘ra, uchinchi kuni yana tirildi.</p>
<p><strong>N. Yahudiylar o‘rtasidagi ixtilof (10:19−21)</strong></p>
<p><strong>10:19</strong> Rabbimiz Isoning so‘zlari yahudiylar o‘rtasida
navbatdagi kelishmovchilikka sabab bo‘ldi. Masihning yerga, uylarga va
odamlar qalbiga kelishi tinchlikni emas, balki ajralishni olib keladi.
Uni Rabb va Najotkor sifatida qabul qilgandagina, inson Xudodagi
tinchlikni anglay oladi.</p>
<p><strong>10:20−21</strong> Hazrati Iso yashab o‘tgan yagona mukammal
Inson edi. U biror marta yolg‘on gapirmagan, yomonlik qilmagan. Ammo
inson qalbi shu qadar buzilgan ediki, U sevgi va donishmandlik so‘zlari
bilan kelganida, odamlar uni jin urgan va aqldan ozgan, so‘zlari
e’tiborga loyiq emas, deyishardi. Bu, albatta, insoniyatga or keltiradi.
Boshqalar esa boshqacha fikrda edi. Ular Rabbimiz Isoning so‘zlari va
ishlarini shayton emas, balki ezgu Inson qila olishini tan oldilar.</p>
<p><strong>O. Iso o‘z ishlari bilan Masih ekanligini isbotladi
(10:22−39)</strong></p>
<p><strong>10:22</strong> Hikoyada 21 va 22-oyatlar orasida tanaffus
bor. Iso endi farziylar bilan emas, umuman yahudiylar bilan gaplashdi.
Bu oyatlar orasida qancha vaqt o‘tganini bilmaymiz. Aytgancha, bu yerda,
Muqaddas Kitobda yagona marta Yangilanish bayrami yoki yahudiycha
Xanukka tilga olinadi. Bu bayram miloddan avvalgi 165-yilda Antiox
Epifan tomonidan harom qilinganidan keyin ma’bad qayta
muqaddaslashtirilganida Yahudo Makkavey tomonidan joriy qilingan deb
hisoblanadi. Bu har yilgi bayram bo‘lib, Rabb tomonidan emas, yahudiylar
tomonidan belgilangan edi. Qish nafaqat taqvim bo‘yicha, balki ma’naviy
jihatdan ham edi.</p>
<p><strong>10:23−24</strong> Masihning jamoat xizmati deyarli tugagan
edi va U xochda o‘lish orqali Xudo Otaga to‘liq bag‘ishlanganligini
ko‘rsatmoqchi edi. Sulaymon ayvoni Hirod ibodatxonasi bilan tutash
joylashgan yopiq hovli edi. Rabbimiz yurgan joyda bo‘sh maydon ko‘p
bo‘lib, yahudiylar Uning atrofiga to‘plandilar.</p>
<p>Yahudiylar Uni o‘rab olib: "Qachongacha bizni shubhada qoldirasan?
Agar Masih bo‘lsang, ochiq ayt", dedilar.</p>
<p><strong>10:25−26</strong> Iso ularga O‘z so‘zlari va ishlarini yana
bir bor eslatdi. U ko‘pincha ularga O‘zining Masih ekanini va U yaratgan
mo‘jizalar Uning da’volari haqligini isbotlashini aytardi. U o‘z
Otasining qudrati va Otasining ulug‘vorligi uchun mo‘jizalar yaratganini
yahudiylarga yana bir bor eslatdi. Shu bilan U, haqiqatan ham, Otasi
dunyoga yuborgan Zot ekanligini ko‘rsatdi. Ularning Masihni qabul
qilishni istamaganlari, Uning qo‘ylaridan emasliklarini isbotlardi. Agar
ular Unga tegishli bo‘lishni xohlashganda edi, albatta, Unga ishongan
bo‘lardilar.</p>
<p><strong>10:27</strong> Keyingi bir necha oyat Masihning hech bir
qo‘yi halok bo‘lmasligini aniq ko‘rsatib turibdi. Mo‘minning abadiy
xavfsizligi buyuk haqiqatdir. Masihning haqiqiy qo‘ylari Uning ovozini
eshitadilar. Ular Xushxabar e’lon qilinayotganda uni eshitadilar va Unga
ishonib, javob beradilar.</p>
<p>So‘ngra Uning ovozini har kuni eshitadilar va Uning Kalomiga itoat
qiladilar. Rabbimiz Iso O‘z qo‘ylarini biladi. U har bir qo‘yni ismini
biladi. Birortasi Uning e’tiboridan chetda qolmaydi. Undan e’tiborsizlik
yoki beparvolik tufayli hech kim adashib qolmaydi. Masihning qo‘ylari
avval Unga bo‘lgan najotbaxsh ishonch orqali, keyin esa itoatkorlik
bilan Unga ergashadilar.</p>
<p><strong>10:28</strong> Masih O‘z qo‘ylariga abadiy hayot beradi. Bu
hayot to abad davom etadi. Bu hayot ularning xulq-atvoriga bog‘liq emas.
Bu - oxiri yo‘q abadiy hayotdir. Ammo abadiy hayot hayotning sifati
hamdir. Bu Rabbimiz Isoning hayotidir. Bu hayot Xudo bu yerda, bu
dunyoda bergan hamma narsadan bahramand bo‘lishga qodir va bizning
samoviy makonimizga aynan mos keladi. Quyidagi so‘zlarga alohida e’tibor
bering: "...va abadiy halok bo‘lmaydilar." (Yunon tilida bu yerda
kuchaytirish uchun qo‘sh inkor ishlatilgan.) Agar Masihning qo‘ylaridan
birortasi halok bo‘lsa, Rabbimiz Iso va’dasini bajarmagan bo‘lib
qolardi, bu esa mumkin emas. Iso Masih Xudodir va U muvaffaqiyatsizlikka
uchrashi mumkin emas. U bu oyatda hech bir qo‘y Uning irodasi bilan
do‘zaxda abadiy qolmasligini va’da qilgan.</p>
<p>Bu insonning najot topib, keyin o‘z xohishiga ko‘ra yashashi
mumkinligini anglatadimi? U najot topib, so‘ng bu dunyoning gunohli
lazzatlariga berilib ketishi mumkinmi? Yo‘q, u endi bunday qilishni
istamaydi. U Cho‘ponga ergashishni xohlaydi. Biz nasroniy bo‘lish yoki
najotni saqlab qolish uchun nasroniycha hayot kechirmaymiz. Biz xristian
bo‘lganimiz uchun xristiancha hayot kechiramiz. Biz muqaddas hayot
kechirishni najotimizni yo‘qotib qo‘yishdan qo‘rqqanimiz uchun emas,
balki biz uchun jon bergan Zotga shukrona sifatida istaymiz. Abadiy
xavfsizlik haqidagi ta’limot yengil-yelpi hayotni rag‘batlantirmaydi,
aksincha muqaddas hayot kechirish uchun kuchli turtki bo‘lib xizmat
qiladi.</p>
<p>Hech kim imonlini Masihning qo‘lidan tortib ololmaydi. Uning qo‘li
qudratlidir. U dunyoni yaratgan va hozir ham uni saqlab turibdi. Uning
qo‘lidan qo‘ylarni tortib oladigan kuch yo‘q.</p>
<p><strong>10:29</strong> Imonli kishi nafaqat Masihning qo‘lida, balki
Otaning qo‘lida hamdir. Bu - ikki tomonlama xavfsizlik kafolatidir. Ota
Xudosi hammadan ulug‘dir va hech kim imonlilarni Otaning qo‘lidan tortib
ololmaydi.</p>
<p><strong>10:30</strong> Endi Hazrati Iso Xudo bilan tenglikka yana bir
da’vo qo‘shdi: "Men va Otam birmiz." Bu yerda Masih va Otaning teng
hokimiyatga ega ekanligi nazarda tutilgan bo‘lsa kerak. Iso hozirgina
Masihning qo‘ylarini himoya qilish qudrati haqida gapirgan edi. Shuning
uchun U O‘z hokimiyati Xudoning hokimiyati bilan bir xil ekanini
tushuntirdi. Albatta, Xudoning boshqa barcha xususiyatlariga nisbatan
ham shunday. Rabbimiz Iso Masih to‘liq Xudo bo‘lib, har jihatdan Ota
bilan tengdir.</p>
<p><strong>10:31</strong> Yahudiylar Najotkor nimani nazarda tutganini
darhol tushunishdi. Ular U O‘zining ilohiyligini ochiq e’lon
qilayotganini angladilar. Shuning uchun Uni toshbo‘ron qilmoqchi bo‘lib,
yana toshlarga yopishdilar.</p>
<p><strong>10:32</strong> Ular tosh otishdan oldin, Iso ularga Otasi
tomonidan ko‘rsatilgan ko‘plab ezgu ishlarni eslatdi. So‘ngra ulardan:
"Qaysi ishim uchun meni toshbo‘ron qilmoqchisizlar?" - deb so‘radi.</p>
<p><strong>10:33</strong> Yahudiylar Uni mo‘jizalari uchun toshbo‘ron
qilmoqchi ekanliklarini inkor etishdi. Aksincha, ular Uni Xudoga kufr
keltirdi deb o‘ylab, toshbo‘ron qilmoqchi bo‘ldilar, chunki U O‘zini Ota
Xudo bilan teng qilayotgan edi. Ular Uning oddiy insondan ustun ekanini
tan olishni istamasdilar. Ammo Uning so‘zlaridan, U O‘zini Xudo
qilayotgani ularga aniq ko‘rinib turardi. Ular bunga yo‘l
qo‘yisholmasdi.</p>
<p><strong>10:34</strong> Shunda Hazrati Iso yahudiylarga Zabur 81:6 dan
iqtibos keltirdi. U buni qonunning bir qismi deb atadi. Ya’ni, bu oyat
ular ilohiy Kalom deb e’tirof etgan Eski Ahddan olingan edi. Oyat to‘liq
holda shunday jaranglaydi: "Men aytdim: sizlar xudolarsiz, Tangrining
o‘g‘illari hammangiz." Zabur Isroil qozilariga qaratilgan edi. Ular
haqiqatan ham ilohiy bo‘lganlari uchun emas, balki odamlarni hukm
qilishda Xudoning vakillari bo‘lganlari uchun "xudolar" deb atalgan.
Ibroniy tilida "xudolar" (elohim) so‘zi aslida "qudratlilar" degan
ma’noni anglatadi va qozilar kabi muhim shaxslarga nisbatan
qo‘llanilishi mumkin. (Zaburning qolgan qismidan ko‘rinib turibdiki,
ular xudolar emas, balki oddiy odamlar bo‘lishgan, chunki ular adolatsiz
hukm chiqarishgan va zodagonlarga yoqish uchun adolatni buzishgan.)</p>
<p><strong>10:35</strong> Rabbimiz Zaburdagi ushbu oyatni keltirib, Xudo
"xudolar" so‘zini O‘z kalomi yo‘llangan odamlarni tasvirlash uchun
ishlatganini ko‘rsatdi. Boshqacha aytganda, bu odamlar Xudoning
elchilari edi. Ular orqali Xudo Isroil xalqi bilan so‘zlashgan. Ular
Xudoning hokimiyati va hukmida Uning vakillari bo‘lib, Xudo tomonidan
berilgan muayyan vakolatlarga ega edilar.</p>
<p>"Muqaddas Bitiklar buzilishi mumkin emas," - dedi Rabbimiz, ilohiy
ilhomga bo‘lgan ishonchini ifodalab. U Eski Ahd haqida amalga oshishi
muqarrar va inkor etib bo‘lmaydigan xatosiz Yozuvlar sifatida gapirdi.
Nafaqat fikrlar yoki g‘oyalar, balki Muqaddas Kitobning so‘zlari ham
Xudodan ilhomlangan. Uning barcha dalillari yagona "xudolar" so‘ziga
asoslanadi.</p>
<p><strong>10:36</strong> Rabbimiz "kichikdan kattaga" qarab muhokama
yuritdi. Agar adolatsiz hakamlar "xudolar" deb atalgan bo‘lsa, U O‘zini
Xudoning O‘g‘li deyishga qanchalik haqli edi. Ularga Xudoning Kalomi
kelgan bo‘lsa, U Xudoning Kalomi edi va hozir ham shunday. Ular xudolar
deb atalgan bo‘lsa, U Xudo edi va shundayligicha qoladi. Ular hech
qachon o‘zlari haqida: "Ota bizni muqaddaslashtirdi va dunyoga yubordi,"
- deyolmaydilar. Ular gunohkor Odam Atoning boshqa barcha o‘g‘illari
kabi tug‘ilganlar. Ammo Iso Ota tomonidan azaldan dunyoning Najotkoriga
aylanish uchun muqaddas qilingan va U Ota bilan birga yashagan samoviy
maskanidan yer yuziga yuborilgan edi. Shunday qilib, Iso Xudo bilan teng
bo‘lishga to‘la haqli edi. Ammo Iso Otamiz tomonidan azaldan muqaddas
qilib qo‘yilgan edi. U Otamiz bilan birga bo‘lgan osmondan dunyoga
yuborilgan edi.</p>
<p>U Xudoga kufr keltirmay, Ota bilan teng bo‘lgan Xudoning O‘g‘liman,
deb da’vo qildi. Yahudiylarning o‘zlari "xudolar" atamasini faqat
Xudoning vakillari yoki hakamlari bo‘lgan gunohkor odamlarga nisbatan
ishlatishgan. Agar U haqiqatan ham Xudo bo‘lgan va bo‘lsa, U yana qancha
vaqt ushbu unvonga da’vo qilishi mumkin? Samuel Grin juda o‘rinli
ta’kidlagan:</p>
<p>Yahudiylar Uni O‘zini Xudo deb ataganlikda aybladilar. U O‘zini Xudo
deb ataganini inkor etmadi. Ammo U Xudoga shakkoklik qilganini inkor
etdi va bu Uni hatto Ilohiy sharaflarga da’vo qilishda ham to‘liq
oqlashi mumkin bo‘lgan asosdir, ya’ni U Masih, Xudoning O‘g‘li,
Emmanueldir. Yahudiylarning Uning yuksak da’volaridan voz kechishiga
umid qilmaganliklari, nihoyat, doimiy dushmanlik tufayli ayon bo‘ldi.
39-oyatga qarang." (Samuel Grin, "Masihning ilohiyligiga Muqaddas
Kitobdagi guvohlik," 7-bet.)</p>
<p><strong>10:37</strong> Najotkor yana O‘zining ilohiy vazifasini
isbotlash uchun yaratgan mo‘jizalariga ishora qildi. Ammo iboraga
e’tibor bering: "...Otamning ishlari." Mo‘jizalarning o‘zi hali
Ilohiylikning isboti emas. Muqaddas Kitobda vaqti-vaqti bilan mo‘jizalar
yaratishga qodir bo‘lgan yovuz mavjudotlar haqida o‘qiymiz. Ammo
Rabbimizning mo‘jizalari Uning Otasining ishlari edi. Ular Iso Masih
ekanligining ikki karra isboti bo‘lib xizmat qilgan. Birinchidan, Eski
Ahd bu mo‘jizalar Masih tomonidan amalga oshirilishini bashorat qilgan.
Ikkinchidan, ular insoniyatga foyda keltiradigan va hech bir yovuz odam
yarata olmaydigan rahm-shafqat mo‘jizalari edi.</p>
<p><strong>10:38</strong> Yaxshiroq tushunish uchun Rayl 38-oyatni
quyidagicha ifodaladi:</p>
<p>"Agar Men Otamning ishlarini bajarayotgan bo‘lsam, agar Mening
aytganlarimga ishonmasangiz, Mening qilganlarimga ishoning. Agar Mening
so‘zlarimning guvohligiga qarshi bo‘lsangiz, Mening ishlarimning
guvohligiga rozi bo‘ling. Shunday qilib, Men va Otam bir ekanligimizni,
U Men bilan, Men esa U bilan ekanligimizni, Men Uning O‘g‘liman, degan
so‘zlarimda hech qanday kufr yo‘qligini bilib olishni o‘rganing."</p>
<p><strong>10:39</strong> Yahudiylar Hazrati Iso avvalgi da’volaridan
voz kechish o‘rniga ularni yanada kuchaytirganini tushunishdi. Shuning
uchun ular yana bir bor Uni hibsga olishga urindilar, ammo U yana
ulardan qochib qutuldi. Uning O‘zini tutishga ruxsat berishini kutish
ko‘pga cho‘zilmadi, lekin Uning vaqti hali kelmagan edi.</p>
<p><strong>VI. ALLOH O‘G‘LI XIZMATINING UCHINCHI YILI: PEREYA
(10:40−11:57)</strong></p>
<p><strong>A. Iso Iordan ortiga ketadi (10:40−42)</strong></p>
<p><strong>10:40</strong> Rabbimiz yana Iordan daryosining narigi
tomoniga, ilgari jamoat xizmatini boshlagan joyiga qaytdi. Ajoyib
so‘zlar va ishlar bilan o‘tgan uch yil nihoyasiga yetayotgan edi. U
ularni o‘zi boshlagan joyda yakunlardi: yahudiylikning belgilangan
tartiblaridan tashqarida, rad etilgan va yolg‘izlik joylarida.</p>
<p><strong>10:41</strong> Uning huzuriga kelganlarning ko‘pchiligi chin
e’tiqodli bo‘lgan bo‘lishi mumkin. Ular U bilan birga sharmanda
bo‘lishni, U bilan birga Bani Isroildan chiqishni istar edilar. Bu
imonlilar Yahyo payg‘ambarga hurmat bajo keltirishdi. Ular Yuhannoning
xizmati qiziqarli yoki shov-shuvli bo‘lmaganini, ammo u haqiqiy
bo‘lganini esladilar. Ularning Rabbimiz Iso to‘g‘risida aytgan hamma
gaplari Xaloskor xizmatida ro‘yobga chiqdi. Bu har bir masihiyga dalda
berishi kerak. Biz buyuk mo‘jizalar yarata olmaymiz yoki o‘zimizga
jamoatchilik e’tiborini jalb qila olmaymiz, lekin hech bo‘lmaganda
Rabbimiz va Najotkorimiz Iso Masih haqida haqiqiy guvohlik bera olamiz.
Bu Allohning nazdida juda qadrlidir.</p>
<p><strong>10:42</strong> Shuni ta’kidlash joizki, Isroil xalqi, umuman
olganda, Rabbimiz Isoni qabul qilmagan bo‘lsa-da, ular orasida kamtarin,
qabul qiladigan qalblar bor edi. Bizga ma’lum bo‘lishicha, u yerda
ko‘pchilik Unga imon keltirdi. Hamma asrlarda ham shunday bo‘ladi:
ko‘pchilik Rabbimiz Isoning yonida bo‘lishni istamaydi. Garchi dunyo
ularni quvg‘in qilsa, yomon ko‘rsa va nafratlanayotgan bo‘lsa-da, ular
Xudoning O‘g‘li bilan muloqot qilishdan zavqlanishadi.</p>
