<p><strong>H. Farziy va Sadduqiy zakvaskasi (16:1−12)</strong></p>
<p><strong>16:1</strong> Ilohiyot masalalarida an’anaviy raqiblar
bo‘lgan farziylar va sadduqiylar ikki aqidaviy keskinlikni ifodalar
edilar. Ammo ularni Xaloskorni qo‘lga olishdek umumiy maqsad
birlashtirganida, bu dushmanlik kayfiyati ularga hamkorlikka yo‘l ochdi.
Ular Isoni sinash uchun osmondan bir mo‘jiza ko‘rsatishini so‘rashdi.
Biz uchun tushunarsiz bo‘lgan qandaydir yo‘l bilan Uni murosaga kelishga
majbur qilishga urindilar. Ular osmondan oyat-mo‘jiza so‘rar ekanlar,
uning manbai avvalgi oyat-mo‘jizalardan boshqadir, deb gumon qilgan
bo‘lsalar kerak. Balki ular osmondan g‘ayritabiiy bir oyat-mo‘jiza
keltirmoqni istar edilar. Iso ko‘rsatgan barcha mo‘jizalar yer yuzida
sodir bo‘lgan. Osmonda ham oyat-mo‘jizalar qila olarmidi?!</p>
<p><strong>16:2−3</strong> U osmon mavzusini davom ettirib, ularga javob
berdi. Agar ular kechqurun qizil osmonni ko‘rishgan bo‘lsa, ertasi kuni
havo ochiq bo‘lishini bashorat qilishgan. Ertalabki qip-qizil osmon
kunduzi bo‘rondan darak berishini ham bilishardi. (Albatta, ushbu
ob-havo ma’lumoti Isroil uchun amal qiladi, ammo Shimoliy Amerika yoki
Buyuk Britaniya uchun emas.) Ular osmon yuzini ta’bir qilishda
mutaxassis edilar, ammo zamon alomatlarini ta’bir qila olmas edilar.</p>
<p>Bular qanday alomatlar edi? Masihning kelishini e’lon qilgan
payg‘ambar Yahyo payg‘ambar qiyofasida namoyon bo‘ldi. Masih to‘g‘risida
bashorat qilingan mo‘jizalar, ya’ni hech bir inson qilmagan ishlar
ularning ko‘z o‘ngida namoyon bo‘ldi. Vaqtning yana bir belgisi
yahudiylarning Masihni ochiqdan ochiq rad etishlari va Injilning
majusiylarga o‘tishi edi - bularning barchasi bashoratlarning amalga
oshishi edi. Holbuki, ular ochiq-oydin dalillar bo‘lsa-da, tarixning
yaratilayotganini, bashoratning amalga oshayotganini bilmas edilar.</p>
<p><strong>16:4</strong> Iso ular orasida turganida, farziylar va
sadduqiylar o‘zlarini makkor va ma’naviy jihatdan xiyonatkor urug‘
sifatida ko‘rsatdilar. Endi ularga Yunus alayhissalomning
oyat-mo‘jizalaridan boshqa oyat-mo‘jiza kelmas. 12:39 dagi sharhda
aytilishicha, bu Isoning uchinchi kuni tirilishi bo‘ladi.</p>
<p>Ayyor va zinokor nasl o‘z Masihini dorga osadi, ammo Xudo Uni
tiriltiradi. Bu Unga to‘la huquqli Hokim sifatida sajda qilishdan bosh
tortganlarning barchasi uchun halokat alomati bo‘ladi.</p>
<p>Bu parcha: "Va ularni tashlab, nari ketdi" degan mash’um so‘zlar
bilan tugaydi. Bu so‘zlarning ma’naviy ma’nosi hammaga tushunarli
bo‘lishi kerak.</p>
<p><strong>16:5−6</strong> Shogirdlar ko‘lning sharqiy qirg‘og‘ida
Rabbimizga qo‘shilganlarida, o‘zlari bilan ovqat olishni unutib
qo‘yishdi. Shuning uchun Iso ularga farziylar va sadduqiylarning
xamirturushidan ehtiyot bo‘linglar, deb ogohlantirganida, ular: "Mana bu
yahudiylarning boshliqlari oldiga oziq-ovqat uchun bormanglar!" - deb
aytyapti, deb o‘yladilar. Oziq - ovqat tashvishi ularni Iso o‘rgatmoqchi
bo‘lgan ma’naviy saboqning tom ma’nodagi tabiiy izohini izlashga
undardi.</p>
<p><strong>16:7−10</strong> Ular besh ming va to‘rt mingni to‘ydirgan
Zot yonlarida bo‘lishiga qaramay, hali ham oziq-ovqat yetishmasligidan
xavotirda edilar. Ularga ikki mo‘jizaviy to‘yinishni ko‘rsatdi. Bundan
keyingi dars ilohiy arifmetika va ilohiy topqirlik haqida edi, chunki
Iso qanchalik kam ishlashi kerak bo‘lsa, u shunchalik ko‘p odamni
to‘ydirgan va ovqat shunchalik ko‘p qolgan. Beshta non va ikkita baliq
bo‘lganda, U besh ming kishini boqdi va o‘n ikki quti oziq-ovqat qoldi.
Undan ko‘proq non va baliq bo‘laturib, to‘rt ming kishini to‘yg‘azdi,
yetti savatgina qoldi. Agar biz cheklangan resurslarimizni Uning
foydalanishiga bersak, U ularni bizning hissamizga teskari nisbatda
ko‘paytirishi mumkin. "Kichik narsa ko‘p degani, agar unda Xudo
bo‘lsa."</p>
<p>Bu yerda qutichani ta’riflash uchun besh ming to‘yingandagiga
qaraganda boshqacha so‘z ishlatilgan. (Besh mingdan qolgan o‘n ikki
qutida to‘rt mingdan qolgan yetti savatdagiga qaraganda kamroq non
bo‘lishi mumkin.) Faraz qilish mumkinki, bu holda yettita savat oldingi
holdagi o‘n ikkita savatdan katta bo‘lgan. Ammo darsning mohiyati
o‘zgarmaydi: cheksiz kuch va zaxiraga ega bo‘lgan Zot bilan muloqotda
bo‘lganimizda, nima uchun ochlik va muhtojlik haqida qayg‘urishimiz
kerak?</p>
<p><strong>16:11−12</strong> Rabbimiz farziylar va sadduqiylarning
xamirturushi haqida gapirganda, nonni emas, balki ularning zararli
ta’limotlari va xulq-atvorini nazarda tutgan. Luqo kitobida (12:1)
farziylarning xamirturushi ikkiyuzlamachilik deb ta’riflangan. Ular
Xudoning Kalomidagi eng mayda tafsilotlarga rioya qilishlarini da’vo
qilsalar-da, itoatkorliklari yuzaki va ko‘zbo‘yamachilik edi. Ichki
dunyolari esa yovuz va buzuq edi.</p>
<p>Sadduqiylarning xamirturushi ratsionalizmdir. O‘z davrining erkin
fikrlovchilari bo‘lgan ular, xuddi bugungi liberallar kabi, shubha va
inkorning butun bir tizimini yaratishgan. Ular farishtalar va ruhlarning
mavjudligini, tananing tirilishini, ruhning abadiyligini va abadiy
jazoni inkor etishgan. Agar bu skeptitsizm xamirturushiga yo‘l qo‘yilsa,
u xuddi xamirturush unni achitgani kabi tarqalib, singib ketadi.</p>
<p><strong>I. SHOH O‘Z SHOGIRDLARINI TAYYORLAMOQDA (16:13 -
17:27)</strong></p>
<p><strong>A. Butrusning buyuk e’tirofi (16:13−20)</strong></p>
<p><strong>16:13−14</strong> Filipp Qaysariyasi Jalila dengizidan
taxminan qirq kilometr shimolda va Iordan daryosidan sakkiz kilometr
sharqda joylashgan edi. Iso atrofdagi qishloqlarga kelganda (Mark 8:27),
odatda uning ta’lim xizmatining cho‘qqisi deb hisoblanadigan voqea sodir
bo‘ldi. Shu paytgacha U shogirdlarini O‘zining kimligini to‘g‘ri
tushunishga yetaklagan edi. Bunga erishgach, endi U qat’iyat bilan
yuzini xochga qaratdi.</p>
<p>U shogirdlaridan odamlar Uni kim deb bilishlarini so‘rashdan
boshladi. Yahyo cho‘mdiruvchidan tortib Ilyos, Yeremiyo yoki boshqa
payg‘ambarlargacha turli javoblar berildi. Oddiy odamlar uchun U
ko‘pchilik orasidan bittasi edi. Yaxshi, lekin eng yaxshisi emas. Buyuk,
lekin eng buyugi emas.</p>
<p>Payg‘ambar ham, payg‘ambar ham emas. Bunday nuqtai nazar mutlaqo
noto‘g‘ri edi. Bu Uni alohida maqtovga loyiq emas deb hisoblash bilan
barobar edi. Agar U boshqa birov bo‘lganida, Ota Xudoga teng bo‘lishni
da’vo qilgani uchun firibgar bo‘lardi.</p>
<p><strong>16:15−16</strong> Shuning uchun Iso shogirdlaridan Uni kim
deb bilishlarini so‘radi. Bu savol Simun Butrusni tarixiy e’tirofga olib
keldi: "Sen - Masih, barhayot Xudoning O‘g‘lisan". Boshqacha aytganda,
Isroilning Masih va Xudoning O‘g‘li.</p>
<p><strong>16:17−18</strong> Rabbimiz Simun Yuno o‘g‘lini duo qildi. Bu
baliqchi Iso haqidagi bunday xulosaga o‘z aqli yoki tabiiy donoligi
bilan kelmagan edi. Buni unga Ota Xudo g‘ayritabiiy tarzda ochgan edi.
Ammo O‘g‘il ham unga muhim bir narsani aytmoqchi edi. Shuning uchun U
qo‘shib qo‘ydi: "Men senga aytamanki, sen Butrussan, va men bu qoya
ustida O‘z jamoatimni barpo etaman, do‘zax darvozalari uni yenga
olmaydi". Barchamizga ma’lumki, Injildagi boshqa oyatlarga qaraganda bu
oyat atrofida ko‘proq bahslar bo‘lib o‘tadi. Savol shunday: "Kim yoki
nima qoya?" Muammoning bir qismi yunonchada "Butrus" ismi va "qoya"
so‘zi bir xil eshitilishi, ammo turli ma’nolarga ega ekanligida.</p>
<p>Birinchisi, petros, "tosh yoki qoyaning kichik parchasini" anglatadi;
ikkinchisi, petra esa "ulkan qoya, mustahkam qoyatosh" ma’nosini
bildiradi. Shuning uchun Iso aslida shunday degan: "Sen Butrussan
(toshsan), va men bu qoya ustida O‘z jamoatimni barpo etaman". U O‘z
jamoatini bu tosh ustiga emas, balki qoya ustiga qurishini aytgan.</p>
<p>Agar Butrus qoya bo‘lmasa, u holda kim? Agar matnning ma’nosiga
e’tibor bersak, javob shunday: qoya - bu Butrusning Masih tirik Xudoning
O‘g‘li ekanligi haqidagi e’tirofi, ya’ni jamoat asoslangan haqiqatdir.
Efesliklar 2:20 jamoat Iso Masih - asosiy, poydevor toshi ustida
qurilishini o‘rgatadi. Bu oyatdagi biz havoriylar va payg‘ambarlar
asosida o‘rnatilganmiz, degan gap ularga emas, balki ularning Rabbimiz
Iso Masih haqidagi ta’limotiga asoslanganligini bildiradi.</p>
<p>1 Korinfliklar 10:4 da Masihning qoya ekanligi haqida gapirilgan. Shu
munosabat bilan Morgan foydali eslatma beradi:</p>
<p>"Esda tutingki, U yahudiylarga gapirmoqda edi. Agar ibroniy
Yozuvlarida "qoya" so‘zining ishlatilishini kuzatsak, u hech qachon
insonni emas, faqat Xudoni ifodalaganligi aniq bo‘ladi. Bu yerda ham,
Filipp Qaysariyasida ham, jamoat Butrus ustiga qurilmayapti. Iso so‘z
o‘yini qilmayapti. U qadimgi yahudiycha timsolni - har doim ilohiylikni
anglatgan qoyani oldi va shunday dedi: "Masihning O‘zi, tirik Xudoning
O‘g‘li ustida Men O‘z jamoatimni barpo etaman". (G. Campbell Morgan, The
Gospel According to Matthew, 211-bet.)</p>
<p>Butrus o‘zini hech qachon jamoatning poydevori deb aytmagan. U
Masihni ikki marta Qoya sifatida tilga oladi (Havoriylar 4:11−12; 1
Butrus 2:4-8), ammo bu yerda obraz butunlay boshqacha: qoya burchakning
boshi, poydevor emas.</p>
<p>"Men O‘z jamoatimni barpo etaman". Bu yerda Muqaddas Kitobda birinchi
marta jamoat tilga olinmoqda. U Eski Ahdda mavjud emas edi. Iso bu
so‘zlarni aytgan paytda hali kelajak ishi bo‘lgan jamoat Hosil bayramida
tashkil topdi va Masihga ishonuvchi barcha imonlilardan - ham
yahudiylardan, ham g‘ayriyahudiylardan iborat. Masihning tanasi va
kelini sifatida tanilgan, boshqa jamiyatlardan farq qiluvchi bu jamoat
o‘ziga xos samoviy chaqiriq va taqdirga ega. Biz jamoat haqida Matto
kitobida so‘z yuritilishini kutmagan edik, chunki unda Isroil va Shohlik
asosiy mavzulardir. Biroq, Masihning rad etilishi natijasida oraliq
davr, ya’ni jamoat davri boshlanib, u jamoatning osmonga
ko‘tarilishigacha davom etadi. Shundan so‘ng Xudo Isroil xalqi bilan
munosabatlarini millat sifatida qayta tiklaydi. Shuning uchun bu yerda
Isroil tomonidan rad etilgan Xudo jamoatni O‘zining vaqtlar rejasidagi
keyingi bosqich sifatida taqdim etishi juda o‘rinlidir.</p>
<p>..."Do‘zax darvozasi uni yengolmaydi" iborasini ikki xil tushunish
mumkin. Birinchidan, do‘zax darvozasi cherkovga qarshi muvaffaqiyatsiz
hujum sifatida tasvirlangan - cherkov o‘ziga qarshi yo‘naltirilgan
barcha hujumlarni qaytaradi. Yoki cherkovning o‘zi hujumga o‘tib,
g‘alaba qozongan holda tasvirlanishi mumkin. Har qanday holatda ham,
o‘lim kuchlari tirik imonlilarning hayrati va Masihda bo‘lgan
marhumlarning tirilishi oldida mag‘lub bo‘ladi.</p>
<p><strong>16:19</strong> "Senga Osmon Shohligining kalitlarini beraman"
degani, Butrusga odamlarni osmonga kiritish huquqi berilgani emas. Bu
yerda yer yuzidagi Samoviy Shohlik haqida so‘z yuritilmoqda - bu o‘zini
Shohga sodiq deb e’lon qilgan va o‘zini masihiy deb hisoblaydigan barcha
odamlarni o‘z ichiga olgan soha. Kalitlar kirish yoki qabul qilish
haqida gapiradi. Buyuk topshiriqdan (Matto 28:19) ma’lum bo‘lishicha,
kalitlar - bu e’tiqod sohasiga eshikni ochadigan ta’lim berish, suvga
cho‘mdirish va o‘rgatishdir. (Suvga cho‘mish najot topishning majburiy
sharti emas, bu bag‘ishlanish marosimi bo‘lib, u orqali odamlar Shohga
sodiqliklarini ommaviy ravishda e’tirof etadilar.)</p>
<p>Butrus birinchi marta kalitlarni Hosil bayramida qo‘llagan. Ular
faqat unga emas, balki barcha shogirdlarning vakili sifatida unga
berilgan edi. (Matto 18:18 ga qarang, u yerda xuddi shunday va’da
hammamizga berilgan.)</p>
<p>"...Yerda nimani bog‘lasang, osmonda ham bog‘lanadi; yerda nimani
yechsang, osmonda ham yechiladi". Bu parcha va Yuhannodagi (20:23)
o‘xshash matn ba’zan Butrus va uning taxminiy vorislariga gunohlarni
kechirish huquqi berilganini o‘rgatish uchun ishlatiladi. Biz bilamizki,
bu mumkin emas, faqat Xudo gunohlarni kechira oladi.</p>
<p>Bu oyatni tushunishning ikki yo‘li bor. Birinchidan, havoriylar
gunohlarni bog‘lash va yechish qudratiga ega bo‘lishgan, bunga biz bugun
ega emasmiz, deb hisoblash mumkin. Masalan, Butrus Hanoniyo va Sapfirani
ularning gunohlari bilan bog‘lab qo‘ygan, natijada ular darrov o‘lim
bilan jazolanganlar (Havoriylar 5:1-10), Pavel esa Korinfdagi jazolangan
odamni gunohining oqibatlaridan ozod qilgan, chunki u tavba qilgan (2
Korinfliklar 2:10).</p>
<p>Yoki bu oyat havoriylar yer yuzida bog‘laydigan yoki yechadigan
barcha narsalar osmonda ham bog‘lanishi yoki yechilishi kerakligini
anglatishi mumkin (NKJV izohi ko‘ring). Shunday qilib, Rayri aytadi:
"Osmon, havoriylar emas, barcha bog‘lashlar va yechishlarning
tashabbuskori hisoblanadi, havoriylar esa buni faqat e’lon qiladilar".
(Charles C. Ryrie, tahrir, The Ryrie Study Bible, New King James
Version, 1506-bet.)</p>
<p>Bu oyatni bugungi kunga nisbatan tushuntirishning yagona imkoniyati -
uning deklarativ ma’nosidir. Gunohkor o‘z gunohlaridan tavba qilib, Iso
Masihni Shaxsiy Najotkor sifatida qabul qilganda, masihiy uning
gunohlari kechirilganini e’lon qilishi mumkin. Gunohkor Najotkorni rad
etganda, masihiy xizmatchi uning gunohlari o‘z zimmasida qolishini e’lon
qilishi mumkin. Uilyam Kelli shunday deb yozadi: "Har safar Cherkov
Rabbimiz nomidan harakat qilsa va haqiqatan Uning irodasini bajarsa,
uning ishlarida Xudoning muhri bo‘ladi".</p>
<p><strong>16:20</strong> Yana o‘qiymizki, Rabbimiz Iso shogirdlariga
O‘zining Masih ekanligini hech kimga aytmaslikni buyuradi. Chunki
Isroilning imonsizligi tufayli bu ma’lum bo‘lib qolsa, hech qanday
yaxshilik keltirmaydi. Shubhasiz, Uni toj kiydirish uchun xalq harakati
zarar keltiradi, chunki voqealarning bunday bevaqt rivojlanishini
rimliklar shafqatsizlarcha bostirishi mumkin.</p>
<p>Styuart, Iso xizmatining bu qismini burilish nuqtasi deb atab,
shunday yozadi:</p>
<p>"Qaysariya Filippidagi bu kun Injillarning suvayirg‘ichini
belgilaydi. Shu paytdan boshlab irmoqlar boshqa yo‘nalishda oqa
boshlaydi. Iso xizmatining dastlabki kunlarida Uni taxtga olib
chiqayotgandek ko‘ringan mashhurlik to‘lqini ortda qoldi. Endi oqim Uni
xoch tomon olib ketmoqda... Qaysariyada Iso go‘yo bo‘linish chegarasida
turgandek edi. Go‘yo tepalikdan turib O‘zini, bosib o‘tgan barcha
yo‘llarini orqasida, oldinda esa Uni kutayotgan qorong‘i, dahshatli
yo‘lni ko‘rib turgandek edi. U baxtli kunlarning so‘nggi shu’lalari hali
ham titrab turgan orqaga bir nazar tashladi-da, keyin orqasiga
o‘girilib, soyalar tomon yurdi. Endi uning yo‘nalishi Golgofaga qarab
edi". (James S. Stewart, "Iso Masihning hayoti va ta’limoti",
106-bet.)</p>
<p><strong>B. Shogirdlarni Isoning o‘limi va tirilishiga tayyorlash
(16:21−23)</strong></p>
<p><strong>16:21</strong> Endi shogirdlar Isoning tirik Xudoning O‘g‘li
bo‘lmish Masih ekanini tushunganlaridan so‘ng, Uning o‘limi va tirilishi
haqidagi birinchi ochiq bashoratni eshitishga tayyor edilar. Ular endi
Uning ishi hech qachon zarar ko‘rmasligini, o‘zlari g‘olib tomonida
ekanliklarini va nima bo‘lishidan qat’i nazar, g‘alaba kafolatlanganlini
bilishardi. Shuning uchun Rabbimiz tayyorlangan qalblarga xabar berdi. U
Quddusga borishi, diniy rahbarlar qo‘lidan ko‘p azob chekishi,
o‘ldirilishi va uchinchi kuni tirilishi kerak edi. Bu xabar har qanday
harakatni barbod qilish uchun yetarli edi, faqat bitta narsadan
tashqari: U uchinchi kuni tirilishi kerak edi. Mana shu narsa butunlay
farq qilardi!</p>
<p><strong>16:22</strong> Butrus o‘z Ustozining bunday muomalaga duchor
bo‘lishini o‘ylab, qattiq g‘azablandi. Uni chetga tortib, xuddi yo‘lini
to‘smoqchi bo‘lgandek, e’tiroz bildirdi: "O‘zingizga rahm qiling,
Rabbim! Bunday bo‘lmasin!"</p>
<p><strong>16:23</strong> Uning bu xatti-harakati Rabbimiz Isoning
tanbehiga sabab bo‘ldi. U gunohkorlar uchun o‘lish maqsadida bu dunyoga
kelgan edi. Uning bu maqsadiga erishishiga to‘sqinlik qiladigan har
qanday narsa yoki kishi Xudoning irodasiga zid edi. Shuning uchun U
Butrusga: "Mendan nari tur, shayton! Sen Menga vasvasasan, chunki sen
Xudoning emas, insonlarning fikrini o‘ylayapsan", dedi. Iso Butrusni
shayton deb ataganida, havoriyning jin chalganini yoki shaytonning
nazorati ostida ekanini nazarda tutmagan.</p>
<p>U shunchaki Butrusning so‘zlari va xatti-harakatlari aynan shayton
(ya’ni dushman) kutganidek bo‘lganini ta’kidlagan edi. Butrus Golgofaga
qarshi chiqib, Xaloskorga to‘siq bo‘ldi. Har bir masihiy o‘z xochini
olib, Rabbimiz Isoga ergashishga da’vat etilgan, ammo uzoqdagi so‘qmoqda
xoch noaniq ko‘ringanda, ichki ovoz: "O‘zingga rahm qil! O‘zingni
ehtiyot qil", deydi. Yoki sevganlarimizning ovozi bizni itoatkorlik
yo‘lidan chalg‘itishga urinadi. Shunda biz: "Mendan uzoqlash, shayton!
Sen menga xalaqit beryapsan", deyishimiz lozim.</p>
<p><strong>D. Haqiqiy shogirdlikka tayyorgarlik (16:24−28)</strong></p>
<p><strong>16:24</strong> Endi Rabbimiz Iso Uning shogirdi bo‘lish uchun
nimalar kerakligini oddiy tarzda bayon etmoqda: o‘zini inkor qilish,
xochni ko‘tarish va Uning ortidan ergashish. O‘zini inkor qilish o‘zidan
voz kechish bilan bir xil emas; bu o‘zini Uning nazoratiga shunchalik
bo‘ysundirishni anglatadiki, "men"ning hech qanday huquqi qolmaydi.</p>
<p>Xochni ko‘tarish - U uchun sharmandalik, azob-uqubat va ehtimol,
shahidlikka, shuningdek, gunoh, o‘zlik va dunyo uchun o‘lishga tayyor
bo‘lish demakdir. Unga ergashish esa U qanday yashagan bo‘lsa, xuddi
shunday yashashni anglatadi: to‘liq kamtarlik, kambag‘allik,
rahm-shafqat, muhabbat va har qanday fazilat bilan.</p>
<p><strong>16:25</strong> Rabbimiz shogirdlikka ikkita to‘siqni oldindan
ko‘rmoqda. Birinchisi - o‘zini noqulaylik, og‘riq, yolg‘izlik yoki
yo‘qotishlardan asrash uchun tabiiy istakdir. Ikkinchisi esa boylik
orttirishdir. Birinchisiga kelsak, Iso ogohlantirganidek, o‘z hayotini
saqlab qolishga urinib, xudbin maqsadlarni ko‘zlagan har bir kishi
hayotdan hech qachon qoniqish topmaydi. Aksincha, hech ikkilanmay,
yo‘qotishlarni hisobga olmay, U uchun o‘z hayotidan voz kechganlar o‘z
mavjudligining ma’nosini topadilar.</p>
<p><strong>16:26</strong> Ikkinchi vasvasa - boylik orttirish -
shunchaki bema’nilikdir. Iso shunday degan: "Tasavvur qiling, bir kishi
biznesda shunchalik muvaffaqiyatga erishdiki, butun dunyoni qo‘lga
kiritdi. Bu aqlsiz intilish shunchalik ko‘p vaqt va kuchni talab
qiladiki, u hayotning asosiy maqsadini yo‘qotadi. Agar u shuncha
boylikni qo‘lga kiritsa-yu, keyin o‘zi bilan hech narsa ololmay o‘lib
ketsa va abadiyatni hech narsasiz o‘tkazsa, buning nima foydasi bor?"
Inson bu yerda pul ishlashdan ko‘ra muhimroq vazifa uchun mavjud. U o‘z
Podshohining manfaatlarini ifodalashi kerak. Agar u shoshilmasa, hamma
narsasini yo‘qotadi. 24-oyatda Iso shogirdlariga eng yomon narsa haqida
aytgan. Masihiylikning xususiyati shunday: sen eng yomon narsani
boshidanoq bilishing kerak. Ammo sen hech qachon o‘zing uchun xazina va
barakalarni kashf etishdan to‘xtamaysan. Barnxauz bu haqda juda yaxshi
aytgan:</p>
<p>"Inson Muqaddas Bitiklardagi barcha yoqimsiz narsalarni ko‘rganida,
uni hayratga soladigan hech qanday yashirin narsa qolmaydi. Bu hayotda
yoki kelgusida o‘rganadigan har bir yangi narsa bizga zavq
bag‘ishlaydi." (Donald Grey Barnhouse, "Words Fitly Spoken,"
53-bet.)</p>
<p><strong>16:27</strong> Endi Rabbimiz azob-uqubatlardan keyin
keladigan O‘z ulug‘vorligini ham eslatmoqda. U O‘zining ikkinchi
kelishini, ya’ni farishtalari bilan yerga qaytishini, Otasining mukammal
ulug‘vorligi bilan kelishini ko‘rsatmoqda. O‘shanda U O‘zi uchun
yashagan har bir kishining mukofotini beradi. Muvaffaqiyatli hayot
kechirishning yagona yo‘li - o‘sha ulug‘vor vaqtga yo‘nalish olish,
o‘sha paytda nima haqiqatan ham muhim bo‘lishini aniqlash, so‘ngra butun
kuch-g‘ayratni sarflab, o‘sha maqsad sari intilishdir.</p>
<p><strong>16:28</strong> So‘ngra Iso hayratlanarli bayonot berdi: U
bilan birga turganlar orasida O‘zining Shohligida kelishini ko‘rmaguncha
o‘lim ta’mini totmaydigan kishilar bor ekan. Muammo shundaki, shogirdlar
allaqachon vafot etgan, Masih esa hali ham O‘z Shohligini o‘rnatish
uchun kuch va ulug‘vorlikda kelmagan. Biroq, agar biz bu bobning
tugashini e’tiborga olmasak va bu sirli bayonotning tushuntirilishi
keyingi bobning dastlabki sakkiz oyatida berilgan deb hisoblasak, muammo
hal bo‘ladi. Bu oyatlar Jilolanish tog‘ida sodir bo‘lgan voqeani
tushuntiradi. U yerda Butrus, Yoqub va Yuhanno Isoning jilolangan
holatini ko‘rishdi. Ular haqiqatan ham Masihni Uning Shohligi
ulug‘vorligida ko‘rish imtiyoziga ega bo‘ldilar. Masihning jilolanishida
bizga Uning kelgusi Shohligining tasviri ochib beriladi. Butrus bu
voqeani "...Rabbimiz Iso Masihning qudrati va kelishi..." deb
ta’riflaydi (2 Butrus 1:16). Rabbimiz Iso Masihning qudrati va kelishi
Uning ikkinchi kelishiga taalluqlidir. Yuhanno ham ularning tog‘da
boshdan kechirganlari haqida shunday deydi: "...biz Uning
ulug‘vorligini, Otaning yagona O‘g‘lining ulug‘vorligini ko‘rdik"
(Yuhanno 1:14). Masihning birinchi kelishi kamtarona bo‘lgan bo‘lsa,
Uning ikkinchi kelishi ulug‘vor bo‘ladi. Shunday qilib, 28-oyatdagi
bashorat tog‘da amalga oshdi; Butrus, Yoqub va Yuhanno Inson O‘g‘lini
ko‘rishdi, biroq endi yuvosh nosiralikni emas, balki ulug‘vor Podshohni
ko‘rdilar.</p>
