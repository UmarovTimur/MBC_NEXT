<p><strong>D. Ifloslik ichkaridan keladi (15:1−20)</strong></p>
<p>Ko‘pincha, Matto kitobning dastlabki boblarida xronologiyaga rioya
qilmaganini payqash oson. Ammo 14-bobdan to oxirigacha voqealar asosan
sodir bo‘lgan ketma-ketlik bo‘yicha beriladi.</p>
<p>15-bobda ham tartibli ketma-ketlik saqlanadi. Birinchidan, ulamolar
va farziylarning uzoq davom etgan bahslari va tortishuvlari
(1-20-oyatlar) Isroilning Masihni rad etishini oldindan ko‘rsatadi.
Ikkinchidan, kan’onlik ayolning imoni (21-28-oyatlar) Xushxabarning
hozirgi davrda majusiylar orasida qanday tarqalayotganini
tasvirlaydi.</p>
<p>Va nihoyat, ko‘plab odamlarning shifo topishi (29-31-oyatlar) va
to‘rt ming kishining to‘ydirilishi (32-39-oyatlar) kelajakdagi minglab
yillik davrdagi jahon miqyosidagi sog‘liq va farovonlikka ishora
qiladi.</p>
<p><strong>15:1−2</strong> Ulamolar va farziylar Najotkorni tutib
olishga tinmay harakat qilishardi. Quddusdan kelgan ularning vakillari
Isoning shogirdlarini nopoklikda ayblashdi, chunki ular qo‘llarini
yuvmasdan ovqat yeyishardi va shu bilan oqsoqollarning urf-odatlarini
buzishardi. Bu voqeani tushunish uchun, pok va nopok haqidagi
tushunchani anglashimiz hamda farziylar yuvish deganda nimani nazarda
tutganlarini bilishimiz kerak. Umuman olganda, pok va nopok tushunchasi
Eski Ahddan kelib chiqadi. Shogirdlarni ayblagan nopoklik butunlay
marosimiy edi. Misol uchun, kishi murdaga tegsa yoki nopok deb
hisoblangan narsani yesa, u rasman nopok bo‘lib qolardi - u marosim
bo‘yicha Xudoga sajda qila olmasdi. U Xudoga yaqinlashishdan oldin,
Xudoning qonuni undan marosimiy poklanishni talab qilardi.</p>
<p>Ammo oqsoqollar poklanish marosimlariga an’analarni ham qo‘shgan
edilar. Ular yahudiy kishi ovqatlanishni boshlashdan oldin qo‘llarini
puxta tozalash jarayonidan o‘tkazishi kerakligini ta’kidlashardi: u
nafaqat kaftlarini, balki qo‘llarini tirsaklarigacha yuvishi lozim edi.
Agar u bozorga borgan bo‘lsa, albatta, cho‘milishi kerak edi. Shunday
qilib, farziylar shogirdlarni yahudiy urf-odatlarida belgilangan
murakkab yuvinish tizimiga yetarlicha rioya qilmaganlikda
ayblashgan.</p>
<p><strong>15:3−6</strong> Rabbimiz Iso o‘z tanqidchilariga ular
shunchaki oqsoqollar an’anasini emas, balki Xudoning amrini
buzganliklarini eslatdi. Qonun ota-onani hurmat qilishni buyurgan, bu
zarur bo‘lganda moddiy yordamni ham o‘z ichiga olardi. Ammo ulamolar va
farziylar (va boshqa ko‘pchilik) o‘z pullarini keksa ota-onalarini
ta’minlashga sarflashni istashmagan. Shuning uchun ular mas’uliyatdan
qochish an’anasini o‘ylab topdilar. Agar ota yoki ona ulardan yordam
so‘rasa, ular shunchaki: "Senga yordam berishim kerak bo‘lgan barcha
mablag‘ allaqachon Xudoga bag‘ishlangan, shuning uchun men uni senga
bera olmayman," deyishlari kifoya edi. Bunday so‘zlarni aytish bilan
ular ota-onalari oldidagi moddiy mas’uliyatdan qutulishardi.</p>
<p>Shunday ayyor an’anaga amal qilib, ular ota-onaga g‘amxo‘rlik
qilishni buyurgan Xudoning Kalomini bekor qilishdi.</p>
<p><strong>15:7−9</strong> So‘zlarni mohirona burab, ular Ishayo
payg‘ambarning (29:13) bashoratini amalga oshirdilar. Ular tili bilan
Xudoni ulug‘lashlarini, ammo qalblari Undan yiroq ekanini ko‘rsatishdi.
Ularning Xudoga sajdasi befoyda edi, chunki ular Xudoning Kalomidan
ko‘ra insoniy an’analarni afzal ko‘rishardi.</p>
<p><strong>15:10−11</strong> Iso xalqqa murojaat qilib, g‘oyat muhim
e’lon qildi. U odamni og‘ziga kirgan narsa emas, balki og‘zidan chiqqan
narsa bulg‘ashini aytdi. Biz bu bayonotning inqilobiy mohiyatini baholay
olmaymiz. Levilar qonuniga ko‘ra, og‘izga kirgan narsa insonni
bulg‘agan. Yahudiylarga tuyog‘i ajralmagan va kavsh qaytarmaydigan har
qanday hayvonning go‘shtini yeyish taqiqlangan edi. Tangachalari va
suzgichlari bo‘lmagan baliqlarni yeyishga ruxsat berilmagan. Xudo ularga
pok va nopok taomlar borasida batafsil ko‘rsatmalar bergan edi.</p>
<p>Endi Qonun beruvchi marosimiy nopoklikning butun tizimini bekor
qilish uchun zamin tayyorlayotgan edi. U shogirdlari yuvuqsiz qo‘llari
bilan yegan taomlar ularni bulg‘amasligini aytdi. Ammo ulamolar va
farziylarning ikkiyuzlamaligi - mana, haqiqiy ifloslik.</p>
<p><strong>15:12−14</strong> Shogirdlar Isoga farziylar bunday fosh
qilishdan xafa bo‘lganini aytishganida, Iso javob berib, ularni Xudo
ekmagam o‘simliklarga o‘xshatdi. Ular bug‘doydan ko‘ra ko‘proq begona
o‘t edi. Ular va ularning ta’limoti butunlay yo‘q qilinadi. So‘ngra U:
"Ularni qo‘yib beringlar, ular ko‘rlarning ko‘r yetakchilaridir," deb
qo‘shib qo‘ydi. Garchi ular o‘zlarini ruhiy masalalarda obro‘li deb
da’vo qilishsa-da, ular o‘zlari ergashtirayotgan odamlar singari ruhiy
haqiqatga ko‘r edilar. Rahbarlar ham, ularning izdoshlari ham chuqurga
qulashi aniq edi.</p>
<p><strong>15:15</strong> Shubhasiz, shogirdlar o‘zlariga ma’lum bo‘lgan
pok va nopok oziq-ovqat haqidagi ta’limotdagi bunday to‘liq o‘zgarishdan
hayratda qolishgan. Bu ular uchun masal, ya’ni tushunarsiz, yashirin
hikoya edi. Butrus tushuntirishni so‘rab, ularning bu masaladagi
hayratini ifoda etdi.</p>
<p><strong>15:16−17</strong> Rabbimiz avvaliga ularning sekin tushunish
qobiliyatidan ajablandi, so‘ngra haqiqiy ifloslik jismoniy emas, balki
axloqiy ekanligini tushuntirdi. Aslida, ovqat pok yoki nopok bo‘lmaydi.
Hech qanday moddiy narsa o‘z-o‘zidan zararli emas; uni noto‘g‘ri
ishlatish yomondir. Inson iste’mol qilgan ovqat og‘ziga kiradi, hazm
bo‘lishi uchun oshqozonga o‘tadi, keyin hazm bo‘lmagan qismi tashqariga
chiqariladi.</p>
<p>Bu jarayonda axloqiy mohiyat ta’sirlanmaydi, faqat tana ta’sirlanadi.
Bugun biz bilamizki, "Xudoning har bir yaratgani yaxshidir va
shukronalik bilan qabul qilinsa, hech narsa rad etilmasligi kerak,
chunki u Xudoning kalomi va ibodat bilan muqaddaslashtiriladi" (1
Timotiy 4:4-5). Albatta, bu parchada zaharli o‘simliklar haqida emas,
balki Xudo insonlar iste’moli uchun yaratgan mahsulotlar haqida so‘z
bormoqda. Hamma narsa yaxshi va shukronalik bilan iste’mol qilinishi
lozim. Agar kimningdir biror ovqatga allergiyasi bo‘lsa yoki uni ko‘tara
olmasa, u bunday ovqatni yemasligi kerak; lekin umuman olganda, Xudo
bizni jismonan qo‘llab-quvvatlash uchun ovqatdan foydalanishiga ishongan
holda ovqatlanishimiz kerak.</p>
<p><strong>15:18</strong> Agar ovqat bulg‘amasa, unda nima bulg‘aydi?
Iso shunday javob berdi: "Og‘izdan chiqadigan narsa qalbdan chiqadi; ana
shu insonni bulg‘aydi". Bu yerda yurak qon haydaydigan a’zo emas, balki
insoniy mayl va istaklarning buzilgan manbasidir. Inson axloqiy
tabiatining bu qismi buzuq fikrlar, iflos so‘zlar va yovuz ishlar orqali
namoyon bo‘ladi.</p>
<p><strong>15:19−20</strong> Insonni yovuz o‘ylar, qotillik, zino,
fohishabozlik, o‘g‘rilik, yolg‘on guvohlik va haqorat (yunonchada bu
so‘z boshqalarga tuhmat qilishni ham anglatadi) bulg‘aydi.</p>
<p>Ulamolar va farziylar ayniqsa qo‘l yuvish marosimini ko‘z-ko‘z qilib,
sinchkovlik bilan bajarishga harakat qilardilar. Ammo ularning ichki
dunyosi harom edi. Ular arzimas narsalarga e’tibor qaratib, haqiqatan
muhim masalalarga e’tiborsiz bo‘lardilar. Ular shogirdlarni ma’nosiz
urf-odatlarga rioya qilmaganlari uchun tanqid qilishlari mumkin edi,
ammo o‘zlari Xudoning O‘g‘lini o‘ldirishga til biriktirib, 19-oyatda
sanab o‘tilgan barcha gunohlarda aybdor bo‘lishga tayyor edilar.</p>
<p><strong>E. Majusiy ayol o‘z imoni uchun marhamat topadi
(15:21−28)</strong></p>
<p><strong>15:21−22</strong> Iso O‘rta yer dengizi sohilidagi Tir va
Sidon o‘lkalariga jo‘nab ketdi. Bizga ma’lum bo‘lishicha, bu Uning xalq
xizmatida yahudiylar hududidan tashqarida bo‘lgan yagona holat edi. Bu
yerda, Finikiyada, kan’onlik bir ayol jindan azob chekayotgan qizini
davolashni so‘rab Unga yolvordi.</p>
<p>Bu ayolning yahudiy emas, majusiy ekanligini tushunish juda muhim. U
asli kan’onlik bo‘lib, Xudo yer yuzidan yo‘q qilishni buyurgan axloqsiz
qabiladan edi. Isroilning itoatsizligi tufayli ularning ba’zilari Yoshua
boshchiligidagi isroilliklarning Kan’onga kirib kelishi paytida tirik
qolishgan va bu ayol o‘sha omon qolganlarning avlodi edi. U majusiy
bo‘lgani uchun Xudo O‘z tanlagan xalqiga bergan imtiyozlardan mahrum
edi. U umidsiz bir begona edi. O‘z mavqeiga ko‘ra, u Xudodan yoki
Masihdan hech narsa talab qila olmasdi.</p>
<p>U Iso bilan gaplashganda, Uni Rabbim, Dovudning O‘g‘li, deb atadi. Bu
yahudiylar Masihga nisbatan ishlatadigan unvon edi. Garchi Iso haqiqatan
ham Dovudning O‘g‘li bo‘lsa-da, majusiylar Unga bu asosda murojaat
qilishga haqli emas edilar. Shuning uchun ham U dastlab ayolga javob
bermadi.</p>
<p><strong>15:23</strong> Shogirdlar kelib, uni jo‘natib yuborishni
so‘rashdi, chunki u ularni bezovta qilayotgan edi. Iso uchun u imonning
ajoyib namunasi va marhamat yog‘iladigan idish edi. Biroq avval Uning
imonini sinab, uni tarbiyalashi kerak edi.</p>
<p><strong>15:24−25</strong> Iso ayolga O‘z vazifasi majusiylarga,
ayniqsa kan’oniylarga emas, balki Isroil xonadonining yo‘qolgan
qo‘ylariga qaratilganini eslatdi. Ammo bunday ochiq rad javobi ayolni
to‘xtatmadi. U "Dovudning O‘g‘li" unvonini tushirib qoldirib, Unga
ta’zim qildi va: "Rabbim, menga yordam ber", dedi. Agar u Masihga
yahudiy ayol sifatida yaqinlasha olmasa, u o‘z Yaratuvchisiga maxluq
sifatida yaqinlashishi mumkin edi.</p>
<p><strong>15:26</strong> Uning imonining haqiqiyligini yana bir bor
sinash uchun Iso unga majusiy itlarga non berish uchun yahudiy
bolalarning ovqatini tortib olish to‘g‘ri emasligini aytdi. Agar bu
bizga qo‘pol tuyulsa, bu so‘zlarning maqsadi unga azob berish emas,
aksincha, jarroh pichoqidek uni davolash ekanligini esda tutishimiz
lozim. Ha, u majusiy edi.</p>
<p>Yahudiylar majusiylarga ko‘chalarda ovqat izlab yurgan iflos, daydi
itlarga qaragandek qarashardi. Biroq Iso bu yerda sevimli kuchukchalar
ma’nosini anglatadigan so‘zni ishlatdi. Savol shunday edi: u Xudoning
eng kichik marhamatiga ham noloyiq ekanligini anglaydimi?</p>
<p><strong>15:27</strong> Uning javobi ajoyib edi. U Iso bergan ta’rifga
to‘liq qo‘shildi. Noloyiq majusiy ayolning o‘rnini egallab, u o‘zini
Uning marhamati, muhabbati va inoyatiga topshirdi. Oxir-oqibat u shunday
dedi: "Sen haqsan! Men stol ostidagi kichkina itchalardan biriman,
xolos. Lekin ba’zan stol ustidan ushoqlar yerga tushib qolayotganini
ko‘raman. Menga ham bir oz ushoq bergin. Men qizimga shifo berishingga
noloyiqman, ammo sening noloyiq maxluqlaringdan biriga shifo berishingni
yolvorib so‘rayman."</p>
<p><strong>15:28</strong> Iso uni buyuk imoni uchun maqtadi. Imonsiz
farzandlar nonga muhtoj bo‘lmagan bir paytda, bu yerda o‘zini "it" deb
tan olgan va ko‘z yoshlari bilan Undan so‘ragan ayol bor edi.</p>
<p>Uning imoni mukofotlandi, qizi shu zahotiyoq sog‘ayib ketdi.
Rabbimizning majusiy ayolning qizini uzoqdan turib davolagani, hozir
Xudoning o‘ng qo‘lida xizmat qilib, Uning qadimgi xalqi millat sifatida
chetga surib qo‘yilgan bir paytda, hozirgi zamonda majusiylarga ruhiy
shifo berayotganini anglatadi.</p>
<p><strong>F. Iso ko‘plab odamlarni davolaydi (15:29−31)</strong></p>
<p>Mark kitobida (7:31) Rabbimiz Tirni tark etib, shimolga - Sidonga,
so‘ngra Iordan orqali sharqqa va O‘n shahar chegarasi orqali janubga
yo‘l olganini o‘qiymiz. U yerda, Jalila dengizi bo‘yida, U cho‘loqlar,
ko‘rlar, soqovlar, mayiblar va boshqa ko‘plarni davoladi. Hayratga
tushgan xalq Isroilning Xudosini ulug‘ladi. Bu voqea majusiy qo‘shni
xalqlar orasida bo‘lganiga ishonch bor. Odamlar Isoni va uning
shogirdlarini Isroil bilan bog‘lab, ular orasida Isroil Xudosi ish
ko‘rayotganini to‘g‘ri angladilar.</p>
<p><strong>G. To‘rt mingning to‘ydirilishi (15:32−36)</strong></p>
<p><strong>15:32</strong> E’tiborsiz yoki tanqidiy fikrlovchi
o‘quvchilar bu voqeani besh ming kishining to‘ydirilishi bilan
adashtirib, Muqaddas Kitobni takrorlashda, ziddiyatda va noto‘g‘ri
hisoblashda aybladilar. Aslida, bular ikki xil hodisa bo‘lib, ular
bir-biriga zid emas, aksincha bir-birini to‘ldiradi.</p>
<p>Rabbimiz bilan uch kun birga bo‘lganlaridan so‘ng, odamlarning
ovqatlari tugab qoldi. U ularni och qoldirolmasdi - yo‘lda holdan toyib
qolishlari mumkin edi.</p>
<p><strong>15:33−34</strong> Yana Uning shogirdlari imkonsiz ishni
bajarish - shuncha xalqni to‘ydirish muammosi oldida dovdirab qolishdi.
Bu safar ularda faqat yettita non va bir nechta baliq bor edi.</p>
<p><strong>15:35−36</strong> Besh ming kishi bilan bo‘lgani kabi, Iso
odamlarni o‘tqazdi, shukrona aytdi, non va baliqni sindirdi va
shogirdlariga tarqatish uchun berdi. U shogirdlarining qo‘lidan
keladigan ishni qilishini kutadi, keyin esa aralashib, ular qila
olmaydigan ishni bajaradi.</p>
<p><strong>15:37−39</strong> Xalq to‘ygach, qolgan ovqatlardan yetti
katta savat to‘plandi. Ovqatlanganlar soni ayollar va bolalardan
tashqari to‘rt ming kishi edi. Keyingi bobda biz xalqni to‘ydirishning
bu ikki mo‘jizasi haqidagi ma’lumotlar muhim ekanligini ko‘ramiz
(16:8−12). Muqaddas Kitobdagi har bir tafsilot ma’noga to‘la. Rabbimiz
xalqni tarqatib yuborgach, qayiqda Jalila dengizining g‘arbiy sohilida
joylashgan Magdala shahriga jo‘nadi.</p>
