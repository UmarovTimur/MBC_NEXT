<p><strong>XI. SHOH O‘Z SHOGIRDLARIGA NASIHAT BERADI
(18-20-boblar)</strong></p>
<p><strong>A. Kamtarlik haqida (18:1−6)</strong></p>
<p>18-bobni "Ulug‘lik va kechirimlilik haqida mulohaza" deb nomlash
mumkin. U Masihning fuqarosi ekanligini ta’kidlovchi kishilar qanday
xulq-atvor me’yorlariga ega bo‘lishi kerakligini ko‘rsatadi.</p>
<p><strong>18:1</strong> Shogirdlar doimo Samoviy Shohlikni tinchlik va
farovonlikning oltin davri sifatida tasavvur qilishgan. Endi ular unda
yuqori martaba egallashni orzu qila boshladilar.</p>
<p>Ularning o‘zini ko‘rsatish istagi quyidagi savolda namoyon bo‘ldi:
"Osmon Shohligida kim eng ulug‘?"</p>
<p><strong>18:2−3</strong> Iso ularga jonli misol bilan javob berdi.
Ularning o‘rtasiga bir go‘dakni qo‘yib, odamlar Samoviy Shohlikka kirish
uchun tavba qilib, go‘daklarga o‘xshab qolishlari kerakligini aytdi. U
Shohlikning ichki mohiyati haqida gapirdi; haqiqiy imonli bo‘lish uchun
inson o‘zining ulug‘ligi haqidagi fikrlarni tark etib, kichik bola kabi
eng past maqomni egallashi kerak. Bu jarayon inson o‘zining gunohkorligi
va noloyiqligini tan olib, Iso Masihni yagona umidi sifatida qabul
qilganda boshlanadi. U butun masihiylik hayoti davomida shunday holatda
qolishi lozim. Iso shogirdlarini najot topmagan deb hisoblamagan.
Yahudodan tashqari hammasi Unga chin dildan ishonib, oqlangan edi.</p>
<p>Biroq ular hali Muqaddas Ruhni o‘zlarida yashovchi Shaxs sifatida
qabul qilmagandilar va shu bois bugun bizda mavjud bo‘lgan (ammo har
doim to‘g‘ri foydalanmaydigan) haqiqiy kamtarlik kuchiga ega emasdilar.
Shuningdek, ularning noto‘g‘ri fikrlash tarzi Shohlikka muvofiq
o‘zgarishi lozim edi.</p>
<p><strong>18:4</strong> Osmon Shohligidagi eng ulug‘ inson yosh boladek
o‘zini past tutadi. Shubhasiz, Osmon Shohligining me’yorlari va
qadriyatlari dunyodagilarga mutlaqo ziddir. Bizning butun tafakkurimiz
qayta qurilishi kerak; biz Masihniki kabi fikrlarga ega bo‘lishimiz
lozim (Filippiyklarga 2:5-8).</p>
<p><strong>18:5</strong> Bu yerda Rabbimiz oddiy boladan ruhiy bolaga
deyarli sezilmay o‘tadi. Kim Uning nomidan kamtar izdoshlaridan birini
qabul qilsa, xuddi Rabbning O‘zini qabul qilgandek mukofotga sazovor
bo‘ladi. Shogird uchun qilingan ish Ustoz uchun qilingan
hisoblanadi.</p>
<p><strong>18:6</strong> Aksincha, imonlini gunohga boshlagan kishi
qattiq jazoga tortiladi: uning bo‘yniga tegirmon toshi osilib, dengiz
qa’riga cho‘ktirilgani ma’qul bo‘lardi. (Bu yerda tilga olingan tegirmon
toshini faqat hayvon aylantira olardi; kichikrog‘ini qo‘l bilan
aylantirish mumkin edi.) O‘ziga qarshi gunoh qilish yomon, ammo imonlini
gunohga botirish uning pokligini yo‘qotish, ongini buzish va obro‘sini
to‘kishdir. Boshqalarning pokligi bilan o‘ynashgandan ko‘ra, zo‘raki
o‘lim afzalroqdir!</p>
<p><strong>B. Vasvasalar haqida (18:7−14)</strong></p>
<p><strong>18:7</strong> Iso vasvasaga tushmaslik mumkin emasligini
tushuntirishda davom etdi. Dunyo, nafs va shayton birlashib, aldab
yo‘ldan ozdiradi. Ammo inson yovuzlik qo‘shinida shaytonga xizmat qilsa,
gunohi og‘ir bo‘ladi. Shuning uchun Najotkor Xudoning farzandini
vasvasaga solgandan ko‘ra, o‘ziga nisbatan qattiqqo‘l bo‘lish
ma’qulligini ogohlantirgan.</p>
<p><strong>18:8−9</strong> Agar qo‘l, oyoq yoki ko‘z gunohga sabab
bo‘lsa, boshqa odamning hayotidagi Xudoning ishini barbod qilgandan
ko‘ra, bu a’zoni kesib tashlash yaxshiroqdir. Barcha a’zolari bilan
do‘zaxga tushgandan ko‘ra, qo‘lsiz va ko‘zsiz abadiy hayotga kirgan
afzaldir. Rabbimiz ba’zilarning jannatda qo‘llari bo‘lmasligini nazarda
tutmayapti, balki mo‘minning bu dunyodan ketayotgandagi jismoniy
holatini tasvirlamoqda, xolos. Shubhasiz, tirilgan tana to‘liq va
mukammal bo‘ladi.</p>
<p><strong>18:10</strong> So‘ngra, Xudoning O‘g‘li O‘ziga tegishli
bo‘lgan kichkinalarning birortasini, xoh u bola bo‘lsin, xoh Shohlikka
mansub har qanday odam bo‘lsin, mensimay qo‘ymaslik kerakligini
ogohlantirdi. Ularning Xudo uchun naqadar qadrli ekanini ta’kidlab,
farishtalari doimo Xudoning huzurida bo‘lib, Uning yuzini ko‘rib
turishlarini qo‘shimcha qildi. Bu yerdagi farishtalar, ehtimol,
qo‘riqchi farishtalardir (Ibroniylar 1:14 ga ham qarang).</p>
<p><strong>18:11</strong> Qutqaruvchimizning vazifasi haqidagi bu oyat
boshqa ko‘plab zamonaviy Muqaddas Kitoblarda tushirib qoldirilgan, ammo
u ushbu bo‘limning cho‘qqisiga to‘g‘ri keladi va qo‘lyozmalarda keng
tasdiqlangan.</p>
<p><strong>18:12−13</strong> Bu kichkinalar ham Cho‘ponning mehribon
qutqaruv xizmatining maqsadidir. Agar yuzta qo‘ydan bittasi podadan
adashib ketsa, U to‘qson to‘qqiztasini qoldirib, adashganini topguncha
izlaydi. Cho‘ponning adashgan qo‘yni topganidan quvonchi bizni
kichkinalarni qadrlashga va hurmat qilishga o‘rgatishi kerak.</p>
<p><strong>18:14</strong> Bu kichkinalar nafaqat farishtalar va Cho‘pon
uchun, balki Ota Xudo uchun ham qimmatlidir. U bu kichkinalardan
birortasi halok bo‘lishini istamaydi. Agar ular farishtalar, Hazrati Iso
va Samoviy Otamiz e’tiborini tortadigan darajada muhim bo‘lsa, hatto
bizga yoqimsiz yoki ahamiyatsiz tuyulsa ham, ularni mensimay
qo‘ymasligimiz kerak.</p>
<p><strong>D. Qoidabuzarlarga nisbatan intizomiy jazo
(18:15−20)</strong></p>
<p>Bobning qolgan qismida cherkov a’zolari o‘rtasidagi
kelishmovchiliklarni ko‘rib chiqish va cheksiz marta kechirish zarurligi
haqida so‘z yuritiladi.</p>
<p><strong>18:15</strong> Iso Masih boshqa imondoshdan ozor yegan
masihiyning mas’uliyati haqida gapirar ekan, aniq ko‘rsatmalar beradi.
Avvalo, masala ikki tomon o‘rtasida yolg‘iz holda muhokama qilinishi
lozim. Agar aybdor o‘z xatosini tan olsa, yarashuvga erishilgan bo‘ladi.
Muammo shundaki, biz buni qilmaymiz. Buning o‘rniga boshqalar bilan
g‘iybat qilamiz. Shunda masala olovdek tarqaladi va kelishmovchilik
kuchayadi. Esda tutaylik, birinchi qadam - "borib, uni siz va u yolg‘iz
qolganingizda fosh qiling".</p>
<p><strong>18:16</strong> Agar aybdor birodar quloq solmasa, jabrlangan
kishi o‘zi bilan bir yoki ikki guvoh olib, uni to‘g‘ri yo‘lga
qaytarishga harakat qilishi kerak. Bu bilan uning bo‘ysunishni
istamayotgani yanada jiddiy tus olishi ta’kidlanadi. Bundan tashqari,
Muqaddas Bitiklarda talab qilinganidek, "har qanday so‘z ikki yoki uch
guvohning tili bilan tasdiqlanishi uchun" ishonchli guvohlik
ta’minlanadi. Biror kishiga qo‘yilgan ayb bir yoki ikki guvohning
shahodati bilan tasdiqlanishi kerak, degan oddiy qoidaga rioya qilmaslik
tufayli cherkov boshiga tushgan kulfatning hajmini hech kim o‘lchay
olmaydi. Bu borada dunyoviy sud ko‘pincha xristian cherkovlari yoki
jamoalariga qaraganda adolatliroq ish yuritadi.</p>
<p><strong>18:17</strong> Agar ayblanuvchi hamon iqror bo‘lish va
kechirim so‘rashdan bosh tortsa, masala mahalliy cherkovga ko‘rib
chiqish uchun havola etilishi lozim. Shuni ta’kidlash joizki, ishni
fuqarolik sudi emas, balki mahalliy jamoa eshitishi kerak. Xristianga
boshqa dindorni sudga berish man etilgan (1 Kor 6:1-8).</p>
<p>Agar ayblanuvchi cherkov oldida o‘z aybini tan olishdan bosh tortsa,
uni soliqchi va gunohkor kabi hisoblash kerak. Bu iboraning eng aniq
ma’nosi: unga cherkovdan tashqaridagi odam sifatida qarash kerak. Aslida
u imondor bo‘lsa-da, imondordek yashamayapti, shuning uchun unga shunday
munosabatda bo‘lish lozim. Garchi u hamon umumjahon cherkovining a’zosi
bo‘lsa-da, u mahalliy cherkov imtiyozlaridan mahrum etilishi kerak.
Bunday intizomiy jazo juda jiddiy choradan iborat; u vaqtincha imondorni
shaytonning hukmronligiga topshiradi, "tanasini zaiflashtirish orqali
Rabbimiz Iso Masih kunida ruhi qutqarilishi uchun" (1 Kor 5:5). Bunday
jazolashdan maqsad gunohni anglash va uni tan olishga undashdir. Bu
maqsadga erishilmaguncha, imondorlar o‘z munosabatlari bilan gunohkorga
uning gunohini qabul qilmasliklarini va u bilan masihiy birodar sifatida
muloqot qila olmasliklarini ko‘rsatishlari lozim, ammo shu bilan birga
unga qo‘pol munosabatda bo‘lmasliklari kerak. Jamoa uni chin dildan
tavba qilish alomatlari paydo bo‘lishi bilanoq yana qabul qilinishini
eslatib turishi kerak.</p>
<p><strong>18:18</strong> Ushbu oyat yuqorida ko‘rib chiqilgan mavzuni
davom ettiradi. Jamoa ibodat va Kalomga itoat qilgan holda insonni
intizomiy chora bilan bog‘lasa, uning harakati osmonda ma’qullanadi.</p>
<p>Jazolanganlar tavba qilib, gunohini tan olganida, jamoa ularni
a’zolikka tiklaydi; bu kechirish harakati ham Xudo tomonidan
tasdiqlanadi (Yuhanno 20:23 ga qarang).</p>
<p><strong>18:19</strong> Savol tug‘iladi: yuqoridagidek bog‘lash yoki
yechish uchun jamoa qancha bo‘lishi kerak? Javob shuki: ikki imondor
bunday masalalarni Xudo huzurida ibodat qilib, U eshitayotganiga ishonch
hosil qilgan holda keltirishi mumkin. Garchi 19-oyatni ibodatlarga
javoblar va’dasi sifatida talqin qilish mumkin bo‘lsa-da, matn mazmunida
u cherkovdagi tartib-intizom haqidagi ibodatga taalluqlidir. U umuman
jamoaviy ibodatga nisbatan qo‘llanilganda, uni ibodat haqidagi boshqa
barcha ta’limotlar nuqtayi nazaridan tushunish lozim.</p>
<p>Masalan, biz quyidagicha ibodat qilishimiz kerak:</p>
<p>1. Xudoning oshkor qilgan irodasiga muvofiq (1 Yuhanno 5:14-15).</p>
<p>2. Imon bilan (Yoqub 1:6-8).</p>
<ol start="3" type="1">
<li><p>Samimiy qalb bilan (Ibroniylar 10:22) va hokazo.</p>
<p>18:20 Bu oyatni kontekst asosida talqin qilish lozim. U asosan Yangi
Ahd cherkovining minimal tarkibiga yoki oddiy ibodat xizmatiga emas,
balki cherkov biron gunoh tufayli ajralgan ikki masihiy o‘rtasida
yarashuv izlayotgan yig‘ilishga taalluqlidir. Uni Masih hozir bo‘lgan
barcha imonlilar yig‘inlariga qo‘llash mumkin, biroq bu yerda yig‘ilish
alohida maqsadga ega.</p>
<p>"Uning nomi bilan" to‘planish Uning irodasiga ko‘ra, U biz uchun kim
ekanligini anglab va Uning So‘ziga itoat etgan holda yig‘ilish demakdir.
Hech qaysi guruh faqat o‘zi Uning nomi bilan yig‘ilayotganini da’vo qila
olmaydi; agar shunday bo‘lsa, Uning yer yuzidagi mavjudligi Uning
Tanasining ozgina qismi bilan cheklangan bo‘lardi. Qayerda ikki yoki uch
kishi Isoni Rabbimiz va Najotkorimiz deb tan olib yig‘ilsa, U ularning
orasida bo‘ladi.</p>
<p><strong>E. Cheksiz kechirim (18:21−35)</strong></p>
<p><strong>18:21−22</strong> Shu munosabat bilan Butrus o‘ziga qarshi
gunoh qilgan birodarini necha marta kechirishi kerakligini so‘radi.
Ehtimol, u yetti sonini kechirish uchun eng yuqori chegara sifatida
taklif qilib, o‘ta rahmdillik ko‘rsatayapman deb o‘ylagan. Iso javob
berdi: "Yetti martagacha emas, balki yetmish marta yettigacha."</p>
<p>Uning maqsadi bizni 490 martani so‘zma-so‘z tushunishimiz emas edi; U
shunday qilib "noaniq son"ni majoziy tarzda ifodaladi.</p>
<p>Shunda kimdir so‘rashi mumkin: nega yuqorida ko‘rsatilgan
bosqichlardan o‘tish kerak? Nima uchun aybdorning oldiga o‘zing borasan,
keyin bir-ikki guvoh bilan borasan, so‘ng uni cherkovga olib kelasan?
Nega shunchaki kechirish va shu bilan ishni yakunlab qo‘ya
qolmaysan?</p>
<p>Javob shunday: kechirish jarayoni quyidagi bosqichlarni o‘z ichiga
oladi:</p>
<p>1. Birodarim meni haqorat qilsa yoki menga qarshi gunoh qilsa, men
uni darhol qalbimda kechirishim kerak (Efes. 4:32). Bu meni
kechirmaslikning achchiq ruhidan xalos qiladi va aybni uning zimmasida
qoldiradi.</p>
<p>2. Uni qalbimda kechirgan bo‘lsam-da, hali bu haqda unga aytmaganman.
U hali tavba qilmagan bo‘lsa, kechirilganini ochiq ko‘rsatish noto‘g‘ri
bo‘lardi. Shuning uchun men birodarimning oldiga borib, uni muhabbat
bilan fosh qilishim kerak, toki u o‘z aybini tan olsin (Luqo 17:3).</p>
<p>3. U uzr so‘rab, gunohini tan olishi bilanoq, men unga kechirilganini
aytaman (Luqo 17:4).</p>
<p><strong>18:23</strong> So‘ng Iso Osmon Shohligi haqidagi masalni
keltirib, bepul kechirilgan ba’zi fuqarolarni kechirmaslik ruhining
oqibatlaridan ogohlantiradi.</p>
<p><strong>18:24−27</strong> U qarz daftarini tartibga keltirmoqchi
bo‘lgan bir podshoh haqida so‘zlaydi. Undan o‘n ming talant qarzdor
bo‘lgan bir xizmatkor bu qarzni to‘lay olmadi, shuning uchun xo‘jayini
uni va oilasini qarzni uzish uchun qullikka sotishni buyurdi.
G‘am-alamdan aqldan ozay degan xizmatkor xo‘jayinidan muhlat berishni
so‘rab yolvordi va agar vaqt berilsa, hammasini to‘lashga va’da
berdi.</p>
<p>"Ko‘p qarzdorlar singari, u juda optimistik edi, agar unga vaqt
berilsa, qarzlarini to‘lay olishiga umid qilardi (26-oyat). Galileyaning
umumiy daromadi 300 talantgacha bo‘lgan, bu odam esa 10 000 talant
qarzdor edi! Bunday ulkan miqdordagi qarz to‘qib chiqarilgan. U
tinglovchilarni hayratga solishi, e’tiborini tortishi va Xudoga bo‘lgan
ulkan qarzni ta’kidlashi kerak edi. Martin Lyuter odatda hammamiz Uning
oldida qashshoqmiz, derdi. Qarzlarimizni to‘lay olamiz deb umid
qilmasligimiz kerak." (Muqaddas Kitob Jamiyatining kundalik
sharhlari)</p>
<p>Podshoh xizmatkorining holdan toyganini ko‘rib, 10 000 talantning
hammasini kechib yubordi. Bu adolat emas, balki marhamatning oliyjanob
namoyishi edi.</p>
<p><strong>18:28−30</strong> O‘sha xizmatkorning esa bir hamkasbi bor
edi, u undan yuz dinor (bir necha yuz dollar) qarzdor edi.</p>
<p>U o‘rtog‘ini kechirish o‘rniga, uning tomog‘idan bo‘g‘ib, qarzni
to‘liq to‘lashni talab qildi. Baxtsiz qarzdor muhlat berishni so‘radi,
lekin befoyda. U qarzini to‘lamagunicha qamoqqa tashlandi, bu uning
uchun deyarli imkonsiz edi, chunki qamoqda bo‘lgani uchun pul ishlash
imkoniyatidan mahrum bo‘ldi.</p>
<p><strong>18:31−34</strong> Boshqa xizmatkorlar bunday nomunosib
xatti-harakatdan g‘azablanib, bo‘lib o‘tgan voqeani podshohga aytib
berishdi. U shafqatsiz qarzdordan g‘azablandi: uning shuncha katta qarzi
kechirilgan bo‘lsa-da, u arzimas summani kechirishni istamadi.</p>
<p>Va uni qarzini to‘lamagunicha qiynoqchilar qo‘liga topshirdi.</p>
<p><strong>18:35</strong> Bu masalning mohiyati aniq. Xudo – Podshohdir.
Uning barcha xizmatkori Undan katta miqdorda (gunoh) qarzdor bo‘lib, uni
to‘lashga qodir emaslar. Rabbimiz ajoyib marhamat va shafqat bilan bu
qarzni to‘ladi va bizga to‘liq kechirimni in’om etdi.</p>
<p>Endi tasavvur qiling, bir masihiy boshqasini haqorat qildi. Unga bu
haqda aytishganda, u uzr so‘rab, kechirim so‘radi. Ammo ranjigan imonli
uni kechirishni istamaydi. Uning o‘zining millionlab qarzini
kechirishdi-yu, u esa bir necha yuz dollarlik qarzni kechirishni
xohlamaydi.</p>
<p>Podshoh bunday xatti-harakatning jazosiz qolishiga yo‘l qo‘yarmikin?
Aslo! Aybdor bu hayotda jazolanadi va Masihning mahkamasida hisob
beradi.</p></li>
</ol>
