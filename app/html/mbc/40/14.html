<p><strong>IX. MASIHNING TINIMSIZ INOYATI ORTIB BORAYOTGAN DUSHMANLIKKA
DUCH KELADI (14:1 — 16:12)</strong></p>
<p><strong>A. Yahyo Cho‘mdiruvchining boshi kesilishi
(14:1−12)</strong></p>
<p><strong>14:1−2</strong> Isoning xizmati haqidagi xabar to‘rtboshchi
Hirodga yetib bordi. Buyuk Hirodning bu sharmanda o‘g‘li Hirod Antipa
nomi bilan ham tanilgan edi. Yahyo Cho‘mdiruvchini qatl qildirgan ham
shu edi. U Iso yaratgan mo‘jizalar haqida eshitgach, vijdoni azoblay
boshladi.</p>
<p>Boshi kesilgan payg‘ambar haqidagi xotiralar uni tinch qo‘ymayotgan
edi. U xizmatkorlariga dedi: "Bu Yahyo. U o‘likdan tirilgan. Uning
mo‘jizalarini shu bilan tushuntirish mumkin".</p>
<p><strong>14:3</strong> 3−12-oyatlarda bizga o‘tmishga adabiy qaytish
deb ataladigan narsa taqdim etilgan. Matto Yahnoning o‘limi sodir
bo‘lgan vaziyatni qayta ko‘rib chiqish uchun hikoyani to‘xtatadi.</p>
<p><strong>14:4−5</strong> Hirod xotinini tashlab, ukasi Filipning
xotini Hirodiya bilan zinokor, qon qardoshlik munosabatlarida yashardi.
Xudoning payg‘ambari sifatida Yahyo uni qoralashdan boshqa iloji yo‘q
edi. U qo‘rqmasdan va g‘azab bilan Hirodga barmog‘i bilan ishora qilib,
uning axloqsiz hayotini fosh qildi. Podsho shunchalik g‘azablandiki, uni
o‘ldirmoqchi bo‘ldi, lekin bu siyosiy jihatdan maqsadga muvofiq emas
edi. Xalq Yahnoni payg‘ambar deb tan olardi va ehtimol, uning qatl
etilishiga qanday munosabat bildirishi noma’lum edi. Shuning uchun zolim
Yahnoni zindonga tashlab, g‘azabini vaqtincha bosdi. "Xudosizlar dinni
sherlarni sevgandek sevadilar: o‘lik yoki qafasdagi holda; ular din
ozodlikka chiqib, vijdonlarini bezovta qila boshlaganda undan
qo‘rqadilar". (Manbasi noma’lum.)</p>
<p><strong>14:6−11</strong> Hirodning tug‘ilgan kunida Hirodiyaning qizi
o‘zining raqslari bilan Hirodga shunchalik yoqib qoldiki, u zavq-shavq
bilan unga nimani so‘rasa, o‘ylamasdan beraman deb va’da berdi.
Onasining o‘rgatishi bilan qiz surbetlarcha Yahyo Cho‘mdiruvchining
boshini... tovoqda so‘radi! Bu paytga kelib, podshoning Yahnoga nisbatan
g‘azabi biroz bosilgan, ehtimol u payg‘ambarning jasorati va halolligiga
tan bergandir. Ammo payg‘ambarni o‘ldirishni istamasa-da, va’dasining
ustidan chiqishi kerakligini tushunardi. Buyruq berildi va Yahnoning
boshi kesildi; raqqosaning dahshatli iltimosi bajarildi.</p>
<p><strong>14:12</strong> Yahnoning shogirdlari jasadni munosib tarzda
dafn etdilar, so‘ng borib Isoga xabar berdilar. Ular o‘z
qayg‘u-alamlarini aytish uchun bundan yaxshiroq odamni topolmadilar.
Ular bizga yanada munosib namuna qoldirdilar. Ta’qiblar, tushkunlik,
azob-uqubatlar va qayg‘ular paytida biz ham Isoga borib, bu haqda aytib
berishimiz kerak.</p>
<p>Hirodga kelsak, garchi jinoiy ish tugagan bo‘lsa-da, uning xotirasi
unga tinchlik bermayotgan edi. U Iso haqida eshitganida, hamma voqealar
uni qiynash uchun arvoh kabi qaytib keldi.</p>
<p><strong>B. Besh ming kishining to‘ydirilishi (14:13−21)</strong></p>
<p><strong>14:13−14</strong> Iso O‘zi haqidagi xabar Hirodning yuragiga
g‘ulg‘ula solganini eshitgach, qayiqda Jalila ko‘li bo‘yidagi xilvat
joyga ketdi. Ishonchimiz komilki, U qo‘rqqanidan u yerga bormagan. U
O‘zining vaqti kelmaguncha Unga hech narsa bo‘lmasligini bilardi. Biz
Uning ko‘chishining asosiy sababini bilmaymiz, lekin muhim sabab
shundaki, Uning shogirdlari endigina xushxabarni yoyib qaytishgan edi
(Mark 6:30; Luqo 9:10) va tinchlik va dam olishga muhtoj edilar.</p>
<p>Ammo olomon shaharlardan chiqib, Uning orqasidan piyoda bordi. U
qirg‘oqqa tushganida, ular Uni kutib turishgan edi. Xaloyiqning
kelishidan xafa bo‘lish u yoqda tursin, mehribon Rabbimiz darhol ishga
kirishdi va ularning xastalarini davoladi.</p>
<p><strong>14:15</strong> Kech kirganda, ya’ni kunduzi soat 3 dan keyin,
Uning shogirdlari vaziyatning jiddiyligini his qildilar. Odamlar
shunchalik ko‘pki, yeyishga hech narsa yo‘q! Ular Isodan odamlarni yaqin
atrofdagi qishloqlarga yuborib, o‘zlariga ovqat sotib olishlarini
so‘rashdi. Ular Masihning qalbini va Uning qudratini qanchalik kam
tushunishardi!</p>
<p><strong>14:16−18</strong> Rabbimiz ularga bunday qilish shart
emasligini uqtirdi. Nega endi odamlar har bir jonzotning istagini
qondirish uchun qo‘lini ochgan Zotdan ketishlari kerak? U shogirdlarni
hayratda qoldirib: "Ularga o‘zlaringiz ovqat beringlar", dedi. Ular
dovdirab qolishdi: "Ularga ovqat beraylikmi? Beshta non bilan ikkita
baliqdan boshqa hech narsaga ega emasmiz-ku". Ular Iso ular bilan birga
ekanini unutishgandi. Qutqaruvchimiz muloyimlik bilan: "Ularni Menga
olib kelinglar", dedi. Bu ularning vazifasi edi.</p>
<p><strong>14:19−21</strong> Rabbimiz odamlarga o‘t ustiga yotishni
buyurganini ko‘z oldimizga keltirishimiz mumkin. U beshta non va ikkita
baliqni olib, shukrona aytdi, nonlarni sindirib, xalqqa tarqatish uchun
shogirdlariga berdi. Bu hammaga yetarli bo‘ldi. Hamma to‘ygach,
shogirdlar o‘n ikki savat to‘la qoldiqlarni yig‘ib olishdi. Boshidagidan
ancha ko‘p narsa ortib qoldi. Kinoyali mo‘llik: har bir ishonchsiz
shogirdga bittadan savat to‘g‘ri keldi. O‘n yoki o‘n besh ming kishilik
olomon (besh ming erkak hamda ayollar va bolalar) to‘ydirildi.</p>
<p>Bu mo‘jiza barcha avlod shogirdlari uchun ruhiy saboqdir. Har doim
och-yupun olomon bo‘ladi. Doimo bir qarashda arzimas zaxiraga ega
bo‘lgan shogirdlar guruhi mavjud. Va hamisha rahmdil Xaloskor bor.
Shogirdlar qo‘llaridagi ozgina narsani Unga berishni istashsa, U minglab
kishilarni to‘ydirish uchun ozginani ko‘paytiradi. Ajoyib farq shundaki,
Jalila ko‘li bo‘yida to‘ygan besh ming kishi o‘z ochligini faqat qisqa
vaqtga qondirdi; tirilgan Masih oziqlantiradiganlar esa abadiy
to‘yadilar (Yuhanno 6:35 ga qarang).</p>
<p><strong>D. Iso dengiz ustida yurmoqda (14:22−33)</strong></p>
<p>Oldingi mo‘jiza shogirdlarni ehtiyojlarini to‘liq qondira oladigan
Zotga ergashganlariga ishontirdi. Endi ular Uning nafaqat himoya qila
olishini, balki kuch-qudrat ham bera olishini bilib oladilar.</p>
<p><strong>14:22−23</strong> Xalqni tarqatayotib, Iso shogirdlariga
qayiqqa tushib, yana ko‘lning narigi qirg‘og‘iga o‘tishni buyurdi. So‘ng
U ibodat qilish uchun tog‘ga chiqdi. Kech kirgach, ya’ni quyosh
botgandan keyin, U yerda yolg‘iz qoldi. (Yahudiylar hisobida ikkita
"kechki payt" bo‘lgan - Chiqish 12:6ga qarang, RSV. Biri, 15-oyatda
aytilganidek, kunning o‘rtasida, ikkinchisi esa, muallif bu yerda
nazarda tutganidek, quyosh botishi bilan boshlanardi.)</p>
<p><strong>14:24−27</strong> Shu paytda qayiq qirg‘oqdan ancha
uzoqlashib, qarshi shamol bilan kurashayotgan edi. To‘lqinlar qayiqqa
urilayotganini ko‘rgan Iso shogirdlarining qiyinchiligini payqadi. Tun
yarimidan o‘tgach (ertalabki soat 3:00 va 6:00 oralig‘ida) U suv ustida
yurib, ularga yaqinlashdi. Shogirdlar arvoh deb o‘ylab, vahimaga
tushishdi. Ammo darhol ular o‘z Ustozi va Do‘stining: "Dadil bo‘linglar;
bu Menman, qo‘rqmanglar" degan tasalli beruvchi ovozini eshitishdi.</p>
<p>Bu voqeani shaxsiy hayotimizga qanchalik aniq qo‘llash mumkin!</p>
<p>Biz ko‘pincha bo‘ron ichida qolib, dovdirab, umidsizlikka tushamiz.
Xuddi Najotkor juda uzoqda bo‘lgandek tuyuladi. Biroq U doimo biz uchun
ibodat qiladi. Tun eng qorong‘u paytida ham U yonimizda bo‘ladi. Shunda
ham ko‘pincha Uni boshqalar bilan adashtirib, vahimaga tushamiz. Keyin
Uning tinchlantiruvchi ovozini eshitamiz va bizni qo‘rqitgan to‘lqinlar
aslida Uning oyoqlari ostida ekanini eslaymiz.</p>
<p><strong>14:28</strong> Butrus tanish va sevimli ovozni eshitgach,
g‘ayrat va muhabbat bilan to‘lib-toshdi. "Rabbiy! Agar bu Sen bo‘lsang,
menga suv ustida yurib oldingga borishni buyur". Butrusning "agar"
so‘zini ishonchsizlik belgisi deb o‘ylash o‘rniga, uning dadil
iltimosini katta ishonch belgisi deb qarashimiz lozim. Butrus Rabbining
amri - imkoniyat ekanini, U O‘z buyruqlarini bajarish uchun kuch
berishini anglardi.</p>
<p><strong>14:29−33</strong> Iso: "Kel" deyishi bilanoq, Butrus qayiqdan
tushib, Unga qarab yura boshladi. Isoga qarab turgan ekan, u imkonsiz
ishni uddalardi, lekin kuchli shamolga e’tibor bergach, cho‘ka boshladi.
U jon-jahdi bilan: "Rabbiy, meni qutqar!" deb qichqirdi. Rabbimiz uning
qo‘lidan ushlab, kichik ishonchi uchun muloyimlik bilan tanbeh berdi va
uni qayiqqa olib kirdi. Iso qayiqqa tushishi bilan shamol tindi. Shunda
qayiqda ulug‘vor sajda marosimi bo‘lib o‘tdi, shogirdlar Isoga:
"Haqiqatan Sen Xudoning O‘g‘lisan" deb aytishdi.</p>
<p>Suv ustida yurish kabi, masihiycha hayot ham inson kuchi bilan yashab
bo‘lmaydigan hayotdir. Masihiycha hayot kechirish faqat Muqaddas Ruhning
qudrati bilangina mumkin. Boshqa narsalardan ko‘z uzib, faqat Isoga
qarab tursak (Ibroniylar 12:2), g‘ayritabiiy hayot kechirishimiz mumkin.
Ammo e’tiborimiz o‘zimizga yoki vaziyatimizga qaratilishi bilanoq cho‘ka
boshlaymiz. Shunda biz Masihdan madad va ilohiy qo‘llab-quvvatlashni
so‘rab iltijo qilishimiz kerak.</p>
<p><strong>E. Iso Gennisaretda shifo bermoqda (14:34−36)</strong></p>
<p>Qayiq Jalila ko‘lining shimoli-g‘arbiy qirg‘og‘idagi Gennisaretga
yetib keldi. Aholi Isoni ko‘rishi bilanoq, o‘sha yerdagi hamma
bemorlarni to‘plab, Uning oldiga olib kelishdi. Ular bemorlar hech
bo‘lmasa Uning kiyimi etagiga qo‘l tekkizishsin deb iltimos qilishdi.
Kimki Unga tegsa, shifo topardi. Shunday qilib, o‘sha hudud shifokorlari
uchun bu dam olish kuni bo‘ldi. Bir muddat bemorlar butunlay yo‘q bo‘lib
ketdi. Buyuk Tabibning tashrifi orqali bu o‘lka sog‘liq va shifo
topdi.</p>
