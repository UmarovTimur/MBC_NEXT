<p><strong>XV. PODSHOHNING ZAFARI (28-bob)</strong></p>
<p><strong>A. Bo‘sh qabr va tirilgan Rabbimiz (28:1−10)</strong></p>
<p><strong>28:1−4</strong> Haftaning birinchi kuni (yakshanba) tong
saharda ikki Maryam qabrni ko‘rgani kelishdi. Ular yetib kelganda,
kuchli zilzila yuz berdi. Rabbning farishtasi osmondan tushib, qabr
og‘zidagi toshni yumalatib tashladi va uning ustiga o‘tirdi.
Qo‘riqchilar bu ko‘zni qamashtiruvchi oppoq nurdan dahshatga tushib,
o‘likday qotib qolishdi.</p>
<p><strong>28:5−6</strong> Farishta ayollarga qo‘rqmasliklarini aytdi.
Ular izlayotgan Zot va’da qilganidek tirilgan edi: "Kelinglar, Rabbimiz
yotgan joyni ko‘ringlar". Tosh Rabbimizni chiqarish uchun emas, balki
ayollar Uning tirilganini ko‘rishlari uchun yumalatib tashlangan
edi.</p>
<p><strong>28:7−10</strong> So‘ng farishta ayollarga bu xushxabarni
shogirdlariga tezroq yetkazishni buyurdi. Xudovand yana tirik va ularni
Jalilada kutmoqda edi. Ular bu xabarni havoriylarga yetkazgani
ketayotganlarida, Iso ularga peshvoz chiqib: "Salom!" dedi. ("Salom" -
umumqabul qilingan yunoncha salomlashuv; Qiyomat tongida bu so‘zning asl
ma’nosi eng maqbul ko‘rinadi.)</p>
<p>Ular Isoning oyoqlariga yopishib, Unga sajda qilishdi. Keyin Iso
O‘zini Jalilada ko‘rishlari haqida shogirdlariga aytib qo‘yishni ularga
shaxsan topshirdi.</p>
<p><strong>B. Yolg‘on gapirish uchun sotib olingan askarlar
(28:11−15)</strong></p>
<p><strong>28:11</strong> O‘zlariga kelgach, askarlarning ba’zilari
qo‘rqa-pisa bosh ruhoniylar huzuriga borib, bo‘lib o‘tgan voqeani aytib
berishdi. Ular o‘zlariga topshirilgan vazifani bajara olmagandilar! Qabr
bo‘m-bo‘sh edi!</p>
<p><strong>28:12−13</strong> Din arboblarining boshiga qanday dahshat
tushganini tasavvur qilish mumkin. Ruhoniylar oqsoqollar bilan yashirin
kengash o‘tkazib, rejalarini tuzdilar. Ular chorasizlikdan Isoning
jasadini shogirdlari o‘g‘irlab ketgani haqida mish-mish tarqatish uchun
askarlarni sotib olishdi.</p>
<p>Bunday tushuntirish javoblardan ko‘ra ko‘proq savollar tug‘diradi.
Nega askarlar hushyor bo‘lishlari kerak paytda uxlashdi? Shogirdlar
qanday qilib toshni yumalatib, ularni uyg‘otmay o‘tdilar? Qanday qilib
barcha askarlar bir vaqtning o‘zida uxlab qolishlari mumkin? Agar ular
uxlagan bo‘lsalar, jasadni shogirdlar olib ketganini qayerdan
bilishadi?</p>
<p>Agar ularning hikoyasi rost bo‘lsa, unda nima uchun ularni shunday
gapirish uchun sotib olishdi? Agar shogirdlar jasadni o‘g‘irlagan
bo‘lsalar, nima uchun ular kafanlarni yechib, ro‘molni taxlashga vaqt
sarflashdi? (Luqo 24:12; Yuhanno 20:6-7).</p>
<p><strong>28:14</strong> Aslida, askarlarga o‘zlarini ayblovchi voqeani
aytib berishlari uchun pul to‘lashdi: Rim qonunlariga ko‘ra, postda
uxlash o‘lim jazosi bilan jazolanardi. Shuning uchun ham yahudiy
rahnamolari, agar bu haqda imperatorga xabar yetib borsa, ularni himoya
qilishga va’da berishdi.</p>
<p>Oliy kengash bilardiki, agar haqiqat o‘z-o‘zidan ayon bo‘lsa,
yolg‘onni boshqa ko‘plab aldovlar bilan qo‘llab-quvvatlash kerak
bo‘ladi.</p>
<p><strong>28:15</strong> Shunga qaramay, bu afsona ko‘plab yahudiylar
va g‘ayriyahudiylar orasida bugungi kungacha yashab kelmoqda. Boshqa
afsonalar ham bor. Vilbur Smit ulardan ikkitasini bayon qiladi:</p>
<p>1. Birinchi taxmin shunday: ayollar boshqa qabrga borishgan. Bir
daqiqa shu haqda o‘ylab ko‘ring. Juma kuni tushdan yakshanba kuni
ertalabgacha bo‘lgan vaqt oralig‘ida o‘zingiz uchun aziz va sevimli
insoningizning qabri qayerdaligini unuta olarmidingiz? Qolaversa, gap
Yusuf Arimateylik qabristoni haqida ketmayapti. Bu uning shaxsiy bog‘i
edi. U yerda boshqa qabr yo‘q edi. Endi faraz qilaylik, aslida bo‘lmagan
boshqa qabrlar ham bor edi va ko‘zlari yoshli ayollar adashib, noto‘g‘ri
qabrga kelishdi. Ayollar bilan shunday bo‘ldi ham deylik. Lekin qo‘llari
qadoq, yig‘lamaydigan ikki baliqchi Butrus bilan Yuhanno ham qabr oldiga
borib, uni bo‘sh holda topdilar. Ular qabrlarni adashtirib yuborishgan
deb o‘ylaysizmi? Qolaversa, ular qabrga kelganlarida, u yerda farishta:
"U bu yerda yo‘q; U tirildi. Boringlar, Rabbimiz yotgan joyni
ko‘ringlar!" dedi. Farishta noto‘g‘ri qabrga kirgan deb o‘ylaysizmi? Bu
hikoyalarni aqlli odamlar o‘ylab topganini unutmang!</p>
<p>2. Boshqalar Iso o‘lmagan, balki hushini yo‘qotgan, keyin esa nam
qabrda o‘ziga kelib, tashqariga chiqqan, deb taxmin qilishgan. Qabr
og‘ziga ulkan tosh qo‘yilgan bo‘lib, unga Rim hukumatining muhri
bosilgan edi. Hech kim hech qachon qabr ichidan qiyalik bo‘ylab olib
kelingan va o‘yiqqa o‘rnatilgan toshni surib tashlolmagan bo‘lardi. Iso
qabrdan chiqolmagan bo‘lardi, chunki u qonga belangan nogiron edi. Oddiy
haqiqat shuki, Rabbimiz Isoning tirilishi to‘la-to‘kis tasdiqlangan
tarixiy faktdir. O‘z azob-uqubatlaridan so‘ng, U shogirdlariga ko‘plab
rad etib bo‘lmaydigan dalillar bilan tirik holda zohir bo‘ldi. U zohir
bo‘lgan ushbu maxsus holatlar haqida o‘ylab ko‘ring:</p>
<p>1. Maryam Magdalinaga (Mark 16:9-11);</p>
<p>2. Ayollarga (Matto 28:8−10);</p>
<p>3. Butrusga (Luqo 24:34);</p>
<p>4. Emmaus yo‘lidagi ikki shogirdga (Luqo 24:13−32);</p>
<p>5. Tomadan boshqa shogirdlarga (Yuhanno 20:19−25)</p>
<p>6. Shogirdlar va Tomaga (Yuhanno 20:26−31);</p>
<p>7. Jalila dengizi bo‘yidagi yetti shogirdga (Yuhanno 21);</p>
<p>8. 500 dan ortiq imonlilarga (1 Korinfliklar 15:7);</p>
<p>9. Yoqubga (1 Korinfliklar 15:7);</p>
<p>10. Zaytun tog‘idagi shogirdlarga (Havoriylar 1:3−12).</p>
<p>"Mustahkam va sobit masihiy e’tiqodimizning asosiy poydevor
toshlaridan biri Rabbimiz Iso Masihning tirilishining tarixiy
haqiqatidir. Bu yerda siz va men turib, e’tiqod uchun kurashishimiz
mumkin, chunki bu voqeani rad etib bo‘lmaydi. Uni inkor etish mumkin,
ammo rad etib bo‘lmaydi." (Vilbur Smit, "Izlanishda", Mudi Mansliy,
1969-yil aprel).</p>
<p><strong>D. Buyuk topshiriq (28:16−20)</strong></p>
<p><strong>28:16−17</strong> Jalilada tirilgan Rabbimiz Iso O‘z
shogirdlariga noma’lum tog‘da zohir bo‘ldi. Xuddi shunday voqea Mark
16:15-18 va 1 Korinfliklar 15:6 da ham qayd etilgan. Qanday ajoyib qayta
uchrashuvdir bu! Uning azob-uqubatlari endi abadiy o‘tib ketdi. U tirik,
shuning uchun ular ham yashaydilar. U ularning oldida ulug‘vor tanada
turardi. Garchi ba’zilarining ongida shubhalar saqlanib qolgan
bo‘lsa-da, ular tirik va sevuvchi Rabbga sajda qildilar.</p>
<p><strong>28:18</strong> So‘ngra Rabbimiz ularga osmonda va yerda
barcha hokimiyat O‘ziga berilganini tushuntirdi. Albatta, U bir ma’noda
doimo barcha hokimiyatga ega edi. Biroq bu yerda U yangi yaratilishning
Boshi sifatida O‘ziga berilgan hokimiyat haqida so‘zlamoqda. O‘limi va
tirilishidan so‘ng, U Xudo O‘ziga bergan barchaga abadiy hayot berish
qudratiga ega bo‘ldi (Yuhanno 17:2). U har doim butun mavjudotning
To‘ng‘ichi sifatida hokimiyatga ega edi. Endi esa, U qutqarish ishini
bajarganidan so‘ng, "hamma narsada U birinchi bo‘lishi uchun",
o‘lganlarning to‘ng‘ichi sifatida hokimiyatga ega bo‘ldi (Kolosaliklar
1:15, 18).</p>
<p><strong>28:19−20</strong> Yangi yaratilishning Boshlig‘i sifatida, U
Shohlikning hozirgi bosqichida - Shohning tirilishi va Uning ikkinchi
kelishi orasidagi davrda barcha imonlilar uchun "doimiy ko‘rsatmalarni"
o‘z ichiga olgan Buyuk topshiriqni berdi.</p>
<p>Ushbu topshiriq takliflarni emas, balki uchta buyruqni o‘z ichiga
oladi:</p>
<p>1. "Shunday ekan, boringlar, barcha xalqlarga ta’lim beringlar". Bu
butun dunyoning imonga kelishini nazarda tutmaydi. Xushxabarni va’z
qilar ekan, shogirdlar har bir millat, qabila, xalq va tildan bo‘lgan
boshqa kishilarning Najotkorning shogirdi yoki izdoshi bo‘lib
qolishlarini ko‘rishlari kerak edi.</p>
<p>2. "Ularni Ota, O‘g‘il va Muqaddas Ruh nomi bilan" suvga
cho‘mdiringlar. Masihning elchilari suvga cho‘mish nima ekanini
o‘rgatib, bu buyruq bajarilishi lozimligini ta’kidlashlari kerak.
Masihiylar ommaviy ravishda o‘zlarini Ilohiy Uchlik bilan
tenglashtiradilar. Ular Xudo ularning Otasi, Iso Masih ularning Rabbi va
Xaloskori, Muqaddas Ruh esa ularda yashab, ularni quvvatlovchi va
o‘rgatuvchi Zot ekanligini e’tirof etadilar. 19-oyatdagi "nom" so‘zi
birlikda kelgan. Bitta nom yoki mohiyat, lekin uchta Shaxs: Ota, O‘g‘il
va Muqaddas Ruh.</p>
<p>3. "Men sizlarga buyurgan hamma narsaga amal qilishni" o‘rgating. Bu
buyuk topshiriq xushxabarni yoyishdan ko‘ra ko‘proq narsani o‘z ichiga
oladi; odamlarni imonga keltirib, keyin o‘z holiga tashlab qo‘yish
yetarli emas. Ularni Yangi Ahdda keltirilgan Masihning amrlariga itoat
etishga o‘rgatish lozim. Shogird bo‘lishning mohiyati shundaki, biz
tobora ko‘proq Rabbimizga o‘xshab borishimiz kerak. Bu esa Xudoning
Kalomini muntazam o‘rganish va unga bo‘ysunish orqali amalga oshadi.</p>
<p>So‘ngra Xaloskor shogirdlariga dunyoning oxirigacha ular bilan birga
bo‘lishga va’da berdi. Ular Uning yordamisiz yolg‘iz oldinga yurmaslar.
Xizmatning har bir joyida va har bir yo‘lda ularga Xudoning O‘g‘li
hamroh bo‘ladi.</p>
<p>E’tibor bering, ushbu buyuk topshiriqda "barcha" so‘zi to‘rt marta
turli ko‘rinishlarda ishlatilgan: barcha hokimiyat, barcha xalqlar,
hamma narsaga amal qilish, barcha kunlarda.</p>
<p>Shunday qilib, Xushxabar ulug‘ Rabbimizning buyuk topshirig‘i va
tasallisi bilan yakunlanadi. Qariyb yigirma asr o‘tgach, bu so‘zlar
o‘sha-o‘sha ishonchga, o‘sha-o‘sha dolzarblikka va o‘sha-o‘sha
ahamiyatga ega. Bu topshiriq hali oxirigacha bajarilmagan.</p>
<p>Isoning so‘nggi topshirig‘ini bajarish uchun biz nimalar
qilyapmiz?</p>
