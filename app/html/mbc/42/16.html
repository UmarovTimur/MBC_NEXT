<p><strong>X. Ishonchsiz boshqaruvchi haqidagi masal
(16:1−13)</strong></p>
<p><strong>16:1−2</strong> Endi Iso Rabbimiz farziylar va ulamolardan
o‘z shogirdlariga yuzlanib, ularga mol-mulkni boshqarish haqida ta’lim
beradi. Bu Luqo Injilining eng murakkab qismlaridan biri ekanligi
e’tirof etilgan. Qiyinchiligi shundaki, ishonchsiz boshqaruvchi haqidagi
hikoya go‘yo nopoklikni maqtovga loyiq tarzda ko‘rsatayotgandek
tuyuladi. Ammo uni tahlil qilsak, bu umuman unday emasligini ko‘ramiz.
Bu hikoyadagi boy odam Xudoning O‘zidir. Boshqaruvchi esa - boshqaning
mulkini boshqarish ishonib topshirilgan shaxsdir. Ushbu hikoyaning
mohiyati shundaki, Rabbimizning har bir shogirdi ham boshqaruvchidir.
Aynan shu boshqaruvchi xo‘jayinining mablag‘larini isrof qilishda
ayblanadi. Uni hisobot berishga chaqirib, ishdan bo‘shatilishini ma’lum
qilishadi.</p>
<p><strong>16:3−6</strong> Boshqaruvchi tezda o‘ylay boshlaydi. U
kelajak haqida o‘ylash kerakligini tushunadi. U og‘ir jismoniy mehnat
qilish uchun juda keksa va tilanchilik qilish uchun juda mag‘rur edi
(garchi o‘g‘irlik qilishdan or qilmasa-da). U o‘zini qanday ta’minlaydi?
U do‘stlar orttirishga yordam beradigan reja o‘ylab topadi, do‘stlari
esa, o‘z navbatida, u muhtoj bo‘lganida unga muruvvat ko‘rsatishadi.</p>
<p>Uning rejasi quyidagicha edi: u xo‘jayinining mijozlaridan birining
oldiga borib, undan qancha qarzi borligini so‘raydi. Mijoz yuz o‘lchov
zaytun moyi borligini aytgach, boshqaruvchi unga ellik o‘lchovni
to‘lashni buyuradi va hisob yopilgan deb hisoblaydi.</p>
<p><strong>16:7</strong> Boshqa bir mijoz yuz o‘lchov bug‘doydan qarzdor
edi. Boshqaruvchi unga sakson o‘lchovni to‘lashni buyuradi va tilxatga
to‘langanligi haqida belgi qo‘yadi.</p>
<p><strong>16:8</strong> Hikoyaning xo‘jayin ishonchsiz boshqaruvchini
topqirlik bilan ish tutgani uchun maqtagan qismi hayratlanarli. Bunday
nopoklikni qanday oqlash mumkin? Boshqaruvchining qilmishi adolatsiz
edi. Keyingi oyatlardan ma’lum bo‘lishicha, boshqaruvchini nopok ishi
uchun emas, balki uzoqni ko‘ra bilgani uchun maqtashgan. U oqilona ish
tutdi. U kelajak haqida o‘yladi va unga g‘amxo‘rlik qildi. U kelajakdagi
mukofot uchun hozirgi foydasini qurbon qildi. Buni o‘z hayotimizga
tatbiq etar ekanmiz, Xudoning farzandining kelajagi bu dunyoda emas,
balki samoda ekanligini juda aniq tushunishimiz kerak. Pastda ishdan
bo‘shaganidan keyin o‘ziga do‘stlar orttirish uchun muayyan harakatlarni
amalga oshirgan boshqaruvchi singari, masihiy ham jannatga borganida
o‘zini samimiy kutib olishlarini ta’minlash uchun Xo‘jayinining
ne’matlaridan foydalanishi lozim.</p>
<p>Rabbimiz shunday degan: "Bu zamonning farzandlari o‘z avlodiga
nisbatan nur farzandlaridan ko‘ra topqirroqdirlar." Bu shuni
anglatadiki, bu dunyodagi kelajagini ta’minlashda haqiqiy imonlilardan
ko‘ra fosiq, qayta tug‘ilmagan insonlar ko‘proq donishmandlik
ko‘rsatadilar, samoviy xazinalarni to‘playdilar.</p>
<p><strong>16:9</strong> Biz nohaq boylik vositasida do‘stlar
orttirishimiz kerak, ya’ni pul va boshqa moddiy boyliklardan Masih uchun
jonlar qozonish va shu orqali abadiy do‘stlik o‘rnatish uchun
foydalanishimiz lozim. Pirson bu haqda aniq aytgan:</p>
<p>"Pulni Muqaddas Kitob, kitoblar, risolalar sotib olishga va ular
orqali odamlarning qalbini egallashga sarflash mumkin. Shunday qilib,
moddiy va o‘tkinchi bo‘lgan narsa o‘lmas, nomoddiy, ruhiy va abadiy
bo‘lib qoladi. Mana, yuz dollari bor odam. U bu pullarni ziyofat yoki
bazm uchun sarflashi mumkin, u holda ertasi kuni bu pullardan hech narsa
qolmaydi. Boshqa tomondan, u Injilni sotib olish uchun har bir nusxa
uchun bir dollardan sarmoya kiritadi. Bu pulga Xudoning Kalomini yuz
nusxada sotib olish mumkin. U donolik bilan ularni, Muqaddas Kitoblar
emas, balki jonlar shaklida unib chiqadigan Shohlik urug‘lari kabi
ekadi. Nohaq boylikdan foydalanib, u o‘ziga abadiy do‘stlar orttirdi,
ular u yerga borganida uni abadiy maskanda kutib olishadi." (Our Lord’s
Teaching About Money (tract), 10-11-betlar.)</p>
<p>Demak, bu Rabbimizning ta’limotidir. Moddiy mablag‘larni oqilona
sarflash orqali, erkaklar va ayollarning abadiy barakasiga hissa
qo‘shishimiz mumkin. Samoviy darvozalarga yetib borgunimizcha, moddiy
ehsonlarimiz va ibodatlarimiz tufayli najot topgan insonlardan tashkil
topgan kutib olish qo‘mitasini ta’minlashimiz mumkin. Bu odamlar bizga
minnatdorchilik bildirib: "Meni bu yerga aynan siz taklif qildingiz,"
deyishadi.</p>
<p>Darbi shunday sharhlaydi: "Umuman olganda, har bir inson Xudoning
boshqaruvchisi; boshqa ma’noda va boshqa tarzda, Isroil Xudoning
uzumzorida o‘rnatilgan va unga qonun, va’dalar, ahdlar hamda Xudoga
xizmat qilish ishonib topshirilgan Xudoning boshqaruvchisi edi. Biroq
Isroil Xudoning ne’matlarini isrof qilayotgani ma’lum bo‘ldi.
Boshqaruvchi sifatida qaralgan odam hamma narsada ishonchsiz bo‘lib
chiqdi. Endi nima qilish kerak? Xudo keladi va O‘z inoyati bilan
qudratli tarzda insonning yer yuzida suiiste’mol qilgan narsalarini
samoviy meva olish vositasiga aylantiradi. Bu dunyoning moliga ega
bo‘lgan kishi uni Xudodan butunlay uzoq bo‘lgan o‘tkinchi dunyoviy
lazzatlar uchun emas, balki kelajakni ta’minlash uchun ishlatishi lozim.
Biz bu yerdagi narsalarga ega bo‘lishga intilmasligimiz kerak, aksincha
bu narsalarning barchasidan to‘g‘ri foydalanib, kelgusi hayot uchun
o‘zimizni ta’minlashimiz ma’qul. Hozir pulga ega bo‘lgandan ko‘ra,
kelgusi kun uchun do‘stga sarmoya kiritgan afzal. Bu masaldagi odam
halokatga yuz tutdi. Shuning uchun u bu yerda lavozimidan
chetlashtirilgan boshqaruvchidir." (J. N. Darby, The Man of Sorrows,
178-bet.)</p>
<p><strong>16:10</strong> Agar ozni (pulni) boshqarishda sodiq bo‘lsak,
ko‘pni (ma’naviy boylikni) boshqarishda ham sodiq bo‘lamiz. Aksincha,
Xudo tomonidan ishonib topshirilgan pulni noto‘g‘ri ishlatayotgan odam,
kattaroq masalalar ko‘tarilganda ham, bevafo bo‘ladi. Pulning nisbatan
ahamiyatsizligi "oz" so‘zi bilan ta’kidlanadi.</p>
<p><strong>16:11</strong> Nohaq boylikni Rabbimiz uchun ishlatishda
insofsiz bo‘lgan har bir kishi, U haqiqiy boylikni unga ishonib
topshirishini kutishi dargumon. Pul nohaq boylik deb ataladi. Aslida
unda yomonlik yo‘q. Biroq, agar dunyoga gunoh kirmaganida, pulning
keragi ham bo‘lmasdi.</p>
<p>Pul nohaq, chunki u odatda Xudoni ulug‘lashga qaratilmagan
maqsadlarda ishlatiladi. Bu yerda u haqiqiy boylikka qarama-qarshi
qo‘yilgan. Pulning qadri beqaror va vaqtinchalik; ma’naviy voqelikning
qadri esa mustahkam va abadiydir.</p>
<p><strong>16:12</strong> 12-oyat begona va o‘ziniki o‘rtasidagi farqni
ko‘rsatadi. Biz ega bo‘lgan hamma narsa - pul, vaqt, iste’dod -
Parvardigorga tegishli va biz ularni U uchun sarflashimiz kerak. Bizniki
esa Masihga sadoqat bilan xizmat qilishimiz natijasida bu dunyoda va
oxiratda oladigan mukofotimizni anglatadi. Agar biz Unga tegishli
bo‘lgan narsaga sodiq bo‘lmasak, U qanday qilib bizga o‘zimiznikini bera
oladi?</p>
<p><strong>16:13</strong> Bir vaqtning o‘zida ham moddiy narsalar uchun,
ham Xudo uchun yashash deyarli imkonsiz. Agar biz pulga qaram bo‘lsak,
Rabbimizga chinakamiga xizmat qila olmaymiz. Boylik to‘plash uchun butun
kuch-g‘ayratimizni sarflashimiz kerak. Bunda biz Xudoning haqqini
o‘g‘irlagan bo‘lamiz. Natijada sadoqatimiz ikkiga bo‘linadi.
Intilishlarimiz aralashib ketadi. Xolis qarorlar yo‘qoladi.</p>
<p>Xazinamiz qayerda bo‘lsa, yuragimiz ham o‘sha yerda. Boylik
to‘plashga harakat qilib, mamonaga xizmat qilamiz. Ayni paytda Xudoga
ham xizmat qilish mumkin emas. Mamona bizdan bor-yo‘g‘imizni va butun
borlig‘imizni - kechki vaqtlarimizni, dam olish kunlarimizni, Rabbimizga
bag‘ishlashimiz kerak bo‘lgan vaqtimizni talab qiladi.</p>
<p><strong>Y. Pulparast farziylar (16:14−18)</strong></p>
<p><strong>16:14</strong> Farziylar nafaqat mag‘rur va ikkiyuzlamachi,
balki pulparast ham edilar. Ular taqvodorlikni daromad topish vositasi
deb bilishardi. Ular foyda keltiradigan kasbni tanlagandek dinni ham
tanladilar. Ularning xizmati Xudoni ulug‘lash va boshqalarga yordam
berishga emas, balki o‘zlarini boyitishga qaratilgan edi. Ular Iso
Masihning bu dunyoning boyligini tashlab, samoda xazina to‘plash
haqidagi ta’limotini eshitib, Uni masxara qilishardi. Ular uchun pul
Xudoning va’dalaridan ko‘ra haqiqiyroq edi. Hech narsa ularning boylik
to‘plashiga to‘sqinlik qila olmasdi.</p>
<p><strong>16:15</strong> Farziylar tashqi ko‘rinishdan xudojo‘y va
ruhoniy edi. Odamlar oldida o‘zlarini solih qilib ko‘rsatardilar. Ammo
Xudo ularning aldamchi tashqi qiyofasi ortida qalblarining ochko‘zligini
ko‘rardi. Ularning soxta taqvodorligiga U aldanmadi. Ular yashayotgan va
boshqalar ma’qullagan hayot tarzi (Zabur 48:19) Xudo oldida jirkanch
edi. Ular diniy faoliyatni moddiy boylik bilan qo‘shib olib borganlari
uchun o‘zlarini muvaffaqiyatli deb hisoblashardi.</p>
<p>Biroq Xudoning nuqtai nazaridan, ular ma’naviy zinokor edilar. Ular
Yahovani sevishlarini e’tirof etishsa-da, aslida ularning xudosi Mamona
edi.</p>
<p><strong>16:16</strong> 16−18-oyatlardagi fikrlar ketma-ketligini
tushunish juda qiyin. Ular birinchi marta o‘qilganda oldingi va keyingi
matnlarga mutlaqo aloqasi yo‘qdek tuyuladi.</p>
<p>Biroq, 16-bobning asosiy mavzusi bo‘lmish pulparastlik va
farziylarning bevafoligini yodda tutsak, ularni yaxshiroq tushunishimiz
mumkin. Qonunga qat’iy rioya qilish bilan maqtanadiganlar ochko‘z
ikkiyuzlamachilar sifatida fosh etiladi. Qonunning ruhi farziylarning
ruhi bilan keskin qarama-qarshilikka ega.</p>
<p>Qonun va payg‘ambarlar Yahyogacha edi. Bu so‘zlar bilan Rabbimiz Muso
bilan boshlanib, Yahyo cho‘mdiruvchi bilan tugagan qonun davrini
tasvirladi. Endi yangi davr harakati boshlanayotgan edi. Yahyo
kunlaridan boshlab Xudoning Shohligi haqida xushxabar tarqalmoqda.
Cho‘mdiruvchi Isroilning haqiqiy Shohi kelganini e’lon qildi. U
odamlarga, agar tavba qilsalar, Rabbimiz Iso ularga hukmronlik qilishini
aytdi. Uning va’zi hamda Rabbimizning O‘zi va shogirdlarining keyingi
va’zlari natijasida ko‘p odamlar bu da’vatga bajonidil javob
berdilar.</p>
<p>"Har bir kishi unga zo‘r berib kiradi" degani, bu xabarni eshitganlar
Shohlikka shiddat bilan kirib borganini anglatadi. Masalan, soliqchilar
va gunohkorlar farziylar o‘rnatgan to‘siqlarni yengib o‘tishlari kerak
edi. Boshqalardan esa o‘z qalblaridagi pulga muhabbatni qattiq qoralash
talab qilinardi. Kimlardir esa xurofotlarni yengishlari lozim edi.</p>
<p><strong>16:17−18</strong> Biroq yangi davrning kelishi asosiy axloqiy
haqiqatlar bekor qilinadi degani emas.</p>
<p>Osmon va yer yo‘q bo‘lishi mumkin, ammo qonunning bir nuqtasi ham
yo‘qolmaydi. "Qonunning nuqtasi" iborasi uning o‘zgarmasligini
ko‘rsatadi.</p>
<p>Farziylar o‘zlarini Xudoning Shohligida deb o‘ylashardi, ammo
Rabbimiz ularga aslida shunday dedi: "Siz Xudoning buyuk axloqiy
qonunlarini oyoq osti qilib, yana Shohlikdagi o‘ringa da’vo qila
olmaysiz". Ular ehtimol so‘rashardi: "Qaysi buyuk axloqiy ko‘rsatmalarga
rioya qilmayapmiz?" Shunda Rabbimiz ularga hech qachon bekor
qilinmaydigan nikoh qonunini ko‘rsatdi.</p>
<p>Kim xotinini qo‘yib yuborib, boshqasiga uylansa, zino qilgan bo‘ladi.
Eridan ajralgan ayolga uylangan har kim ham zino qilgan bo‘ladi. Bu
farziylarning ruhiy ma’noda qilayotgan ishlariga mos keladi. Yahudiy
xalqi Xudo bilan ahd tuzgan edi. Ammo farziylar moddiy boylikka bo‘lgan
g‘ayritabiiy intilishlarida Xudoga orqa o‘girishdi. Balki bu oyat
ularning nafaqat ma’naviy, balki jismoniy zinoda ham aybdor
ekanliklariga ishora qilayotgandir.</p>
<ol start="26" type="A">
<li><p><strong>Boy va Lazar (16:19−31)</strong></p></li>
</ol>
<p><strong>16:19−21</strong> Rabbimiz moddiy boyliklarni boshqarish
haqidagi nutqini ikki hayot, ikki o‘lim va ikki oqibat haqidagi hikoya
bilan yakunlaydi. E’tibor bering, bu masal emas. Buni ta’kidlashimizning
sababi shuki, ba’zi tanqidchilar bu hikoyaning jiddiy ma’nosini uning
masal ekanligiga ishora qilib tushuntirishga urinadilar.</p>
<p>Boshidanoq aniq aytish kerakki, nomsiz boy odam boyligi uchun
do‘zaxga mahkum etilmagan. Najotning asosi Rabbimizga ishonishdir va
odamlar Unga ishonmaganlari uchun hukm qilinadilar. Xususan, bu boy odam
o‘z darvozasi oldida yotgan yarador qashshoqqa befarq munosabatda
bo‘lib, haqiqiy qutqaruvchi imonga ega emasligini ko‘rsatdi.</p>
<p>Agar unda Xudoning sevgisi bo‘lganida, bir millatdoshi uyi darvozasi
oldida non ushoqlarini tilanib yotganida, u hashamat, rohat va
farovonlikda yashay olmas edi. Agar u pulga bo‘lgan muhabbatidan voz
kechganida, Xudoning Shohligiga zo‘r berib kirgan bo‘lardi.</p>
<p>Shuningdek, Lazar kambag‘alligi tufayli qutqarilmagani ham haqiqat. U
o‘z jonini qutqarish ishida Rabbimizga ishondi.</p>
<p>Endi ba’zan "boy" deb ataladigan badavlat odamning tasviriga e’tibor
bering. U faqat eng qimmatbaho va zamonaviy kiyimlarni kiyar, dasturxoni
esa eng nafis taomlar bilan to‘la edi. U o‘zi uchun yashar, nafs lazzati
va istaklar qondirishga berilgan edi. Unda Xudoga bo‘lgan samimiy
muhabbat va boshqa insonlar haqida qayg‘urish yo‘q edi.</p>
<p>Lazar uning mutlaqo aksi edi. U har kuni boyning uyi oldida
yotadigan, yaralari bor, ochlikdan holsizlangan, yaralarini yalayotgan
iflos itlar ta’qib qilayotgan baxtsiz tilanchi edi.</p>
<p><strong>16:22</strong> Tilanchi vafot etgach, farishtalar uni
Ibrohimning bag‘riga olib bordilar. Ko‘pchilik mo‘minlarning ruhlarini
osmonga ko‘tarishda farishtalar ishtirok etishiga shubha qiladi. Biz bu
so‘zlarning oddiy ma’nosiga shubha qilish uchun sabab ko‘rmayapmiz.
Farishtalar bu hayotda mo‘minlarga xizmat qilgani kabi, o‘lim soatida
ham shunday qilishlarining sababi bor. Ibrohimning bag‘ri - bu
baxt-saodat makonini anglatuvchi majoziy ibora. Har bir yahudiy uchun
Ibrohim bilan muloqotda bo‘lish so‘z bilan ifodalab bo‘lmaydigan baxt
hisoblanadi. Biz Ibrohimning bag‘rini jannat bilan bir deb bilamiz. Boy
ham vafot etgach, uning jasadini dafn etishdi - u rohat-farog‘atda
yashagan va ko‘p mablag‘ sarflagan tanasini.</p>
<p><strong>16:23−24</strong> Biroq bu hikoyaning oxiri emas. Uning ruhi,
ya’ni o‘zini anglash qobiliyatiga ega bo‘lgan mohiyati, do‘zaxga
tushdi.</p>
<p>Do‘zax (qadimgi Ahddagi "sheol" so‘zining yunoncha tarjimasi) -
marhumlar ruhlarining makonidir. Qadimgi Ahd davrida u najot topganlar
va topmaganlar makoni sifatida tilga olingan. Bu yerda u najot
topmaganlar uchun mo‘ljallangan joy sifatida tasvirlangan, chunki biz
boyning azobda ekanligini o‘qiymiz. Isoning boy odam do‘zaxga tushgani
haqidagi so‘zlari shogirdlarini hayratga solgan bo‘lsa kerak.</p>
<p>Qadimgi Ahd asosida ularga boylik - bu Xudoning marhamati va iltifoti
belgisi, deb o‘rgatilgan edi. Xudoga itoatkor isroillikka moddiy
farovonlik va’da qilingan edi. Shunday ekan, badavlat yahudiy qanday
qilib do‘zaxga tushishi mumkin? Hazrati Iso hozirgina Yahyoning va’zi
bilan dunyoning yangi tartibi boshlanganini e’lon qilgan edi. Demak,
boylik endi barakaning belgisi emas. U insonning sadoqatini sinash
vositasidir. Kimga ko‘p berilgan bo‘lsa, undan ko‘p talab qilinadi.</p>
<p>23-oyat "ruh uyquda" degan nazariyani, ya’ni o‘lim va tirilish
oralig‘ida ruh hushsiz holatda bo‘ladi, degan fikrni rad etadi. Bu oyat
qabrning narigi tomonida ongli hayot borligini isbotlaydi. Aslida, boy
odamning bilimi qanchalik keng ekanligi bizni hayratga soladi. U uzoqdan
Ibrohimni va uning bag‘ridagi Lazarni ko‘rdi. U hatto Ibrohim bilan
suhbatlasha olardi. Uni "ota Ibrohim" deb atab, rahm-shafqat so‘radi va
Lazardan bir tomchi suv keltirib, tilini sovutishini iltimos qildi.
Albatta, jismsiz ruh qanday qilib chanqoq va olov azobini his qilishi
mumkin, degan savol tug‘iladi. Biz bu yerda majoziy ifoda ishlatilgan
deb xulosa qilishimiz mumkin, ammo bu azob-uqubatlar haqiqiy emasligini
anglatmaydi.</p>
<p><strong>16:25</strong> Ibrohim uni "o‘g‘lim" deb atadi, bu bilan
uning jismoniy avlodi ekanligini tasdiqladi, garchi ma’naviy jihatdan
shunday emasligini anglash mumkin edi. Patriarx unga hashamat,
aysh-ishrat va rohat-farog‘atda o‘tgan hayotini eslatdi. U Lazarning
qashshoqligi va azob-uqubatlarini ham tilga oldi. Endi qabrning narigi
tomonida ularning o‘rni almashgandi. Yer yuzidagi tengsizlik teskarisiga
o‘zgardi.</p>
<p><strong>16:26</strong> Bu oyatdan bilamizki, bu hayotda qilgan
tanlovimiz abadiy taqdirimizni belgilab beradi va o‘lim kelishi bilanoq
bu taqdir o‘zgarmas bo‘lib qoladi. Najot topganlarning makonidan
mahkumlar turgan joyga va aksincha o‘tish imkoniyati yo‘q.</p>
<p><strong>16:27−31</strong> O‘limidan so‘ng boy to‘satdan xushxabar
tarqatuvchiga aylanadi. U beshta birodarining oldiga biror kishi borib,
ularni bu azob makoniga kelmasliklari haqida ogohlantirishi uchun
yolvoradi.</p>
<p>Ibrohim bu besh aka-uka yahudiy bo‘lganliklari sababli Qadimgi Ahd
kitoblariga ega ekanliklarini va bular ogohlantirish uchun yetarli
bo‘lishi kerakligini aytdi. Boy Ibrohimga e’tiroz bildirib, agar
marhumlardan biri ularning oldiga borsa, albatta tavba qilishlarini
aytdi. Ammo Ibrohim so‘nggi so‘zni o‘zida qoldirdi. U Xudoning Kalomini
tinglashdan bosh tortish qat’iy qaror ekanini ta’kidladi. Agar odamlar
Muqaddas Kitobdagi ogohlantirishlarga quloq solmasalar, hatto kimdir
tirilsa ham ishonmaydilar. Hazrati Iso bilan sodir bo‘lgan voqea bunga
yaqqol misol bo‘la oladi. U tirildi, lekin odamlar hamon bunga
ishonishmaydi.</p>
<p>Yangi Ahddan bilamizki, imonli odam vafot etganda, uning tanasi
qabrga qo‘yiladi, ruhi esa Masih bilan birga bo‘lish uchun samoga
ko‘tariladi (2Kor 5:8; Flp 1:23).</p>
<p>Imonsiz kishi o‘lganda, uning jasadi ham xuddi shunday qabrga
qo‘yiladi, ammo ruhi do‘zaxga ketadi. Uning uchun do‘zax azob-uqubat va
vijdon azobi maskanidir. Masihning qaytishi paytida mo‘minlarning
jasadlari qabrdan tirilib, ruh va jon bilan birlashadi (1Sal 4:13−18).
Shundan so‘ng ular Masih bilan abadiy yasharlar. Buyuk oq taxt oldidagi
hukm paytida imonsizlarning tanasi, ruhi va joni ham qayta
birlashtiriladi (Vahiy 20:12−13). So‘ngra ular olovli ko‘lga - abadiy
azob makoniga tashlanadilar.</p>
<p>Shunday qilib, 16-bob farziylar va pul uchun yashaydigan barcha
kishilarga jiddiy ogohlantirish bilan yakunlanadi. Bunday yo‘l tutib,
ular o‘z jonlarini xavf ostiga qo‘yadilar. Do‘zaxda suv so‘ragandan
ko‘ra, yerda non so‘ragan afzalroqdir.</p>
