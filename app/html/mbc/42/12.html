<p>VIII. Quddusga yo‘lda ta’lim berish va shifolash (12-16-boblar)</p>
<p>A. Ogohlantirish va ma’qullash (12:1−12)</p>
<p>12:1 Iso farziylar va qonunshunoslarni tanqid qilayotganida, minglab
odamlar to‘plandi. Odatda janjal yoki bahslar ko‘pchilikni jalb
qilsa-da, bu olomon, shubhasiz, Isoning bu ikkiyuzlamachi diniy
rahbarlarni dadillik bilan fosh qilishi tufayli yig‘ilgan edi. Gunohga
murosasiz munosabat har doim ham ommalashgan bo‘lmasa-da, u baribir
o‘zining haqiqati bilan inson qalbiga ta’sir etadi. Haqiqat doimo o‘zini
isbotlaydi. Avval shogirdlariga murojaat qilib, Iso dedi: "Farziylarning
xamirturushidan ehtiyot bo‘linglar". U xamirturush ikkiyuzlamachilik
ramzi yoki timsoli ekanligini tushuntirdi. Munofiq - niqob kiygan,
tashqi ko‘rinishi ichki dunyosidan keskin farq qiladigan kishidir.
Farziylar o‘zlarini mukammal fazilat namunasi sifatida ko‘rsatishgan,
ammo aslida ular niqob kiyish ustalari edilar.</p>
<p>12:2−3 Biroq fosh bo‘ladigan kun keladi. Ular yashirgan hamma narsa
oshkor bo‘ladi va qorong‘ulikda qilgan ishlari yorug‘likka
chiqariladi.</p>
<p>Ikkiyuzlamachilik fosh etilishi muqarrar bo‘lgani kabi, haqiqatning
g‘alabasi ham shunday bo‘ladi. Shu paytgacha shogirdlar e’lon qilgan
so‘z unchalik aniq bo‘lmagan va cheklangan tinglovchilar uchun aytilgan
edi. Ammo Isroilning Masihni rad etishi va Muqaddas Ruhning kelishi
bilan shogirdlar Rabbimiz Iso nomidan dadillik bilan olg‘a boradilar va
hamma joyda Xushxabarni e’lon qiladilar. Shundan so‘ng, majoziy ma’noda,
Kalom uylarning tomlarida e’lon qilinadi.</p>
<p>Gode shunday ta’kidlaydi: "Hozir ovozi faqat tor va yashirin
doiralardagina tinglanadigan kishilar butun dunyoga ta’lim beradilar".
(Gode, Luqo, II:89.)</p>
<p>12:4−5 "Sizlarga aytaman, do‘stlarim," degan daldali va samimiy
so‘zlari bilan Iso shogirdlarini har qanday sinovlarda ham bu bebaho
do‘stlikdan uyalmasliklari kerakligini ogohlantirib o‘tdi.</p>
<p>Butun dunyo bo‘ylab Masih haqidagi xabarni e’lon qilish ta’qiblarga
va sodiq shogirdlarning o‘limiga olib keladi. Biroq farziylar kabi
odamlarning ularga qila oladigan ishlarining chegarasi bor. Bu chegara
jismoniy o‘limdir. Undan qo‘rqish shart emas. Xudo ularning zolimlariga
bundan-da dahshatliroq jazoni, ya’ni do‘zaxda abadiy o‘limga mahkum
etishni ko‘rsatadi. Demak, shogirdlar insondan emas, Xudodan
qo‘rqishlari lozim.</p>
<p>12:6−7 Xudoning shogirdlarini himoya qilishdan manfaatdorligini
ta’kidlash uchun, Hazrati Iso Otasining kichik qushlarga g‘amxo‘rligini
eslatib o‘tdi. Matto 10:29 da ikkita chumchuq bir tangaga sotilishi
haqida o‘qiymiz. Bu yerda esa beshta kichik qush ikki assariyga
sotilishini bilib olamiz. Boshqacha aytganda, to‘rtta xarid qilinganda,
bitta kichik qush qo‘shib beriladi. Ammo savdo qiymatiga ega bo‘lmagan
bu qo‘shimcha chumchuq ham Xudo nazdida unutilmagan. Agar Xudo bu
kichkina chumchuqqa g‘amxo‘rlik qilayotgan bo‘lsa, O‘z O‘g‘lining
Xushxabari bilan oldinga borayotganlarni qanchalik ko‘proq asraydi!
Ularning boshidagi sochlarining soni ham ma’lum.</p>
<p>12:8 Najotkor shogirdlariga aytdiki, kim odamlar oldida Uni tan olsa,
Xudo farishtalari oldida ham tan olinadi. Bu yerda U barcha haqiqiy
imonlilar haqida gapirmoqda. Uni tan olish - Uni yagona Rab va
Qutqaruvchi sifatida qabul qilish demakdir.</p>
<p>12:9 Kim odamlar oldida Uni rad etsa, Xudo farishtalari oldida rad
etiladi. Bu oyatda Iso, birinchi navbatda, farziylarga ishora
qilayotganga o‘xshaydi, ammo bu oyat Masihdan yuz o‘girgan va Uni tan
olishdan uyalganlarning barchasini o‘z ichiga oladi. O‘sha kunda U
ularga: "Men sizlarni tanimayman," deydi.</p>
<p>12:10 Keyin Najotkor shogirdlariga O‘zini tanqid qilish va Muqaddas
Ruhni haqorat qilish o‘rtasidagi farqni tushuntirdi. Inson O‘g‘liga
qarshi gapirganlar tavba qilib, imon keltirsalar, kechiriladilar. Ammo
Muqaddas Ruhga tuhmat qilish kechirilmas gunohdir. Bu farziylar aybdor
bo‘lgan gunohdir (Matto 12:22-32 ga qarang). Bu qanday gunoh? Bu gunoh
Hazrati Isoning mo‘jizalarini iblisga nisbat berishdan iboratdir. Bu
Muqaddas Ruhga tuhmatdir, chunki Iso barcha mo‘jizalarini Muqaddas Ruh
kuchi bilan amalga oshirgan. Binobarin, ular Xudoning Muqaddas Ruhi
shayton, deb ta’kidlashgan. Bu gunoh bu dunyoda ham, kelajak dunyoda ham
kechirilmaydi. Haqiqiy imonli bunday gunohni sodir eta olmaydi, garchi
ba’zilar qoqilganda uni qilganman, deb qo‘rquvga tushsalar ham. Imondan
qaytish kechirilmas gunoh emas. Yo‘ldan adashgan kishi Xudo bilan
munosabatlarini tiklashi mumkin. Insonning tashvishlanishining o‘zi
uning kechirilmas gunoh qilmaganini ko‘rsatadi.</p>
<p>Shuningdek, imonsizlarning Masihni rad etishi ham kechirilmas gunoh
emas. Inson bir necha bor Xaloskorga ozor yetkazishi mumkin, ammo
keyinchalik Parvardigorga qaytib, Unga yuz tutishi mumkin. Albatta, agar
u kufr holida o‘lsa, najot topolmaydi. Shunda uning gunohi haqiqatan ham
kechirilmas bo‘ladi. Ammo Rabbimiz kechirilmas gunoh deb atagan narsa
farziylar tomonidan sodir etilgan bo‘lib, ular Uning mo‘jizalarini
shaytonlarning hukmdori Veelzevulning kuchi bilan yaratgan, deb
aytishgan.</p>
<p>12:11−12 Shogirdlar hokimiyat va hukmronlar oldida so‘roqqa tutilishi
muqarrar. Ammo Iso alayhissalom ularga nima deb javob berishni oldindan
tayyorlab qo‘yish shart emasligini aytgan. Muqaddas Ruh kerak paytda
ularning og‘ziga tegishli so‘zlarni soladi. Bu Xudoning xizmatchilari
Xushxabarni va’z qilishdan yoki Xudoning Kalomini o‘rgatishdan oldin
ibodat va o‘rganish bilan shug‘ullanmasligi kerak, degani emas. Bu
va’dani dangasalikka bahona qilib bo‘lmaydi! Biroq, bu yerda Rabbimiz
Masih haqida guvohlik bergani uchun so‘roqqa tortilganlarga Muqaddas
Ruhdan alohida madad berilishini va’da qilmoqda. Bu Xudoning barcha
bandalariga berilgan umumiy va’dadir: agar ular Ruhga bo‘ysunib
yursalar, hayotning qiyin damlarida nima deyishni bilishadi.</p>
<p>B. Ochko‘zlikdan ogohlantirish (12:13−21)</p>
<p>12:13 Shu payt xalq orasidan bir kishi chiqib, Rabbidan o‘zi va akasi
o‘rtasidagi meros nizosini hal qilishini so‘radi.</p>
<p>Ko‘pincha, "Vasiyatnoma bor joyda qarindoshlar ko‘payadi", deyishadi.
Bu aynan shunday holat bo‘lsa kerak. Bu odam o‘ziga tegishli haqdan
mahrum bo‘lganmi yoki ochko‘zligi tufayli o‘ziga tegishli bo‘lganidan
ko‘proq narsani xohlaganmi, bizga aytilmagan.</p>
<p>12:14 Najotkor darhol unga O‘zi bu dunyoga bunday maishiy masalalarni
hal qilish uchun kelmaganini eslatdi. Uning kelishdan maqsadi gunohkor
erkak va ayollarni qutqarish edi. U buyuk va ulug‘vor vazifasidan
chalg‘ib, arzimas merosni bo‘lishmoqchi emasdi. (Bundan tashqari, Uning
mol-mulk masalasida hukm chiqarishga qonuniy huquqi yo‘q edi. Uning
qarorlari majburiy kuchga ega bo‘lmasdi.)</p>
<p>12:15 Ammo Xudovand bu vaziyatdan foydalanib, tinglovchilarini inson
qalbidagi eng makkor yovuzliklardan biri - ochko‘zlikdan ogohlantirib
qo‘ydi. Moddiy boylik to‘plashga bo‘lgan to‘ymas istak hayotdagi eng
kuchli harakatlantiruvchi omillardan biridir.</p>
<p>Shunday bo‘lsa-da, boylik to‘plash inson hayotining asl maqsadiga
mutlaqo mos kelmaydi. "Chunki insonning hayoti uning mol-mulkining
mo‘l-ko‘lligiga bog‘liq emas."</p>
<p>J.R. Miller shunday ta’kidlaydi:</p>
<p>"Bu Rabbimiz o‘rnatgan ogohlantiruvchi belgilardan biri bo‘lib,
zamonamizning ko‘pchilik odamlari buni unchalik sezishmaydi. Iso
boylikning xatarlari haqida ko‘p gapirgan, ammo ko‘pchilik boylikdan
qo‘rqmaydi. Hozirgi kunda ochko‘zlik deyarli gunoh hisoblanmaydi. Agar
kishi oltinchi yoki sakkizinchi amrni buzsa, uni jinoyatchi deb
ayblashadi va sharmanda qilishadi; ammo u o‘ninchi amrni buzsa, bu
shunchaki tadbirkorlik hisoblanadi. Muqaddas Kitobda aytilishicha, pulga
muhabbat barcha yomonliklarning ildizi hisoblanadi; ammo bu so‘zlarni
keltirgan har bir kishi "muhabbat" so‘ziga qattiq urg‘u berib, pul emas,
balki faqat unga bo‘lgan muhabbat bunday ildizni keltirib chiqarishini
tushuntiradi. Atrofga nazar tashlab, inson hayotning ma’nosi baribir
mol-mulkning mo‘l-ko‘lligida, degan xulosaga kelishi mumkin. Odamlar o‘z
ulug‘vorliklarini to‘plagan boyliklariga mutanosib deb o‘ylashadi. Bu
haqiqatga o‘xshaydi, chunki dunyo odamlarni ularning bank hisobidagi
raqamlar bilan o‘lchaydi. Biroq bundan-da xatarliroq yanglishish
bo‘lmagan. Aslida inson o‘zida nimasi borligi bilan emas, o‘zi qanday
shaxs ekanligi bilan o‘lchanadi." (J. R. Miller, Come Ye Apart, 10-iyun
uchun o‘qish.)</p>
<p>12:16−18 Boy ahmoq haqidagi masal mol-mulk hayotdagi eng muhim narsa
emasligini ko‘rsatadi. Boyvachchaning hosili juda mo‘l bo‘libdi. Shu
bilan birga, u jiddiy muammoga duch kelib, tashvishga tushdi. U
yig‘ilgan g‘allani qayerga joylashtirishni bilmasdi. Uning barcha
omborlari to‘lib-toshgan edi. Lekin keyin yechimni topdi. Muammo hal
bo‘ldi. U omborlarini buzib tashlaydi-da, yanada kattaroqlarini
quradi.</p>
<p>Agar u atrofidagi muhtoj dunyoga e’tibor qaratib, bu boyliklarni
odamlarning ma’naviy va jismoniy ochligini qondirish uchun sarflaganida
edi, bu ulkan inshootlarni qurish xarajatlari va tashvishlaridan
qutulgan bo‘lardi. "Kambag‘allarning yalang‘ochligi, bevalarning uylari,
bolalarning og‘izlari - bular doimo mavjud bo‘ladigan omborlardir," -
degan edi Amvrosi Medialanskiy.</p>
<p>12:19 Yangi omborlar qurilishi tugagach, u nafaqaga chiqishni
rejalashtirgan edi. Unga xos bo‘lgan mustaqillik ruhiga e’tibor bering:
mening omborlarim, mening hosilim, mening boyligim, mening jonim. U
o‘zining butun kelajagini rejalashtirdi. U bemalol hayot kechirmoqchi
edi: hordiq chiqar, ye, ich, kayf-safo qil.</p>
<p>12:20−21 "Biroq u vaqt haqida shunday o‘ylashni boshlaganida,
o‘zining abadiy halokatiga Xudo bilan yuzma-yuz keldi."</p>
<p>Xudo unga o‘sha kechasi o‘lishini aytdi. Demak, u barcha moddiy
boyliklariga bo‘lgan huquqini yo‘qotadi. Ular boshqa birovga tegadi.
Kimdir aytganidek, rejasi qabr ustida tugaydigan odam ahmoqdir. Bu odam
haqiqatan ham ahmoq edi. "Sen tayyorlab qo‘ygan narsalar kimga qoladi?"
- deb so‘radi Xudo. Biz ham o‘zimizga shunday savol berishimiz mumkin:
"Agar Masih hozir kelsa, mening barcha boyligim kimga qoladi?" Uni
ertaga shaytonning qo‘liga berib qo‘ygandan ko‘ra, bugun Xudo yo‘lida
ishlatish afzalroq! Xayr-ehsonimiz bilan hozirda osmondagi xazinalarni
to‘plashimiz va shu tariqa Xudoda boyishimiz mumkin. Yoki uni o‘z
nafsimizga sarflab, tanadan chirishni o‘rishimiz mumkin.</p>
<p>V. Tashvish va imon (12:22−34)</p>
<p>12:22−23 Masihiy hayotidagi eng katta xavflardan biri shundaki,
oziq-ovqat va kiyim-kechak topish hayotimizning birinchi va asosiy
maqsadiga aylanadi. Biz bularning barchasi uchun pul topish bilan
shunchalik band bo‘lamizki, Rabbimizning ishi ikkinchi o‘ringa surilib
qoladi. Yangi Ahdda Masihning ishi hayotimizda birinchi o‘rinda turishi
kerakligi ta’kidlanadi. Ovqat va kiyim ikkinchi o‘rinda bo‘lishi lozim.
Biz kundalik ehtiyojlarimizni qondirish uchun tinimsiz mehnat
qilishimiz, so‘ngra kelajagimizni Xudoga ishonib topshirib, o‘zimizni
Unga xizmat qilishga bag‘ishlashimiz kerak. Imon bilan yashash
shudir.</p>
<p>Rabbimiz Iso ovqat va kiyim-kechak haqida qayg‘urmaslik kerakligini
aytganida, qo‘l qovushtirib o‘tirib, bularning hammasi bizga
yetkazilishini kutishimiz kerakligini nazarda tutmagan. Masihiylik
dangasalikka chaqirmaydi!</p>
<p>Biroq U, hayotiy ehtiyojlar uchun pul topayotganimizda, pulning biz
uchun haddan ziyod ahamiyat kasb etishiga yo‘l qo‘ymasligimiz
kerakligini nazarda tutgan. Axir, hayotda biz yeydigan yoki kiyadigan
narsalardan ham muhimroq narsalar bor. Bu yerda biz Shohning elchilari
bo‘lib, shaxsiy qulaylik va tashqi ko‘rinishning barcha mulohazalari
bitta sharafli vazifaga bo‘ysunishi kerak: U haqda xabar berish.</p>
<p>12:24 Iso qarg‘alarni Xudoning O‘z yaratganlariga g‘amxo‘rligi misoli
sifatida keltirgan. Ular hayotlarini oziq-ovqat va kelajakdagi
ehtiyojlarini qondirish uchun shiddatli quvish bilan o‘tkazmaydilar.</p>
<p>Ular har lahza Xudoga tayanib yashaydilar. Ularning ekmasligi va
o‘rmasligi insonlar dunyoviy ishlardan tiyilishlari kerak degan
ta’limotga aylantirilmasligi lozim. Uning asl ma’nosi quyidagicha: Xudo
O‘zi yaratganlarning ehtiyojlarini biladi va agar biz Unga bog‘liq holda
yursak, ularni qondiradi. Agar Xudo qarg‘alarga rizq bersa, O‘z inoyati
bilan qutqargan va O‘ziga xizmatga chaqirgan kimsalarni qanchalar ko‘p
rizqlantiradi. Qarg‘alarning na omborlari, na g‘alla xonalari bor, ammo
Xudo ularni har kuni ta’minlaydi. Nega endi umrimizni katta-katta
omborxonalar qurib o‘tkazishimiz kerak?</p>
<p>12:25−26 "Qaysingiz tashvishlanib, umringizga bir soat qo‘sha
olasiz?" - deb so‘radi Iso. Bu bizga bog‘liq bo‘lmagan narsalar
(masalan, kelajak) haqida qayg‘urish befoydaligini ko‘rsatadi. Hech kim
tashvishlanib, bo‘yiga bo‘y qo‘sholmaydi yoki umrini uzaytirolmaydi.
("Bo‘yiga qo‘shish" iborasini "umrining davomiyligini oshirish" deb ham
tushunish mumkin.) Shunday ekan, nega kelajak haqida qayg‘urishimiz
kerak? Buning o‘rniga butun kuch-g‘ayratimiz va vaqtimizni Masihga
xizmat qilishga sarflaylik, kelajakni esa Uning ixtiyoriga
topshiraylik.</p>
<p>12:27−28 So‘ng nilufar gullar haqida so‘z boradi. Bu misol insonning
eng go‘zal qobiliyatlarini kiyim-kechak sotib olishga sarflashning
befoydaligini ko‘rsatadi. Nilufar gullar, ehtimol, yovvoyi qizil
anemonlardir. Ular mehnat qilmaydilar, ip yigirmaydilar, biroq
Sulaymonning butun shon-shuhrati bilan bellashadigan tabiiy go‘zallikka
ega. Agar Xudo bugun ochilgan, ertaga o‘tga tashlanadigan gullarga
shunday chiroy baxsh etsa, O‘z farzandlarining ehtiyojlarini nazardan
chetda qoldirarmidi? Biz o‘zimizni imoni sustkashlardek tutamiz,
tashvishlanamiz, xavotirlanamiz va tobora ko‘proq moddiy boylikka ega
bo‘lish uchun cheksiz kurashda shoshilamiz. Agar vaqtimiz va
iste’dodimizni Xudoga yanada ko‘proq bag‘ishlasak, U bizga berishi
mumkin bo‘lgan narsalarga umrimizni sarflayapmiz.</p>
<p>12:29−31 Aslida kundalik ehtiyojlarimiz uncha ko‘p emas.
Hayratlanarlisi shundaki, biz juda oddiy yashashimiz mumkin. Shunday
ekan, nima uchun ovqat va kiyim-kechakka hayotimizda bunday muhim o‘rin
berishimiz kerak? Kelajak haqida qayg‘urishning nima keragi bor? Najot
topmagan odamlar shunday yashaydilar. Xudoni o‘z Otasi deb bilmaydigan
bu dunyo odamlarining e’tibori oziq-ovqat, kiyim-kechak va
huzur-halovatga qaratilgan. Bularning barchasi ularning hayot
doirasining markazini tashkil etadi. Ammo Xudo hech qachon O‘z
farzandlarining vaqtini qulayliklar ketidan quvish bilan o‘tkazishni
rejalashtirgani yo‘q. Uning yer yuzida bajarilishi kerak bo‘lgan ishlari
bor va U O‘ziga chin dildan sodiq bo‘lganlarga g‘amxo‘rlik qilishni
va’da bergan. Agar biz Uning Shohligini izlasak, U hech qachon bizni och
yoki yalang‘och qoldirmaydi. Umrimizning oxiriga kelib, vaqtimizning
katta qismi jannatga qaytish chiptasiga kirgani uchun qullarcha mehnatga
sarflanganini bilish qanchalik achinarli bo‘ladi!</p>
<p>12:32 Shogirdlar beg‘araz bo‘lmagan dunyoga yuborilgan himoyasiz
qo‘ylarning kichik podasini tashkil etardi. Ularda haqiqatan ham hech
qanday ko‘zga ko‘rinadigan ta’minot yoki himoya vositalari yo‘q edi.
Biroq, yoshlarning bu nochor guruhiga Masih bilan birga Shohlikni meros
qilib olish taqdiri bitilgan edi. Kelajakda ular U bilan birga yer
yuzida hukmronlik qilishadi. Shu bois Rabbimiz ularni qo‘rqmaslikka
undaydi, chunki agar Ota ularga shunday ulug‘ sharafni tayyorlab qo‘ygan
bo‘lsa, oraliq yo‘l haqida tashvishlanishning hojati yo‘q.</p>
<p>12:33−34 Moddiy boylik to‘plash va vaqtni rejalashtirish o‘rniga,
ular bu mulkni Rabbimiz ishiga sarflashlari mumkin. Shunday qilib,
ularning hissasi samoviy va abadiy bo‘ladi. Vaqtning yemiruvchi ta’siri
ularning mol-mulkiga zarar yetkazmaydi. Samoviy xazinalar o‘g‘irlik va
chirishdan to‘liq himoyalangan.</p>
<p>Muammo shundaki, inson moddiy boylikka ega bo‘lib turib, unga
tayanmasdan qola olmaydi.</p>
<p>Shuning uchun ham Hazrati Iso Masih: "Xazinangiz qayerda bo‘lsa,
yuragingiz ham o‘sha yerda bo‘ladi", deb aytgan. Agar biz
mablag‘larimizni kelajakka yo‘naltirsak, u holda bizning e’tiborimiz bu
dunyodagi barcha o‘tkinchi narsalardan uzoqlashadi.</p>
<p>G. Hushyor xizmatkor haqidagi masal (12:35−40)</p>
<p>12:35 Shogirdlar nafaqat o‘z ehtiyojlari bilan bog‘liq barcha
narsalarda Xudoga ishonishlari, balki Uning ikkinchi kelishini doimiy
ravishda kutishlari lozim. Ularning bellari bog‘langan va chiroqlari
yoniq bo‘lishi kerak. Sharq mamlakatlarida odamlar tez yurish yoki
yugurish kerak bo‘lganda uzun, osilib turgan kiyimlarini bog‘lash uchun
belbog‘ taqganlar. Belni bog‘lash vazifani bajarish kerakligini
anglatsa, yonib turgan chiroq esa guvohlik berishni bildiradi.</p>
<p>12:36 Shogirdlar Rabbimizning qaytishini xuddi to‘ydan qaytayotgan
kishini kutgandek har lahzada kutishlari kerak. Kelli shunday
izohlaydi:</p>
<p>"Ular dunyoviy yuklar bilan band bo‘lmasliklari kerak, toki Xudovand
eshikni taqillatganda, xuddi ushbu misoldagidek, ular darhol Unga
eshikni ochishlari mumkin bo‘lsin - to‘siqsiz va tayyorgarliksiz.
Ularning qalblari Uni, o‘z Rabbini kutmoqda; ular Uni sevadilar va Uni
kutib olishga shay turadilar. U taqillatadi va ular darhol Unga eshikni
ochadilar". (Kelly, Luke, p. 214.)</p>
<p>To‘ydan qaytgan kishi haqidagi hikoya tafsilotlarini ta’kidlab,
ulardan kelajak bashoratini chiqarish noto‘g‘ri. Bu yerda tilga olingan
to‘yni Qo‘zining nikoh ziyofati bilan yoki kishining qaytishini
Cherkovning ko‘tarilishi bilan tenglashtirishimiz kerak emas.
Rabbimizning hikoyasi bitta oddiy haqiqatni, ya’ni Uning qaytishini
hushyorlik bilan kutishni o‘rgatishga mo‘ljallangan. Bu Uning kelishi
bilan sodir bo‘ladigan voqealar tartibini belgilash uchun
aytilmagan.</p>
<p>12:37 Xo‘jayin to‘ydan qaytganida, qullar uxlamaydilar, balki uning
buyrug‘i bilan ishga kirishishga tayyor holda, uni kutadilar. U ularning
sergakligidan shu qadar mamnun bo‘ladiki, ularga shaxsan xizmat qilishga
tayyor turadi. U etagini qistirib, ularni dasturxonga o‘tqazadi va
ularga taom tortadi. Bu bir zamonlar bu dunyoga qul sifatida kelgan va
O‘z xalqiga samoviy maskanda yana xizmat qilish uchun marhamat
ko‘rsatadigan Zot haqidagi juda ta’sirli eslatmadir. Xudojo‘y nemis
olimi Bengel 37-oyatni Xudoning Kalomidagi eng ulug‘ va’da deb
hisoblaydi.</p>
<p>12:38 Tunning ikkinchi soqchiligi kechqurun soat to‘qqizdan yarim
tungacha davom etardi. Uchinchi soqchilik - yarim tundan ertalab soat
uchgacha. Xo‘jayin qaysi paytda qaytishidan qat’i nazar, uning qullari
sergak turishardi.</p>
<p>12:39−40 Rabbimiz tasvirni o‘zgartirib, uyiga kutilmaganda o‘g‘ri
kirgan uy egasini misol qilib keltiradi.</p>
<p>O‘g‘rining kelishi mutlaqo kutilmagan edi. Agar uy egasi bilganida
edi, uyini kavlashga yo‘l qo‘ymasdi. Bundan xulosa shuki, Masihning
kelish vaqti noma’lum: Uning qachon kelishini hech kim bilmaydi. U
kelganda esa, yer yuzida xazina to‘plagan mo‘minlar uni yo‘qotadilar.
Shuning uchun bir kishi: "Masihiy yo molini tashlab ketadi, yo uning
ortidan boradi", degan.</p>
<p>Agar Masihning qaytishini kutib, hushyor tursak, bor-yo‘g‘imizni
sotib, xazinamizni hech qanday o‘g‘ri topolmaydigan samoga
joylaymiz.</p>
<p>D. Sodiq va bevafo qullar (12:41−48)</p>
<p>12:41−42 Shu payt Butrus Masihning sergak kutish haqidagi masali
kimga qaratilganini so‘radi: faqat shogirdlargami yoki barcha
odamlargami. Shunda Rabbimiz o‘zini Xudoning uy boshqaruvchisi deb tan
olganlarning barchasi uchun ekanligini aytdi. Sodiq va dono uy
boshqaruvchisi - xo‘jayinning uyiga rahbar etib qo‘yilgan va uning
odamlariga ovqat ulashadigan kishidir. Uy boshqaruvchisining asosiy
mas’uliyati bu yerda moddiy narsalarga emas, balki odamlarga
taalluqlidir. Bu, Iso shogirdlarini buyumparastlik va ochko‘zlikdan
ogohlantirgan barcha kontekstga mos keladi. Buyumlar emas, odamlar
muhimdir.</p>
<p>12:43−44 Qachonki Rabbimiz kelib, quli erkaklar va ayollarning ruhiy
farovonligiga chinakam qiziqish ko‘rsatayotganini ko‘rsa, uni saxiylik
bilan taqdirlaydi. Mukofot, ehtimol, Ming yillik Shohlik davrida Masih
bilan birgalikda hukmronlik qilish bilan bog‘liqdir (1 Butrus
5:1−4).</p>
<p>12:45 Bu yerda qul Masih uchun ishlayman deydi, lekin aslida u
imonsizdir. Xudoning xalqini boqish o‘rniga, u xalqni kaltaklaydi,
talon-taroj qiladi va o‘z nafsini qondirish uchun yashaydi. (Bu yerda
farziylar nazarda tutilgan bo‘lishi mumkin.)</p>
<p>12:46 Rabbimizning kelishi uning soxtaligini fosh qiladi va u boshqa
imonsizlar bilan birga jazolanadi. "Uni ikkiga bo‘ladi" iborasini "uni
qattiq jazolaydi" deb ham tarjima qilish mumkin.</p>
<p>12:47−48 Bu oyatlarda butun xizmatning asosiy tamoyili ilgari
suriladi. U shundan iboratki, imtiyoz qanchalik katta bo‘lsa, mas’uliyat
ham shunchalik katta bo‘ladi. Imonlilar uchun bu jannatda mukofot
darajalari bo‘lishini anglatadi. Imonsizlar uchun esa do‘zaxda azob
darajalari borligini bildiradi. Muqaddas Yozuvlarda bayon etilgan
Xudoning irodasini bilib olganlar, unga itoat etish uchun ulkan
mas’uliyatga egadirlar. Ularga ko‘p narsa berilgan, ko‘p narsa talab
qilinadi. Bunday yuksak imtiyozdan mahrum bo‘lganlar ham beparvoligi
uchun jazolanadi, ammo ularning jazosi unchalik qattiq bo‘lmaydi.</p>
<p>E. Masihning birinchi kelishi (12:49−53)</p>
<p>12:49 Hazrati Iso yer yuziga kelishi dastlab tinchlik keltirmasligini
bilardi. Avval bo‘linishlar, nizolar, ta’qiblar, qon to‘kishlar bo‘ladi.
U bevosita bu turdagi olovni yerga tushirish uchun kelmagan, ammo Uning
kelishining natijasi yoki ta’siri shunday bo‘lgan. Garchi Uning yer
yuzidagi xizmati davomida azob-uqubatlar va kelishmovchiliklar yuz
bergan bo‘lsa-da, faqat xochdan keyingina insonning qalbi to‘liq fosh
bo‘ldi. Rabbimiz bularning hammasi sodir bo‘lishini bilar va O‘ziga
qarshi ta’qib o‘ti tezroq alanga olishini istardi.</p>
<p>12:50 U cho‘mdirilishi kerak edi. Bu yerda uning Golgofadagi o‘limiga
cho‘mdirilishi nazarda tutilgan. U halok bo‘layotgan insoniyatni
qutqarishi kerak bo‘lgan xochni kutib, dahshatli iztirobni boshdan
kechirdi. Sharmandalik, azob-uqubat va o‘lim - Otasining irodasi edi, U
bunga itoat etishga intildi.</p>
<p>12:51−53 U bu safar yerga tinchlik berish uchun kelmaganini juda
yaxshi bilardi. Shuning uchun U shogirdlarini O‘ziga kelgan odamlarning
oilalari ta’qib qilinishi va haydab chiqarilishi haqida ogohlantirdi.
Besh kishidan iborat odatiy oilaga xristianlikni kiritish oilaning
bo‘linishiga olib keladi. Qizig‘i shundaki, inson tabiatining buzuqligi
belgisi sifatida shuni ta’kidlash kerakki, fosiq qarindoshlar o‘g‘lining
Rabbimiz Iso Masihning izdoshi bo‘lishidan ko‘ra ko‘proq ichkilikboz
yoki axloqsiz bo‘lishini xohlashadi! Ushbu parcha Iso butun insoniyatni
(solih va fosiqlarni) yagona "odamlarning umumiy birodarligi"ga
birlashtirish uchun kelgan degan nazariyani rad etadi. Aksincha, U
ularni hech qachon bo‘linmagan darajada ajratib yubordi!</p>
<p>J. Zamonlar alomati (12:54−59)</p>
<p>12:54−55 Avvalgi oyatlar shogirdlarga qaratilgan edi. Bu yerda
Najotkor xalqqa murojaat qiladi. U odamlarga ob-havoni oldindan aytish
qobiliyatlarini eslatadi. Agar bulut g‘arbdan (O‘rta yer dengizidan)
ko‘tarilsa, yomg‘ir yog‘ishini bilishardi. Aksincha, janub shamoli issiq
va qurg‘oqchilik keltiradi. Bularning hammasini bilish uchun odamlarda
fahm-farosat yetarli edi. Biroq, bu yerda aqldan ko‘ra ko‘proq narsa
kerak. Bilish istagi kerak.</p>
<p>12:56 Ruhiy masalalarda hammasi boshqacha. Ular sog‘lom insoniy aqlga
ega bo‘lsalar-da, insoniyat tarixida qanday muhim davr boshlanganini
tushunmadilar. Xudoning O‘g‘li bu yerga kelib, shu paytda ular orasida
turardi. Hech qachon osmon bu qadar yaqin kelmagan edi. Ammo ular
ziyorat vaqtini anglamadilar. Ular bilish qobiliyatiga ega edilar, ammo
bilishni istamasdilar va shuning uchun o‘zlarini o‘zlari aldadilar.</p>
<p>12:57−59 Agar ular o‘zlari yashayotgan davrning ahamiyatini
tushunganlarida, raqiblari bilan yarashishga shoshilgan bo‘lardi. Bu
yerda to‘rtta huquqiy atama ishlatilgan — raqib, boshliq, hakam va
azoblovchi — bularning barchasi Xudoga ishora qilishi mumkin. Aynan shu
paytda Xudo ularning orasida yurib, ularga iltijo qilib, najot topish
imkoniyatini berardi.</p>
<p>Ular tavba qilishlari va Unga umid bog‘lashlari kerak edi. Agar ular
buni rad etishsa, Xudo oldida o‘z Hakamlari sifatida turishlari kerak
bo‘lardi. Albatta, ish ularga qarshi olib borilar edi. Ular aybdor deb
topilib, ishonchsizlikda ayblanishardi. Ular zindonga, ya’ni abadiy
mahkumlikka tashlanishardi. Ular oxirgi chaqasini ham to‘lamaguncha
chiqolmasdilar, ya’ni ular hech qachon chiqolmasdilar, chunki bunday
dahshatli qarzni hech qachon to‘lay olmasdilar.</p>
<p>Shunday qilib, Iso ular qaysi davrda yashayotganlarini anglashlari
kerakligini aytgan edi. So‘ngra ular gunohlaridan tavba qilib, o‘zlarini
Xudoga bag‘ishlab, Unga to‘liq itoat etish orqali U bilan to‘g‘ri
munosabat o‘rnatishlari kerak edi.</p>
