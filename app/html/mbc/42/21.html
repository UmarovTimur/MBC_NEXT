<p><strong>K. Beva ayolning ikki chaqa puli (21:1−4)</strong></p>
<p>Iso ma’bad xazinasiga o‘z nazrlarini qo‘yayotgan boylarni
kuzatayotganida, boylar va kambag‘al beva ayol o‘rtasidagi farqdan
hayratga tushdi. Ular nimadir berishdi, u esa bor-yo‘g‘ini berdi.
Xudoning nazarida bu bechora beva hammasidan ham ko‘proq qo‘ydi. Ular
o‘zlarining ortiqchasidan, u esa o‘zining yo‘qchiligidan berdi. Ular
o‘zlariga arzimagan yoki hech narsaga arzimagan narsalarni berishdi; u
esa o‘zida bor bo‘lgan barcha tirikchiligini berdi.</p>
<p>"Mo‘l-ko‘lchilikdan Xudoga beriladigan oltinni, unga ehtiyoj
bo‘lmagani uchun, Xudo tubsiz jarlikka tashlaydi; qon bilan sug‘orilgan
mis tangani esa, U ko‘tarib olib, O‘z og‘zining tegishi bilan abadiy
oltinga aylantiradi." (Dr. Joseph Parker, Christian Truth Magazine,
November 1962, 303-bet.)</p>
<p><strong>L. Kelajak voqealar tartibi (21:5−11)</strong></p>
<p>5−33-oyatlarda buyuk bashoratli nutq bayon etilgan. Garchi u Matto 24
va 25-boblardagi Zaytun tog‘idagi nutqni eslatsa-da, u bilan bir xil
emas. Biz yana bir bor o‘zimizga eslatib qo‘yishimiz kerakki,
Injillardagi farqlar chuqur ma’noga ega. Ushbu nutqda Rabbimiz ham
milodiy 70-yilda Quddusning vayron qilinishi, ham O‘zining ikkinchi
kelishidan oldin sodir bo‘ladigan alomatlar haqida gapirayotganini
ko‘ramiz. Bu ikki marta ishora qilish qonuniga misol bo‘la oladi - tez
orada Uning bashoratlari Tit qamali paytida qisman amalga oshishi kerak,
ammo ular buyuk azob-uqubat davrining oxirida yanada to‘liqroq amalga
oshadi.</p>
<p>Bu nutqning rejasi quyidagicha:</p>
<p>1. Iso Quddusning vayron bo‘lishini bashorat qiladi
(5-6-oyatlar).</p>
<p>2. Shogirdlar bu qachon sodir bo‘lishini so‘rashadi (7-oyat).</p>
<p>3. Iso dastlab O‘zining ikkinchi kelishidan oldingi voqealarning
umumiy manzarasini beradi (8-11-oyatlar).</p>
<p>4. Keyin U Quddusning qulashi va undan keyingi davrni tasvirlaydi
(12-24-oyatlar).</p>
<p>5. Va nihoyat, U O‘zining ikkinchi kelishi arafasida bo‘ladigan
alomatlar haqida so‘zlab beradi va izdoshlarini Uning qaytishini kutib
yashashga chaqiradi (25-26-oyatlar).</p>
<p><strong>21:5−6</strong> Ba’zi odamlar Hirod ibodatxonasining
hashamatidan hayratlanganlarida, Iso ularni tez orada yo‘q bo‘lib
ketadigan moddiy narsalarga mahliyo bo‘lishdan ogohlantirdi. Shunday
kunlar keladiki, ibodatxona butunlay vayron bo‘ladi.</p>
<p><strong>21:7</strong> Shogirdlar darhol bu qachon sodir bo‘lishini va
bu vaqt yaqinlashayotganini qaysi belgi ko‘rsatishini bilishga qiziqib
qolishdi. Shubhasizki, ularning savoli faqat Quddusning vayron
qilinishiga taalluqli edi.</p>
<p><strong>21:8−11</strong> Avvaliga Najotkorning javobi ularni
oxirzamonga, ya’ni Shohlik o‘rnatilishi arafasida ma’bad yana vayron
qilinishiga olib kelganga o‘xshaydi. Soxta Masihlar, yolg‘on
mish-mishlar, urushlar va g‘alayonlar bo‘ladi. Nafaqat xalqlar o‘rtasida
to‘qnashuvlar, balki tabiatdagi buyuk ofatlar: zilzilalar,
ocharchiliklar va vabolar, dahshatli hodisalar va osmondan tushadigan
buyuk alomatlar bo‘ladi.</p>
<p><strong>M. Oxirzamondan oldingi davr (21:12−19)</strong></p>
<p><strong>21:12−15</strong> Avvalgi oyatlarda Iso oxirzamondan bevosita
oldin sodir bo‘ladigan voqealarni tasvirlagan edi. 12-oyat "bulardan
oldin..." iborasi bilan boshlanadi, shuning uchun biz 12−24-oyatlarda
nutq so‘zlash vaqti va kelajakdagi buyuk azob-uqubat davri o‘rtasidagi
vaqt tasvirlangan deb hisoblaymiz. Isoning shogirdlari hibsga olinadi,
ta’qib qilinadi, diniy va fuqarolik sudlariga tortiladi va zindonlarga
tashlanadi. Ularga bu muvaffaqiyatsizlik va fojia bo‘lib tuyulishi
mumkin, ammo aslida Rabbimiz bularning barchasini O‘z shon-shuhratiga
guvohlik berishga aylantiradi.</p>
<p>Ular o‘z himoyasini oldindan tayyorlab qo‘ymasliklari kerak. Hal
qiluvchi paytda Xudo ularga raqiblarini butunlay dovdiratib qo‘yadigan
so‘zlarni aytish uchun alohida donolik beradi.</p>
<p><strong>21:16−18</strong> Oilalarda ham xiyonat bo‘ladi: imon
keltirmagan qarindoshlar masihiylarni tutib beradi, ba’zilari esa
Masihga sodiqligi uchun hatto o‘ldiriladi. 16-oyat - "va ba’zilaringizni
o‘ldirishadi" va 18-oyat - "lekin boshingizdan bitta soch ham
yo‘qolmaydi" o‘rtasida ziddiyat bordek tuyuladi. Bu faqat bir narsani
anglatishi mumkin: garchi ba’zilar Masih yo‘lida azob chekib
o‘lishsa-da, ular ruhan to‘liq saqlanib qolishadi. Ular jismonan
o‘ladilar, lekin abadiy hayotdan mahrum bo‘lmaydilar.</p>
<p><strong>21:19</strong> Bu oyat shuni ko‘rsatadiki, kimki Masih uchun
hamma narsaga bardosh berib, Undan voz kechmasa, bu bilan o‘z imonining
haqiqiyligini isbotlaydi. Chinakam najot topgan insonlar har qanday
holatda ham haqiqat va sadoqatga sodiq qolishadi.</p>
<p><strong>N. Quddusning halokati (21:20−24)</strong></p>
<p>Shubhasizki, bu yerda Rabbimiz milodiy 70-yilda Quddusning vayron
qilinishi mavzusiga o‘tadi. Bu voqeaning boshlanish belgisi Quddusning
Rim qo‘shinlari tomonidan qurshab olinishi bo‘ladi.</p>
<p>"Birinchi asrdagi masihlarga (milodiy 70-yilda) Quddusning vayron
qilinishi va go‘zal marmar ma’badning yer yuzidan supurib tashlanishi
haqida aniq ishora berilgan edi: ’Qachonki Quddusni qo‘shinlar
qurshovida ko‘rsangiz, bilingki, uning vayron bo‘lishi yaqinlashib
qoldi’. Bu, Quddusning vayron bo‘lishiga ishora edi va masihiylar bu
alomatni ko‘rib, qochib ketishlari kerak edi. Imonsizlar shahar
devorlari qo‘shin bilan o‘ralgan bo‘lsa, qochishning iloji yo‘q, deb
e’tiroz bildirishi mumkin, ammo Xudoning Kalomi hech qachon xato
qilmaydi. Rim sarkardasi o‘z qo‘shinlarini qisqa muddatga olib ketib,
yahudiy imondorlarga qochish imkonini berdi. Ular shunday qilishdi,
Pella degan joyga ketishdi va o‘sha yerda najot topishdi." (Dr. Joseph
Parker, Christian Truth Magazine, November 1962, 303-bet.)</p>
<p>Shaharga qayta kirishga urinish halokatli bo‘ladi. Shahar Xudoning
O‘g‘lini rad etgani uchun jazolanishi kerak. O‘sha kunlarda og‘ir
ahvolga tushib qolgan homilador va emizikli ayollarning holiga voy; ular
Isroil yurti va yahudiy xalqi ustidan Xudoning hukmidan qochib qutulishi
qiyin bo‘ladi. Ko‘pchilik o‘ldiriladi, tirik qolganlar esa boshqa
mamlakatlarga asir qilib olib ketiladi.</p>
<p>24-oyatning so‘nggi qismi qadimgi Quddus shahri vayron bo‘lganidan to
g‘ayriyahudiylar davri tugaguncha g‘ayriyahudiylar hukmronligi ostida
bo‘lishi haqidagi ajoyib bashoratdir. Bu yahudiylar qisqa muddat
davomida shaharni boshqarmaydi degani emas, balki shahar
g‘ayriyahudiylar davri tugamaguncha doimiy ravishda ularning bosqini va
tajovuziga duchor bo‘lishi haqida gap ketmoqda.</p>
<p>Yangi Ahd g‘ayriyahudiylarning boyligi, to‘liqligi va davri o‘rtasida
farq qiladi.</p>
<p>1. G‘ayriyahudiylarning boyliklari (Rimliklarga 11:12) Xudo Isroilni
vaqtincha tark etgan paytda g‘ayriyahudiylar egallab turgan imtiyozli
mavqeni ko‘rsatadi.</p>
<p>2. G‘ayriyahudiylarning to‘liqligi (Rim 11:25) - bu Masihning
g‘ayriyahudiy kelini to‘lishib, osmonga ko‘tariladigan va Xudo Isroil
bilan munosabatlariga qaytadigan vaqtdir.</p>
<p>3. G‘ayriyahudiylar davri (Luqo 21:24) aslida Bobil asirligidan
(miloddan avvalgi 521-yil) boshlangan va g‘ayriyahudiy xalqlar Quddus
shahri ustidan nazoratni to‘xtatgunga qadar davom etadi.</p>
<p>Najotkor bu so‘zlarni aytganidan beri o‘tgan asrlar davomida Quddus
asosan g‘ayriyahudiy davlatlar tomonidan boshqarilgan. Imperator Yulian
Murtad (milodiy 331-363-yillar) nasroniylikni obro‘sizlantirish va
Parvardigorning bashoratini rad etishga intildi. U yahudiylarni
ibodatxonani tiklashga da’vat etdi. Ular g‘ayrat bilan ishga kirishib,
hashamatli tarzda kumush belkuraklardan foydalanishdi, qirmizi pardalar
bilan axlat tashishdi. Biroq zilzila va yerdan otilib chiqqan olov
sharlari ularning ishini to‘xtatib qo‘ydi. Ular bu ishni tashlab
ketishga majbur bo‘lishdi. (Edvard Gibbon, Rim imperiyasining tanazzuli
va qulashi, II:95−101.)</p>
<p><strong>O. Ikkinchi kelish (21:25−28)</strong></p>
<p>Bu oyatlarda Iso Masihning ikkinchi kelishi oldidan yuz beradigan
tabiat talvasalari va yer yuzidagi falokatlar tasvirlangan. Quyosh, oy
va yulduzlarda ochiq-oydin belgilar bo‘ladi. Osmon jismlari o‘z
orbitalaridan chiqadi. Bu yer o‘qining og‘ishiga olib kelishi mumkin.
G‘oyat katta suv toshqini quruqlikni bosib ketadi.</p>
<p>Insoniyatni vahima bosadi, chunki osmon jismlari Yer orbitasiga juda
yaqin keladi. Ammo taqvodor insonlar uchun umid bor: "O‘shanda Inson
O‘g‘lining qudrat va ulug‘vorlik bilan bulut ustida kelayotganini
ko‘radilar. Bu voqealar sodir bo‘la boshlaganda, boshingizni ko‘tarib,
najotingiz yaqinlashganini bilinglar."</p>
<p><strong>P. Anjir daraxti va barcha daraxtlar (21:29−33)</strong></p>
<p><strong>21:29−31</strong> Uning qaytishi yaqinligini ko‘rsatuvchi
yana bir belgi - bu gullagan anjir daraxti va barcha daraxtlardir. Anjir
daraxti Isroil xalqining ajoyib timsoli; bu so‘nggi kunlarda u yangi
hayotning guvohi bo‘ladi. Albatta, asrlar davomidagi tarqoqlik va
noma’lumlikdan so‘ng 1948-yilda Isroil xalqi qayta tiklangani va hozirda
xalqlar oilasining a’zosi sifatida e’tirof etilgani bejiz emas.</p>
<p>Boshqa daraxtlarning ham gullashi millatchilikning o‘sishi va
dunyoning rivojlanayotgan mamlakatlarida ko‘plab yangi hukumatlarning
paydo bo‘lishini anglatishi mumkin. Bu belgilar Masihning Shohligi yaqin
orada o‘rnatilishini ko‘rsatadi.</p>
<p><strong>21:32</strong> Iso bularning barchasi sodir bo‘lganda, bu
avlod o‘tmaydi, degan edi. Ammo U "bu avlod" iborasiga qanday ma’no
yuklagan?</p>
<p>1. Ba’zilarning fikricha, Xudovand bu so‘zlarni aytgan paytda
yashagan avlod haqida gapirgan va bularning barchasi Quddus vayron
qilinganda amalga oshgan. Ammo bunday bo‘lishi mumkin emas, chunki Masih
bulutlar ustida qudrat va buyuk shon-sharaf bilan qaytib kelmagan.</p>
<p>2. Boshqalarning fikricha, "bu avlod" so‘zlari bu alomatlar ro‘y bera
boshlagan paytda yashaydigan odamlarga tegishli bo‘lib, bu alomatlarning
boshlanishini ko‘rgan odamlar Masihning qaytishini ham ko‘radilar.
Bashorat qilingan barcha voqealar bir avlodning hayoti davomida sodir
bo‘ladi. Bu mumkin bo‘lgan tushuntirish.</p>
<p>3. Yana bir talqin shuki, "bu avlod" so‘zi Masihga dushman bo‘lgan
yahudiy xalqiga nisbatan ishlatiladi. Parvardigorning aytishicha,
yahudiy millati tarqalib ketishiga qaramay, yo‘q qilinmaydi, balki omon
qoladi va uning O‘ziga bo‘lgan munosabati asrlar davomida o‘zgarmaydi.
Ehtimol, ikkinchi va uchinchi talqinlar to‘g‘ridir.</p>
<p>21:33 Atmosfera va yulduzli osmon o‘tib ketadi. Shuningdek, yer ham
hozirgi ko‘rinishida bo‘lmaydi. Va Parvardigorning bu bashoratlari
amalga oshmay qolmaydi.</p>
<p><strong>Q. Ogohlik va ibodat haqida eslatma (21:34−38)</strong></p>
<p><strong>21:34−35</strong> Shu paytda, Uning shogirdlari yeb-ichish va
kundalik tashvishlarga berilib ketib, o‘sha kun to‘satdan boshlariga
tushmasligi uchun ehtiyot bo‘lishlari lozim. Chunki bu kun yerni
o‘zining doimiy yashash joyi deb hisoblaydigan barcha tirik jonlar uchun
xuddi shunday kutilmaganda keladi.</p>
<p><strong>21:36</strong> Chin shogirdlar doimo sergak turib ibodat
qilishlari kerak. Shu yo‘l bilan ular o‘zlarini Xudoning g‘azabiga
duchor bo‘lgan bu fosiq dunyodan ajratib, Inson O‘g‘lining marhamati
oldida turadigan barcha insonlarga o‘xshab qoladilar.</p>
<p><strong>21:37−38</strong> Hazrat har kuni ma’badda ta’lim berar,
kechalarini esa O‘zi yaratgan bu dunyoda hatto uyi bo‘lmay, Zaytun
tog‘ida o‘tkazar edi. Keyin esa butun xalq Uni yana tinglash uchun
ertalabdan Uning oldiga kelar edi.</p>
