<p><strong>D. Inson O‘g‘lining hokimiyati masalasi (20:1−8)</strong></p>
<p><strong>20:1−2</strong> Bu qanday manzara! Buyuk Ustoz ma’bad
soyasida toliqmay Xushxabarni e’lon qilmoqda, Isroil oqsoqollari esa
Uning ta’lim berish huquqini shubha ostiga olishmoqda. Ular uchun Iso
oddiy nosiralik duradgor edi. U talab qilinadigan rasmiy ta’lim, ilmiy
unvonlar, cherkov hokimiyatining tasdig‘iga ega emasdi. Uning qanday
vakolatlari bor edi? Boshqalarga ta’lim berish, va’z qilish va ma’badni
poklash huquqini Unga kim berdi? Ular buni bilishni istardi!</p>
<p><strong>20:3-8</strong> Iso savolga savol bilan javob berdi; agar
ular to‘g‘ri javob berganlarida, o‘z savollariga ham javob olgan
bo‘lardi. Yahyoning suvga cho‘mdirishini Xudo ma’qullaganmi yoki bu
faqat inson xohishi bilan amalga oshirilganmi? Ular tuzoqqa tushdi. Agar
ular Yahyoni Xudo va’z qilish uchun tayinlaganini tan olsalar, unda nima
uchun uning so‘zlariga quloq solmay, tavba qilmay va u e’lon qilgan
Masihni qabul qilmadilar? Agar Yahyoni oddiy bir va’zxon deb aytsalar,
uni Xudoning payg‘ambari deb bilgan xalqning g‘azabini
qo‘zg‘atishardi.</p>
<p>Shuning uchun ular: "Yahyo hokimiyatni qayerdan olganini bilmaymiz",
deb aytishdi.</p>
<p>Iso: "Unday bo‘lsa, Men ham sizlarga qanday hokimiyat bilan ta’lim
berayotganimni aytmayman", dedi. Agar ular Yahyo haqida hech narsa ayta
olmasalar, nega Yahyodan ulug‘roq Zotning hokimiyatiga shubha
qilmoqdalar? Bu parcha Xudoning Kalomini va’z qilishning asosiy tarkibiy
qismi Muqaddas Ruh bilan to‘lishdan iborat ekanini ko‘rsatadi. Bu
in’omga ega bo‘lgan kishi unvonlar, darajalar va insoniy shon-shuhratga
tayanganlardan ustun keladi.</p>
<p>Diplomingizni qayerdan oldingiz? Sizni kim tayinladi? Bu eski
savollar, ehtimol hasadga asoslangan, hozir ham berilmoqda. Mashhur
universitetning ilohiyot fakultetida yoki boshqa joyda o‘qimagan
muvaffaqiyatli Injil voizining malakasi yoki tayinlanishining
haqiqiyligi shubha ostiga olinadi.</p>
<p><strong>E. Yovuz uzumchilar haqidagi masal (20:9−18)</strong></p>
<p><strong>20:9−12</strong> Xudoning Isroil xalqi uchun doimo
qayg‘urishi uzumzor haqidagi masalda yana bir bor hikoya qilinadi.</p>
<p>Xudo - bu uzumzorini (Isroilni) uzumchilarga (xalq boshliqlari -
Ishayo 5:1-7 ga qarang) foydalanish uchun bergan yagona insondir. U
uzumchilardan hosilni olish uchun qullarini yubordi; bu qullar Ishayo va
Yahyo Cho‘mdiruvchi kabi Xudoning payg‘ambarlari bo‘lib, Isroilni tavba
qilish va imonga chaqirdilar. Ammo Isroil hukmdorlari payg‘ambarlarni
doim ta’qib qilishardi.</p>
<p><strong>20:13</strong> Nihoyat, Xudo O‘zining sevimli O‘g‘lini
yuborib, ular Undan uyalishlariga umid qildi (garchi Xudo Masihning rad
etilishini bilsa-da). E’tibor bering, Masih boshqalardan farq qiladi.
Ular qul edilar, U - O‘g‘il.</p>
<p><strong>20:14</strong> O‘tmishlariga sodiq qolgan uzumchilar
merosxo‘rni ham yo‘q qilishga qaror qilishdi. Boshliqlar va xalqning
o‘qituvchilari sifatida ular mutlaq huquqlarga ega bo‘lishni xohlashdi -
"uning merosi bizniki bo‘ladi." Ular hech qachon Isoga o‘zlarining diniy
lavozimlarini berishni istamadilar. Agar Uni o‘ldirsalar, Isroil ustidan
hukmronliklariga hech narsa xavf solmaydi, deb o‘ylashdi.</p>
<p><strong>20:15−17</strong> Va uni uzumzordan tashqariga chiqarib,
o‘ldirishdi. Shunda Iso yahudiy tinglovchilaridan so‘radi: "Uzumzor
egasi bu yovuz uzumchilarni nima qiladi?" Matto Injilida oliy ruhoniylar
va oqsoqollar o‘zlarini o‘zlari hukm qilib, u ularni o‘ldiradi, deb
javob berishgan (Matto 21:41).</p>
<p>Bu yerda Rabbiyning O‘zi javob berdi: "U kelib, o‘sha uzumchilarni
halok qiladi va uzumzorni boshqalarga beradi." Bu Masihni rad etgan
yahudiylar yo‘q qilinishini va Xudo imtiyozli o‘rinlarni boshqalarga
berishini anglatardi. "Boshqalar" g‘ayriyahudiylar yoki oxirzamonda
tiklanadigan Isroilga tegishli bo‘lishi mumkin.</p>
<p>Yahudiylar bunday so‘zlarni eshitib, orqaga tisarilishdi. "Aslo
bunday bo‘lmasin!" deyishdi ular. Rabbiy bu bashoratni Zabur 117:22 ni
keltirib tasdiqladi. Yahudiy quruvchilar Masihni, Toshni rad etishdi.
Ularning rejalarida Unga joy topilmadi. Ammo Xudo Uni hamma narsadan
ustun qo‘yishga qaror qildi va Uni bosh burchak toshi qilib qo‘ydiki,
Usiz ish bitmaydi va Unga eng oliy sharaf berildi.</p>
<p><strong>20:18</strong> Bu oyatda Masihning ikki kelishiga ishora bor.
(Boshqalar tosh haqida gapirganda, Isoning oldida tavba qilib
yiqiladigan, parchalanib, najot topadigan gunohkorni nazarda tutishadi.
Masihni rad etgan kishi esa kelajakdagi hukm paytida kukun qilib ezib
tashlanadi.) Uning birinchi kelishi yerdagi tosh bilan ifodalangan;
odamlar Uning past va kamtarligidan qoqilib, Uni rad etganlari uchun
parchalanib ketishdi. Ushbu oyatning ikkinchi qismida toshning osmondan
tushib, ishonmaydiganlarni kukun qilib ezib tashlashi ko‘rsatilgan.</p>
<p><strong>F. Qaysarga nima berish kerak, Xudoga nima berish kerak
(20:19−26)</strong></p>
<p><strong>20:19−20</strong> Oliy ruhoniylar va ulamolar Iso bu gaplarni
ular haqida aytganini tushunishdi, shuning uchun Unga qo‘l ko‘tarish
imkoniyatlarini yanada ko‘proq izlashdi. Ular Isoni hibsga olib, Rim
hukmdorining sudiga topshirish uchun asos bo‘ladigan so‘zlarni ayttirish
maqsadida ayyor odamlarni yuborishdi.</p>
<p>Bu makkorlar avvaliga Uni Xudoga bo‘lgan sadoqati va odamlardan
qo‘rqmasligi uchun maqtashdi, U qaysarga qarshi biror narsa deyishiga
umid qilishdi.</p>
<p><strong>20:21−22</strong> Ular Isodan yahudiylarning qaysarga soliq
to‘lashi to‘g‘rimi, deb so‘radilar. Agar Iso "yo‘q" deb javob berganida,
uni xoinlikda ayblab, rimliklar qo‘liga topshirgan bo‘lishardi. Agar
"ha" degan bo‘lsa, bunday qarashlar uchun irodianlar (va ko‘plab
yahudiylar) undan yuz o‘girardi.</p>
<p><strong>20:23−24</strong> Iso o‘ziga qarshi fitna uyushtirilganini
angladi. U o‘ziga bir dinor berishlarini so‘radi; ehtimol, uning o‘z
tangasi yo‘q edi. Ularning bu tangalarga ega bo‘lganliklari va ulardan
foydalanayotganliklari majusiylar hokimiyatiga qaram ekanliklarini
ko‘rsatardi.</p>
<p>Iso: "Unda kimning surati va yozuvi bor?" deb so‘radi. Ular:
"Qaysarniki," deb javob berishdi.</p>
<p><strong>20:25−26</strong> Shunda Iso quyidagi so‘zlar bilan ularni
lol qoldirdi: "Unday bo‘lsa, qaysarniki bo‘lgan narsani qaysarga,
Xudoniki bo‘lgan narsani Xudoga bering." Ular, chamasi, qaysarning
manfaatlariga juda e’tibor qaratishardi, ammo Xudoning ishlaridan yiroq
edilar. "Pul qaysarniki, sizlar esa Xudonikisiz. Dunyo o‘z tangalariga
ega bo‘lsin, Xudo esa O‘z yaratganlariga." Hayotdagi eng muhim
narsalardan ko‘z yumib, arzimas ishlarga e’tibor qaratish juda oson.</p>
<p>O‘ziga o‘xshaganlarga qarz berish va ayni paytda Xudoga tegishli
bo‘lgan narsalarni talon-taroj qilish ham oson.</p>
<p><strong>G. Sadduqiylar va ularning tirilish haqidagi jumbog‘i
(20:27−44)</strong></p>
<p><strong>20:27</strong> Isoni siyosiy masalada tutib olishga urinish
muvaffaqiyatsizlikka uchragach, ba’zi sadduqiylar ilohiyot jumbog‘i
bilan uning oldiga kelishdi. Ular o‘liklarning tirilishini butunlay
inkor etganlari uchun, o‘ta g‘alati misol orqali bu ta’limotni masxara
qilmoqchi bo‘lishdi.</p>
<p><strong>20:28−33</strong> Ular Isoga Muso qonuniga ko‘ra, bo‘ydoq
odam naslni davom ettirish va oilaviy mulkni saqlab qolish uchun
akasining bevasiga uylanishi kerakligini eslatdilar (Qonunlar 25:5).
Ularning hikoyasiga ko‘ra, bir ayol ketma-ket yetti aka-ukaga turmushga
chiqqan. Yettinchisi vafot etgach, u ham farzand ko‘rmay o‘lgan. "Xo‘sh,
qayta tirilganda u ularning qaysi biriga xotin bo‘ladi?" deb so‘radilar.
Ular bunday hal qilib bo‘lmaydigan muammoni ko‘tarib, o‘zlarini juda
aqlli deb o‘ylashdi.</p>
<p><strong>20:34</strong> Iso bunga javoban nikoh munosabatlari faqat bu
dunyoga xos ekanini, osmonda davom etmasligini aytdi. U osmonda er-xotin
bir-birini tanimaydi demadi, balki u yerda ularning o‘zaro munosabatlari
butunlay boshqacha asosda qurilishini ta’kidladi.</p>
<p><strong>20:35</strong> "O‘sha davrga erishishga muvaffaq bo‘lganlar"
iborasi har qanday inson o‘zi osmonga sazovor bo‘lishi mumkinligini
anglatmaydi: gunohkorlar ega bo‘lishi mumkin bo‘lgan yagona xizmat - bu
Rabbimiz Iso Masihning xizmatidir. "Faqat o‘zini o‘zi hukm qilganlar,
Masihni qabul qilganlar va barcha xizmatlar Unga tegishli ekaniga
qo‘shilganlargina munosib sanaladi" (Coates, Luke’s Gospel, 252-bet).
"O‘likdan tirilish" iborasi faqat mo‘minlarning tirilishiga
taalluqlidir. U aslida "o‘liklar orasidan (yunoncha "ek") qayta
tirilish" degan ma’noni anglatadi.</p>
<p>Qutqarilgan va qutqarilmagan barcha o‘liklar bir vaqtning o‘zida
tiriladi, degan fikr Muqaddas Kitobda uchramaydi.</p>
<p><strong>20:36</strong> Keyin osmon holatining ustunligi ta’kidlanadi.
U yerda o‘lim yo‘q, bu jihatdan insonlar farishtalar bilan teng bo‘ladi.
Ular ham Xudoning farzandlaridir. Mo‘minlar allaqachon Xudoning
farzandlari, lekin bu tashqi ko‘rinishda namoyon bo‘lmaydi. Osmonda ular
Xudoning farzandlari sifatida ko‘rinadi. Ularning birinchi tirilishda
ishtirok etishlari ham buni tasdiqlaydi. "Biz faqat shuni bilamizki, U
zohir bo‘lganda, biz ham Unga o‘xshash bo‘lamiz, chunki Uni qanday
bo‘lsa, shundayligicha ko‘ramiz" (1 Yuhanno 3:2). "Masih - sizning
hayotingiz zohir bo‘lganda, siz ham U bilan birga ulug‘vorlikda zohir
bo‘lasiz" (Kolosaliklar 3:4).</p>
<p><strong>20:37−38</strong> Tirilishni asoslash uchun Iso Chiqish 3:6
ga murojaat qiladi. U yerda Muso Egamizni Ibrohimning Xudosi, Is’hoqning
Xudosi va Yoqubning Xudosi deb atagan. Agar sadduqiylar o‘ylab
ko‘rganlarida edi, quyidagilarni anglab yetgan bo‘lishardi: (1) Xudo
o‘liklarning emas, tiriklarning Xudosi; (2) Ibrohim, Is’hoq va Yoqub
vafot etgan. Demak, Xudo ularni qayta tiriltirishi kerak, degan xulosa
kelib chiqadi. Egamiz: "Men Ibrohimning Xudosi edim..." demadi, balki:
"Men borman..." dedi. Xudoning tiriklar Xudosi ekanligi tirilishni
taqozo etadi.</p>
<p><strong>20:39−44</strong> Ba’zi ulamolar Uning dalillarining kuchini
tan olishga majbur bo‘ldi. Biroq Iso so‘zini tugatmay, yana bir bor
Xudoning Kalomiga murojaat qildi. Zabur 109:1 da Dovud Masihni o‘z Egasi
deb atagan. Barcha yahudiylar Masih Dovudning o‘g‘li bo‘lishiga rozi
edilar. Qanday qilib U ham Dovudning Egasi, ham uning o‘g‘li bo‘lishi
mumkin? Bu savolga Iso Masihning O‘zi javob bo‘ladi. U Dovuddan Inson
O‘g‘li sifatida kelib chiqqan bo‘lsa-da, Dovudning Yaratuvchisi edi.
Biroq ular buni tushunish uchun juda ko‘r edilar.</p>
<p><strong>I. Ulamolarga qarshi ogohlantirish (20:45−47)</strong></p>
<p>Shunda Iso xalq oldida shogirdlarini ulamolardan ogohlantirib dedi:
Ular xudojo‘y ko‘rinish uchun uzun kiyimlarda yurishadi. Gavjum
bozorlarda o‘zlarini hurmat bilan salomlashlarini yoqtirishadi.
Ibodatxonalarda va ziyofatlarda to‘rga o‘tirishni xohlashadi. Ular beva
ayollarning uy-joylarini tortib olib, xo‘ja ko‘rsinga uzoq ibodat
qilishadi. Bunday ikkiyuzlamachilik uchun ular yanada qattiqroq
jazolanadi.</p>
