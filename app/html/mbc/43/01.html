<p><strong>I. MUQADDIMA: XUDONING O‘G‘LINING BIRINCHI KELISHI
(1:1−18).</strong></p>
<p>Yuhanno o‘z Injilini Kalom haqida hikoya qilishdan boshlaydi, ammo
darhol Kalom kim yoki nima ekanligini tushuntirmaydi. So‘z - bu til
birligi bo‘lib, uning yordamida o‘zimizni ifodalaymiz, boshqalar bilan
muloqot qilamiz. Biroq Yuhanno til haqida emas, ko‘proq Inson haqida
yozadi.</p>
<p>Bu Inson - Xudoning O‘g‘li Rabbimiz Iso Masihdir. Xudo O‘zini
insoniyatga Rabbimiz Iso Masih timsolida to‘liq namoyon etdi. Dunyoga
kelgach, Masih bizga Xudoning qiyofasini mukammal tarzda ko‘rsatdi. U
biz uchun xochda o‘lib, Xudo bizni qanchalik sevishini anglatdi. Shunday
qilib, Masih Xudoning insonga yo‘naltirilgan jonli Kalomi, Xudo
fikrlarining ifodasidir.</p>
<p><strong>A. So‘z abadiyat va zamonda (1:1-5)</strong></p>
<p><strong>1:1</strong> Avvalda Kalom bor edi. Uning O‘zi ibtidosiz,
balki abadiy mavjud edi. Inson aqli qamrab olishi mumkin bo‘lgan
o‘tmishda Hazrati Iso doimo bor edi. U hech qachon yaratilmagan. Uning
boshlanishi yo‘q edi. (Injildagi Xudoning O‘g‘li shajarasi bizga kerak
bo‘lmasligi mumkin edi.) Va Kalom Xudo bilan birga edi. U alohida va
mustaqil Shaxs edi. U shunchaki g‘oya, fikr yoki noaniq namuna emas,
balki Xudo bilan yashaydigan haqiqiy Shaxs edi. Kalom esa Xudo edi. U
nafaqat Xudoning yonida edi, balki Uning O‘zi ham Xudo edi.</p>
<p>Muqaddas Kitob ta’limoticha, Xudo yagona, lekin U uchta Shaxs - Ota,
O‘g‘il va Muqaddas Ruhda bir butundir. Uchala Shaxs ham bitta Xudodir.
Ushbu oyatda ikkita Shaxs - Ota Xudo va O‘g‘il Xudo tilga olingan. Bu
Injildagi Iso Masih Xudo ekanligi haqidagi ko‘plab aniq ta’kidlarning
birinchisidir. Uni Xudoga o‘xshatish yoki ilohiy deyishning o‘zi yetarli
emas. Muqaddas Kitob ta’limoticha, U Xudodir.</p>
<p><strong>1:2</strong> 2-oyat bir qarashda aytilganlarning oddiy
takroriga o‘xshaydi, aslida esa unday emas. Ushbu oyat Masihning
shaxsiyati va Uning Ilohiyligi boshlang‘ichga ega emasligini o‘rgatadi.
U birinchi marta Baytlahm go‘dagi timsolida Shaxsga aylanmadi. Buning
ustiga, U o‘likdan tirilganidan keyin, bugungi kunda ba’zilar
o‘rgatganidek, Xudoga aylanmadi. U azaldan Xudodir.</p>
<p><strong>1:3</strong> Hamma narsa U orqali vujudga keldi. U
yaratilmagan, balki hamma narsaning Yaratuvchisi bo‘lgan. U insoniyatni,
hayvonlarni, samoviy sayyoralarni, farishtalarni - barcha ko‘rinadigan
va ko‘rinmaydigan narsalarni yaratdi. Usiz hech narsa vujudga kelmagan.
Bu so‘zlar hech qanday istisnoga yo‘l qo‘ymaydi.</p>
<p>Agar hamma narsa yaratilgan bo‘lsa, demak, U tomonidan yaratilgan.
Yaratuvchi sifatida U, tabiiyki, O‘zi yaratgan hamma narsaga hukmronlik
qiladi. Xudoning uchala shaxsi ham yaratilish jarayonida ishtirok etgan:
"Xudo avvalida osmon va yerni yaratdi" (Ibtido 1:1). "Xudoning Ruhi suv
ustida aylanib yurardi" (Ibtido 1:2). "Hamma narsa U orqali va U (Masih)
uchun yaratilgan" (Kolosaliklar l:16).</p>
<p><strong>1:4</strong> Unda hayot bor edi. Bu Uning nafaqat tirik
bo‘lganini, balki hayot manbai bo‘lganini va hozir ham ekanligini
anglatadi. So‘z bu yerda ham jismoniy, ham ma’naviy hayotni o‘z ichiga
oladi. Tug‘ilganimizda jismoniy hayotga ega bo‘ldik. Yuqoridan qayta
tug‘ilganimizda esa, ruhiy hayotga ega bo‘lamiz. Ikkala hayot ham
Undandir.</p>
<p>Hayot esa odamlarning nuri edi. U nafaqat bizga hayot baxsh etgan,
balki insonlar uchun yorug‘lik hamdir.</p>
<p>U insonga kerakli yo‘nalish va yo‘l-yo‘riq beradi. Axir, yashash
boshqa-yu, qanday yashashni bilish, hayotning asl maqsadini tushunish,
samoga boradigan yo‘lni bilish boshqa. U bizga hayot bergan va yuradigan
yo‘limizni yoritib qo‘ygan Zotdir.</p>
<p>Injilning birinchi bobida Rabbimiz Iso Masihning yettita ajoyib ismi
keltirilgan. Uning nomlari: 1) Kalom (1, 14-oyatlar); 2) Nur (5,
7-oyatlar); 3) Xudoning Qo‘zisi (29, 36-oyatlar); 4) Xudoning O‘g‘li
(34, 49-oyatlar); 5) Masih (41-oyat); 6) Isroil Podshosi (49-oyat); 7)
Inson O‘g‘li (51-oyat). Har biri kamida ikki marta tilga olingan
dastlabki to‘rtta ism qo‘llanishda universal bo‘lib tuyuladi. Oxirgi
uchta ism, har biri faqat bir marta tilga olingan bo‘lib, Isroilga,
Xudoning qadimgi xalqiga tegishli edi.</p>
<p><strong>1:5</strong> Zulmatda nur ham porlaydi. Gunohning paydo
bo‘lishi odamlarning ongini xiralashtirdi. Gunoh dunyoni shu ma’noda
zulmatga botirdiki, odamlar nafaqat Xudoni bilmadilar, balki uni
bilishni ham xohlamadilar. Bu zulmatga Rabbimiz Iso - qorong‘ilikda
porlagan nur kirib keldi.</p>
<p>Zulmat uni qamrab ololmadi. Bu, Iso dunyoga kelganida, zulmat uni
tushunmaganini anglatishi mumkin. Odamlar Uning aslida kim ekanligini va
nima uchun kelganini anglashmasdi. NKJV hoshiyasida berilgan yana bir
izoh bor: zulmat uni yengib o‘tolmadi.</p>
<p>Bunday tushunchani ham taklif qilish mumkin: odamlarning rad etishi
va ularning dushmanona munosabati haqiqiy nurning porlashiga to‘sqinlik
qilolmadi.</p>
<p><strong>B. Yahyo payg‘ambarning xizmati (1:6−8)</strong></p>
<p><strong>1:6</strong> Ushbu oyat Injilni yozgan Yuhannoga emas, balki
Yahyo payg‘ambarga taalluqlidir. Yahyo payg‘ambar Rabbimiz Isoning
yo‘lini tayyorlovchi sifatida Xudo tomonidan yuborilgan edi. Uning
vazifasi Masihning kelishini e’lon qilish va odamlarni Uni qabul
qilishga tayyorlashdan iborat edi.</p>
<p><strong>1:7</strong> Bu odam Isoning haqiqatan ham dunyoning Nuri
ekanligiga guvohlik berish uchun keldi, toki barcha odamlar U orqali
imon keltirsinlar.</p>
<p><strong>1:8</strong> Agar Yahyo e’tiborni o‘ziga qaratishga
uringanida, berilgan vazifasiga sodiq bo‘lmagan bo‘lardi. U odamlarga
o‘zini emas, Isoni ko‘rsatdi.</p>
<p><strong>D. Xudo O‘g‘lining birinchi kelishi (1:9−18)</strong></p>
<p><strong>1:9</strong> Haqiqiy Nur bor edi. Ko‘p asrlar davomida turli
odamlar o‘zlarini yo‘lboshchi va xaloskor deb da’vo qilishgan, ammo
Yahyo guvohlik bergan Zot haqiqiy Nur, eng yaxshi va eng asl Nur edi. Bu
oyatning boshqa tarjimasi shunday: "Dunyoga kelib, har bir insonga nur
beradigan haqiqiy Nur". Boshqacha aytganda, "dunyoga kelayotgan" iborasi
har bir odamni emas, balki haqiqiy Nurni tasvirlashi mumkin. Aynan
haqiqiy Nurning dunyoga kelishi tufayli har bir inson nurga ega bo‘ldi.
Bu har bir kishi Masih haqida qandaydir ichki bilimga ega bo‘ldi degani
emas. Bu, barcha odamlar Rabbimiz Iso haqida qachondir eshitgan, degan
ma’noni ham anglatmaydi.</p>
<p>Bu, ehtimol, Nurning millati, irqi va terisining rangidan qat’i
nazar, barcha insonlar uchun porlab turganini anglatadi. Bu yana shuni
anglatadiki, Rabbimiz Iso barcha insonlarni yoritib, ularning asl
mohiyatini ochib berdi. Dunyoga mukammal Inson bo‘lib kelib, U boshqa
insonlarning qanchalik nomukammal ekanligini ko‘rsatdi. Xona qorong‘u
bo‘lganda, mebellardagi changni ko‘rmaysiz. Ammo xonaga yorug‘lik
tushganda, u aslida qanday bo‘lsa, shunday ko‘rinadi. Xuddi shuningdek,
Haqiqiy Nurning yog‘dusi insonni aslida qanday bo‘lsa, shundayligicha
ko‘rsatadi.</p>
<p><strong>1:10</strong> Iso Baytlahmda tug‘ilganidan to osmonga qaytgan
kunigacha biz hozir yashayotgan dunyoda bo‘lgan. U butun olamni yaratgan
va uning qonuniy Hokimi edi. Odamlar Uni Yaratuvchi deb tan olish
o‘rniga, Uni o‘zlariga o‘xshagan oddiy odam deb o‘yladilar. Unga begona
va musofir sifatida munosabatda bo‘ldilar.</p>
<p><strong>1:11</strong> U O‘zinikilarga keldi (O‘zinikilarga yoki
O‘ziga - NKJV hoshiyasida). U birovning mulkiga daxl qilmadi. Aksincha,
U O‘zi yaratgan sayyorada yashadi. Ammo O‘zinikilari Uni qabul
qilmadilar. Umuman olganda, bu butun insoniyatga tegishli bo‘lishi
mumkin edi; va darhaqiqat, insoniyatning ko‘pchiligi Uni rad etdi.
Biroq, tor ma’noda, Uning yer yuzidagi tanlangan xalqi yahudiylar edi. U
dunyoga kelib, yahudiylarga O‘zini Masih sifatida namoyon qildi, lekin
ular Uni qabul qilmadilar.</p>
<p><strong>1:12</strong> Shunday qilib, endi U yana O‘zini butun
insoniyatga taklif qilmoqda va Uni qabul qilganlarga Xudoning farzandi
bo‘lish huquqini yoki vakolatini bermoqda. Bu oyat bizga qanday qilib
Xudoning farzandi bo‘lishimiz mumkinligini aniq ko‘rsatib beradi. Bunga
na ezgu ishlar, na cherkovga a’zo bo‘lish, na qo‘limizdan kelgancha
harakat qilish olib keladi - faqat bitta narsa kerak: Uni qabul qilish,
Uning nomiga imon keltirish.</p>
<p><strong>1:13</strong> Jismonan farzand bo‘lish uchun tug‘ilish kerak.
Xuddi shuningdek, Xudoning farzandi bo‘lish uchun qayta tug‘ilish lozim.
Bu yuqoridan tug‘ilish, yoki murojaat, yoki najot deb ataladi. Bu oyat
bizga yuqoridan tug‘ilishga olib bormaydigan uchta yo‘lni va unga
erishishning yagona usulini ko‘rsatadi. Avval, yuqoridan tug‘ilishga
olib kelmaydigan uchta yo‘l: Qondan emas. Bu shuni anglatadiki,
ota-onasi masihiy bo‘lgan odam nasldan masihiy bo‘lmaydi. Najot
ota-onadan bolaga qon orqali o‘tmaydi. Tananing xohishidan emas.
Boshqacha aytganda, inson o‘z tanasining sa’y-harakatlari bilan
yuqoridan tug‘ila olmaydi. Ya’ni, garchi u najot topishni istasa-da,
buning uchun uning o‘z istagi yetarli emas. Erkakning xohishidan
emas.</p>
<p>Hech bir inson boshqa insonga najot bera olmaydi. Misol uchun, voiz
ma’lum bir odamning yuqoridan tug‘ilishini juda xohlashi mumkin, ammo u
bu ajoyib tug‘ilishni berishga qodir emas. Xo‘sh, bu tug‘ilish qanday
sodir bo‘ladi? Javobni quyidagi so‘zlarda topamiz: "Lekin Xudodan
tug‘ilganlar". Bu shuni anglatadiki, insonni yangi hayotga qaytarishga
qodir bo‘lgan kuch nimadadir yoki kimdadir emas, balki Xudodadir.</p>
<p><strong>1:14</strong> Iso Baytlahmda chaqaloq qiyofasida
tug‘ilganida, Kalom tanaga aylandi. U Xudoning O‘g‘li sifatida doimo
osmonda Otasi bilan birga bo‘lib, endi inson tanasida dunyoga keldi. U
biz bilan birga yashadi. Uning kelishi qisqa muddatli emas edi, chunki
bu qandaydir xato yoki tushunmovchilikka sabab bo‘lishi mumkin edi. Xudo
haqiqatan ham bu yerga keldi va odamlar orasida Inson sifatida yashadi.
"Yashadi" so‘zi "chodirda yashadi" yoki "chodirini tikdi" degan ma’noni
anglatadi. Uning tanasi o‘ttiz uch yil davomida odamlar orasida yashagan
"chodir" edi.</p>
<p>Biz Uning ulug‘vorligini ko‘rdik. Muqaddas Kitobda "shon-shuhrat"
so‘zi ko‘pincha Xudoning huzurida ko‘rinadigan yorqin, porloq nurni
anglatadi. Shuningdek, Xudoning mukammalligi va muqaddasligini ham
bildiradi.</p>
<p>Iso yer yuzida yashaganida, O‘z shon-shuhratini inson tanasida
yashirdi.</p>
<p>Ammo Uning ulug‘vorligi ikki yo‘l bilan namoyon bo‘ldi. Birinchidan,
Unda axloqiy ulug‘vorlik bor edi. Bu bilan biz Uning mukammal hayoti va
xulqining porlashini nazarda tutamiz. Unda hech qanday nuqson yoki
jismoniy kamchilik yo‘q edi. U har jihatdan mukammal edi. Uning barcha
fazilatlari hayotida mutlaq uyg‘unlikda namoyon bo‘ldi. Keyin, O‘zgarish
tog‘ida Uning ulug‘vorligi ko‘zga ko‘rinarli tarzda namoyon bo‘ldi
(Matto 17:1-2). O‘sha paytda Butrus, Yoqub va Yuhanno Uning yuzi
quyoshdek porlayotganini va kiyimlari nurdek oppoq bo‘lganini ko‘rdilar.
Bu uch shogirdga Hazrati Iso yer yuziga qaytib kelib, ming yil
hukmronlik qilganida ega bo‘ladigan barcha ulug‘vorlikni oldindan
ko‘rish imkoniyati berildi.</p>
<p>Shubhasiz, Yuhanno aytgan "biz Uning ulug‘vorligini ko‘rdik" degan
so‘zlar, avvalo, Hazrati Isoning axloqiy ulug‘vorligiga taalluqlidir. U
va boshqa shogirdlar yer yuzida qachonlardir mavjud bo‘lgan eng mukammal
hayot mo‘jizasini kuzatishdi. Biroq, Yuhanno O‘zgarish tog‘idagi voqeani
ham nazarda tutgan bo‘lishi mumkin. Shogirdlarga ko‘rsatilgan
ulug‘vorlik Uning haqiqatan ham Xudoning O‘g‘li ekanligini tasdiqladi.
Iso - Otaning yakka-yu yagona O‘g‘li, ya’ni Masih - Xudoning yagona
O‘g‘lidir. Xudoning O‘ziga o‘xshagan boshqa o‘g‘li yo‘q edi. Ma’lum
ma’noda, barcha haqiqiy imonlilar Xudoning o‘g‘illaridir. Ammo Iso -
Xudoning O‘g‘li - o‘z turida yakkadir. U Xudoning O‘g‘li bo‘lgani uchun
Xudoga tengdir.</p>
<p>Najotkor inoyat va haqiqatga to‘la edi. Bir tomondan, U loyiq
bo‘lmagan odamlarga nisbatan mehr-shafqatga to‘la edi, boshqa tomondan
esa, U mutlaqo halol va to‘g‘ri so‘z edi, hech qachon gunohni
kechirmagan va yomonlikni ma’qullamagan. Mutlaq rahmdil va ayni paytda
mutlaq adolatli bo‘lishni faqat Xudo uddalay oladi.</p>
<p><strong>1:15</strong> Yahyo cho‘mdiruvchi Iso Xudoning O‘g‘li
ekanligi haqida guvohlik berdi. Rabbimiz xizmatini boshlashidan oldin,
Yahyo U haqda odamlarga xabar bergan edi. Iso xizmatga chiqqanida, Yahyo
shunday dedi: "Bu Men aytgan Zot edi..." Isoning tug‘ilishi va xizmatiga
kelsak, U Yahyodan keyin keldi. U Yahyo tug‘ilganidan olti oy o‘tib
tug‘ildi va Yahyo va’z qilib, suvga cho‘mdirishni boshlaganidan ko‘p
o‘tmay Isroil xalqi oldida paydo bo‘ldi. Lekin Iso Yahyodan ustun turdi.
U Yahyodan ulug‘roq edi; U faqatgina Yahyodan oldin mavjud bo‘lgani
uchun katta sharafga loyiq edi. U, Xudoning O‘g‘li, abadiy mavjud
bo‘lgan.</p>
<p><strong>1:16</strong> Rabbimiz Isoga ishongan har bir kishi Uning
to‘liqligidan ma’naviy kuch oladi. Uning to‘liqligi shunchalik kattaki,
U barcha mamlakatlardagi barcha masihiylarni u bilan ta’minlay oladi.
"Inoyat ustiga inoyat" iborasi "inoyat ortidan inoyat" yoki "mo‘l-ko‘l
inoyat" ma’nosini anglatishi mumkin. Bu yerda inoyat Xudoning O‘z
suyukli farzandlariga ko‘rsatadigan marhamatidir.</p>
<p><strong>1:17</strong> Yuhanno Eski Ahd davrini Yangi Ahd davriga
qarshi qo‘yadi. Muso orqali berilgan qonun inoyatning bir ko‘rinishi
emas edi. U odamlardan itoatkorlikni talab qilar va uni buzganlarni
o‘limga mahkum etar edi.</p>
<p>U odamlarga nima yaxshi ekanligini ko‘rsatar, lekin ularga shunday
qilish uchun kuch bermasdi. U odamlarga gunohkor ekanliklarini
ko‘rsatish uchun berilgan, ammo ularni gunohdan saqlay olmasdi. Inoyat
va haqiqat esa Iso Masih orqali keldi. U dunyoni hukm qilish uchun emas,
balki noloyiqlarni, o‘zini qutqara olmaydigan, Unga dushman bo‘lganlarni
qutqarish uchun keldi. Bu inoyatdir - yerdagi eng yomon odam uchun
osmondagi eng yaxshi ne’mat.</p>
<p>Iso Masih orqali nafaqat inoyat, balki haqiqat ham keldi. U O‘zi
haqida: "Men... Haqiqatman", dedi. U barcha so‘zlari va
xatti-harakatlarida mutlaqo halol va sodiq edi. U haqiqatdan voz kechmay
inoyat ko‘rsatardi. U gunohkorlarni sevardi, lekin ularning gunohlarini
yomon ko‘rardi.</p>
<p>U gunohning jazosi o‘lim ekanligini tushunardi. Natijada, U biz loyiq
bo‘lgan o‘limni O‘zi qabul qildi. Bu orqali bizga O‘zining cheksiz
muhabbatini ko‘rsatdi. Biz bu muhabbatga loyiq emas edik. U bizning
jonimizni qutqarish va osmondagi hayotni in’om etishni istardi.</p>
<p><strong>1:18</strong> Xudoni hech kim hech qachon ko‘rmagan. Xudo
Ruhdir, shuning uchun U ko‘rinmas. Uning jismoniy tanasi yo‘q. Garchi U
Eski Ahdda odamlarga farishta yoki inson qiyofasida zohir bo‘lgan
bo‘lsa-da, bu hodisalar Xudoning haqiqatan ham shunday ko‘rinishiga
dalil bo‘la olmaydi. Bular Uning O‘z xalqi bilan gaplashishi uchun
tanlagan vaqtinchalik ko‘rinishlar edi, xolos. Faqat Rabbimiz Iso -
Xudoning yagona O‘g‘li; U Uning yakka-yu yagona O‘g‘lidir. Unga o‘xshash
boshqa o‘g‘il yo‘q. (Muqaddas Kitobning NU va NKJV matnlarida "yagona
Xudo" deb o‘qiymiz. An’anaviy "yagona O‘g‘il" iborasi aksariyat
qo‘lyozmalarga to‘g‘ri keladi, shuningdek, 3:16 ga ham.) U doimo
Ota-Xudoga juda yaqin turadi. Hatto Iso bu yerda, yer yuzida bo‘lganida
ham, U baribir Otaning bag‘rida edi. U Xudo bilan bir edi va Xudoga teng
edi.</p>
<p>Odamlarga Xudo kimligini to‘la-to‘kis ko‘rsatgan Zot muborak bo‘lsin.
Odamlar Isoni ko‘rganlarida Xudoni ko‘rdilar. Ular Xudoning so‘zlarini
eshitdilar. Ular Xudoning sevgisi va marhamatini his qildilar.</p>
<p>Xudoning maqsadi va insoniyatga bo‘lgan munosabati Masih orqali
to‘liq namoyon bo‘ldi.</p>
<p><strong>II. XUDO O‘G‘LINING XIZMATIDAGI BIRINCHI YIL (1:19 -
4:54)</strong></p>
<p><strong>A. Yahyo payg‘ambarning guvohligi (1:19−34)</strong></p>
<p><strong>1:19</strong> O‘zini Yahyo deb atagan odam xalqni tavba
qilishga da’vat etayotgani va Masih kelishi kerakligi haqidagi xabar
Quddusga yetib kelgach, yahudiylar ruhoniylar va levilardan iborat bir
guruhni uning kimligini aniqlash uchun yubordilar. Ruhoniylar ma’badda
muhim xizmatni bajarishardi, levilar esa ma’badda umumiy vazifalarni
bajaruvchi xizmatchilar edi. Ular Yahyodan: "Sen kimsan? Sen uzoq
kutilgan Masihminan?" deb so‘rashdi.</p>
<p><strong>1:20</strong> Boshqa birov bu imkoniyatdan foydalanib, o‘zini
Masih deb e’lon qilishi mumkin edi. Lekin Yahyo ishonchli guvoh edi. U
Masih emasligini ochiq tan oldi.</p>
<p><strong>1:21−22</strong> Yahudiylar Masih kelishidan oldin Ilyos yer
yuziga qaytishini kutishardi (Malaki 4:5). Ular: "Agar Yahyo Masih
bo‘lmasa, ehtimol u Ilyosdir", deb o‘ylashdi. Lekin Yahyo u Ilyos
emasligiga ishontirdi. Tavrotda (Qonunlar 18:15) Muso shunday degan edi:
"Rabbingiz Xudo sizlarga o‘z xalqingizdan, menga o‘xshagan bir
payg‘ambar yuborgay. Unga quloq solinglar." Yahudiylar bu bashoratni
eslab, Yahyo Muso aytgan o‘sha payg‘ambar bo‘lishi mumkin, deb
o‘ylashdi. Biroq Yahyo bunday emasligini yana bir bor ta’kidladi.
Delegatsiya aniq javobsiz Quddusga qaytishni istamadi, shuning uchun
uning a’zolari Yahyodan yana kim ekanligini so‘rashdi.</p>
<p><strong>1:23</strong> U: "Men sahroda nido qiluvchining ovoziman",
dedi. Ularning savoliga javoban, u Ishayo 40:3 dagi bashoratdan iqtibos
keltirdi. Bu bashoratda Masihning kelishini e’lon qiladigan o‘tmishdosh
paydo bo‘lishi aytilgan edi. Boshqacha aytganda, Yahyo o‘zining bashorat
qilingan shaxs ekanligini tasdiqladi. U ovoz edi, Isroil esa sahro edi.
Odamlar gunohlari va Xudodan yuz o‘girishlari tufayli sahro kabi
qaqragan va mevasiz bo‘lib qolgan edilar. Yahyo o‘zi haqida shunchaki
ovoz sifatida gapirardi. U o‘zini maqtash va qoyil qolish kerak bo‘lgan
buyuk inson qilib ko‘rsatmadi. U - ko‘rish emas, eshitish kerak bo‘lgan
ovoz edi. Yahyo - ovoz, Masih esa - Kalomot edi. Kalom u haqda bilish
uchun ovozga muhtoj, ovoz esa kalomsiz hech qanday ma’noga ega emas.
Kalom ovozdan cheksiz darajada buyukdir, ammo bu bizning ham imtiyozimiz
- Uning ovozi bo‘lishdir.</p>
<p>Yahyo: "Rabbning yo‘lini to‘g‘rilab qo‘yinglar", deb e’lon qildi.
Boshqacha qilib aytganda: "Masih kelmoqda. U bilan uchrashishga xalaqit
beradigan hamma narsani hayotingizdan chiqarib tashlang.
Gunohlaringizdan tavba qilinglar, toki U kelib, Isroil podshosi sifatida
sizlarga hukmronlik qilsin."</p>
<p><strong>1:24−25</strong> Farziylar yahudiylardan iborat qat’iy
mazhabni tashkil etib, qonunlarni mukammal bilishlari va Eski Ahd
amrlarining eng mayda tafsilotlarini keltira olishlari bilan
maqtanishardi. Aslida ularning ko‘pchiligi dindorlikni niqob qilib
olgan, ammo amalda juda gunohkor hayot kechiradigan ikkiyuzlamachilar
edi. Ular, agar Yahyo ular sanab o‘tgan hokimiyat egalaridan biri
bo‘lmasa, cho‘mdirish huquqi qayerdan kelganini bilmoqchi edilar.</p>
<p><strong>1:26−27</strong> "Men suvda cho‘mdiraman," dedi Yahyo. U
o‘zining ahamiyati haqida hech kim o‘ylashini istamasdi. Uning vazifasi
faqatgina odamlarni Masihning kelishiga tayyorlashdan iborat edi.
Qachonki tinglovchilari gunohlariga tavba qilsalar, u ularni suvda
cho‘mdirar edi. Suvda cho‘mdirish marosimi ularning ichki o‘zgarishini
ifodalardi. "Ammo orangizda sizlar tanimaydigan Zot turibdi," deb davom
etdi Yahyo, albatta, Isoni nazarda tutib. Farziylar Uni uzoq kutilgan
Masih deb tan olishmadi. Aslida Yahyo farziylarga shunday demoqchi edi:
"Meni buyuk inson deb o‘ylamanglar. E’tibor berish kerak bo‘lgan Zot -
U, chunki U Rabbimiz Iso; biroq sizlar Uning asl kimligini
bilmaysizlar".</p>
<p>U e’tiborga loyiq Zotdir. U Yahyo payg‘ambardan keyin kelgan
bo‘lsa-da, aynan U har qanday maqtov va ehtiromga loyiqdir. Qul yoki
xizmatchiga o‘z xo‘jayinining choriq bog‘ichini yechish vazifasi
yuklatilgan. Ammo Yahyo o‘zini Masih uchun shunday kamtarona xizmatni
ham bajarishga loyiq deb bilmagan.</p>
<p><strong>1:28</strong> Boshqa manbalarga ko‘ra, Baytavara yoki
Baytaniyaning aniq joylashuvi noma’lum. Ammo bu joy Iordan daryosining
sharqiy qirg‘og‘ida joylashganini bilamiz. Faraz qilaylik, bu Baytaniya
edi, lekin u Quddus yaqinidagi Baytaniya emas edi.</p>
<p><strong>1:29</strong> Quddusdan kelgan farziylar bilan suhbatdan
keyingi kuni, Yahyo qarab, o‘ziga tomon kelayotgan Isoni ko‘rdi. Bu
voqeadan hayajonlanib, u xitob qildi: "Mana, dunyoning gunohini O‘z
zimmasiga oladigan Xudoning Qo‘zisi!" Yahudiylarda qo‘zi qurbonlik
hayvoni hisoblangan. Xudo O‘zining tanlangan xalqiga qurbonlik uchun
qo‘zi so‘yishni va uning qonini atrofga sepishni buyurgan edi. Qo‘zi
o‘rinbosar sifatida o‘lar, uning qoni gunohlarni kechirish uchun
to‘kilardi.</p>
<p>Biroq Eski Ahd davrida so‘yilgan hayvonlarning qoni gunohni yo‘q
qilmas edi. O‘sha qo‘zilar ramziy edi: ular bir kun kelib Xudo haqiqatan
ham barcha gunohlarni yuvadigan Qo‘zini yuborishiga ishora qilardi. Ko‘p
yillar davomida dindor yahudiylar bu Qo‘zining kelishini kutishgan.
Nihoyat, o‘sha payt keldi va Yahyo payg‘ambar haqiqiy Xudoning Qo‘zisi
kelganini tantanali ravishda e’lon qildi.</p>
<p>U Iso dunyo gunohini O‘z zimmasiga olishini aytganida, bu bilan
barcha gunohlar kechiriladi, degan ma’noni anglatmagan. Garchi Masihning
o‘limi butun dunyo gunohlari uchun yetarli to‘lov bo‘lsa-da, faqat
Rabbimiz Isoni o‘z Najotkorlari sifatida qabul qilgan gunohkorlargina
kechirim topadilar.</p>
<p>J. S. Jons ta’kidlashicha, bu oyatda masihiylikning gunohlarni
yuvishning barcha o‘ziga xosligi bayon etilgan:</p>
<p>1. U TABIATI jihatidan boshqa barcha qurbonliklardan ustun turadi.
Agar yahudiylikda qurbonlik uchun ongsiz qo‘zilar xizmat qilgan bo‘lsa,
masihiylikda qurbonlik uchun Xudoning Qo‘zisi xizmat qilgan.</p>
<p>2. U SAMARADORLIGI bo‘yicha boshqa barcha qurbonliklardan ustun
turadi. Agar yahudiylikda qurbonliklar har yili gunohni eslatgan bo‘lsa,
masihiylikda qurbonlik gunohlarni bartaraf etgan. "U... gunohni yo‘q
qilish uchun O‘z qurbonligi bilan keldi".</p>
<p>3. U TA’SIR KO‘LAMI bo‘yicha boshqa barcha qurbonliklardan ustun
turadi. Agar yahudiylarning qurbonliklari faqat bir xalqning imtiyozi
bo‘lsa, masihiylikda qurbonlik barcha xalqlar uchun mo‘ljallangan:
"...dunyoning gunohini O‘z zimmasiga oladi". (J. Sinddilan Jons,
Yuhannoning Xushxabariga doir tadqiqotlar, 103-bet.) John, p.</p>
<p><strong>1:30−31</strong> Yahyo odamlarga faqat o‘zidan ulug‘ Zotga
yo‘l tayyorlayotganini eslatishdan charchamagan. Xuddi Xudo insondan
ulug‘ bo‘lgani kabi, Iso ham Yahyodan ulug‘roq edi. Yahyo Isodan bir
necha oy oldin tug‘ilgan bo‘lsa-da, Iso abadiy mavjud bo‘lgan. Yahyo:
"Men Uni tanimasdim", deganida, Isoni hech qachon ko‘rmaganini nazarda
tutmagan.</p>
<p>Yahyo va Iso amakivachcha bo‘lib, ehtimol ular bir-birlarini yaxshi
bilishgan. Ammo Yahyo o‘z amakivachchasining Masih ekanligini U suvga
cho‘mgunicha anglamagan edi.</p>
<p>Yahyoning vazifasi Rabbimiz uchun yo‘l tayyorlash va U kelgandan
so‘ng Isroil xalqiga Uni ko‘rsatishdir. Shu sababli, Yahyo odamlarni
suvga cho‘mdirgani o‘z tomoniga shogird orttirish uchun emas, balki
ularni Masihning kelishiga tayyorlash uchun edi.</p>
<p><strong>1:32</strong> Bu yerda Yahyo Isoni Iordanda suvga cho‘mdirgan
payt haqida gap ketyapti. Rabbimiz suvdan chiqqan lahzada, Xudoning Ruhi
kabutar kabi tushib, Uning ustida qoldi (Matto 3:16). Keyin muallif bu
hodisaning ahamiyatini tushuntirishda davom etadi.</p>
<p><strong>1:33</strong> Xudo Yahyoga Masihning kelganini ko‘rsatdi va U
kelgach, Ruh Uning ustiga tushib, unda qoldi. Shunday qilib, Iso bilan
sodir bo‘lgan voqeadan so‘ng, Yahyo o‘z oldida Muqaddas Ruh bilan
cho‘mdiradigan Zot turganini angladi. Muqaddas Ruh - Shaxs, Uchlikning
uchta Shaxsidan biri. U Ota-Xudo va O‘g‘il-Xudoga tengdir.</p>
<p>Yahyo suv bilan cho‘mdirdi, Iso esa Muqaddas Ruh bilan cho‘mdiradi.
Muqaddas Ruh bilan cho‘mish Hosil bayramida sodir bo‘ldi (Havoriylar
1:5; 2:4,38). O‘shanda Muqaddas Ruh har bir imondorda bo‘lish uchun
osmondan tushib, ularni Jamoatning, ya’ni Masih tanasining a’zolariga
aylantirdi (1 Korinfliklar 12:13).</p>
<p><strong>1:34</strong> Yahyo Isoni suvga cho‘mdirish paytida ko‘rgan
narsalariga asoslanib, Iso Nosirlik dunyoga kelishi bashorat qilingan
Xudoning O‘g‘li ekanligiga ishonch bilan guvohlik berdi.</p>
<p>Yahyo Masih Xudoning O‘g‘li deganida, U Xudo O‘g‘li ekanini nazarda
tutgan.</p>
<p><strong>B. Andrey, Yuhanno va Butrusning murojaati
(1:35−42)</strong></p>
<p><strong>1:35−36</strong> Bu yerda tilga olingan keyingi kun -
uchinchi kun edi. Yahyo ikki shogirdi bilan birga edi. Bu odamlar
Yahyoning va’zini eshitib, uning so‘zlariga ishonishgan. Lekin ular hali
Rabbimiz Isoni uchratmagan edilar. Endi Yahyo hammaga Rabbimiz
to‘g‘risida guvohlik berardi. Bir kun oldin u Uning shaxsiyati (Xudoning
Qo‘zisi) va vazifasi (dunyoning gunohini O‘z zimmasiga oluvchi) haqida
gapirgan edi. Endi u faqat Uning shaxsiyatiga e’tiborni qaratdi. Uning
xabari qisqa va sodda edi, u o‘zini emas, faqat Najotkorni
ulug‘lardi.</p>
<p><strong>1:37</strong> Yahyo o‘zining haqiqatgo‘y va’zi tufayli ikkita
shogirdini yo‘qotgan bo‘lsa-da, ularning Isoga ergashganini ko‘rib,
mamnun bo‘ldi. Bu biz uchun saboqdir: do‘stlarimiz biz haqimizda yuqori
fikrda bo‘lib, bizga emas, balki Rabbimizga ergashishlari haqida ko‘proq
qayg‘urishimiz kerak.</p>
<p><strong>1:38</strong> Najotkor har doim Unga ergashganlarga
e’tiborsiz emas. Bu yerda U ikki shogirdiga murojaat qilib: "Sizlarga
nima kerak?" - deb so‘radi. U savolning javobini bilardi. U hamma
narsani bilardi. Lekin U ularning istaklarini so‘zlar bilan ifoda
etishlarini xohlardi. Ularning: "Ustoz, qayerda yashaysan?" degan javobi
Rabbimiz bilan shunchaki uchrashishning o‘zi ularni qoniqtirmasligini
ko‘rsatdi. Ular U bilan muloqotda bo‘lishga intildilar. "Ustoz"
yahudiycha "ravviy" so‘zining tarjimasi bo‘lib, "mening ustozim" degan
ma’noni anglatadi.</p>
<p><strong>1:39</strong> U ularga: "Boringlar va ko‘ringlar," - dedi.
Ular Najotkor haqida ko‘proq bilishni chin dildan xohlashgani uchun
taklifni qabul qilishdi. Iso ikkovini O‘zi yashayotgan joyga taklif
qildi. Ehtimol, zamonaviy uylar bilan solishtirganda, bu turar joy juda
oddiy bo‘lgan.</p>
<p>Ular borib Isoning qayerda turganini ko‘rishdi va o‘sha kuni Uning
huzurida qolishdi. (Soat o‘nlar chamasi edi.) Bu odamlar hech qachon
bunday sharafga muyassar bo‘lmagan edilar. Ular o‘sha kecha koinotning
Yaratuvchisi yashagan uyda tunashdi. Ular Masihni tan olgan yahudiy
xalqining eng dastlabki vakillari bo‘lishdi.</p>
<p>O‘ninchi soat tushgacha bo‘lgan o‘n soat yoki tushdan keyingi to‘rt
soat bo‘lishi mumkin. Odatda, qadimgi rim vaqtiga ko‘ra, ertaroq vaqt
nazarda tutiladi.</p>
<p><strong>1:40</strong> Ikki shogirddan biri Andrey edi. Andrey bugungi
kunda ukasi Simun Butrus kabi mashhur bo‘lmasa-da, u Isoni birinchi
bo‘lib uchratgani e’tiborga loyiqdir.</p>
<p>Ikkinchisining ismi aytilmagan, ammo deyarli barcha Muqaddas Kitobni
o‘rganuvchilar bu Injilni yozgan Yuhanno deb hisoblashadi. Ularning
fikricha, kamtarin va kamsuqum bo‘lgani uchun Yuhanno o‘z ismini tilga
olmagan.</p>
<p><strong>1:41</strong> Odam Isoni topganida, odatda qarindoshlari ham
U bilan uchrashishini istaydi. Najot shunday yaxshi narsaki, uni faqat
o‘zi uchun saqlab qo‘yib bo‘lmaydi. Shu bois, Andrey darhol akasi
Simunning oldiga borib: "Biz Masihni topdik!" dedi. Qanday ajoyib xabar!
Kamida to‘rt ming yil davomida odamlar va’da qilingan Masihni, ya’ni
Xudoning Moy surtilganini kutishgan edi. Mana endi Simun o‘z akasining
og‘zidan Masih yonlarida ekanligi haqidagi hayratlanarli xabarni
eshitmoqda. Ular haqiqatan ham tarix yaratilayotgan davrda yashayotgan
edilar. Andreyning xabari naqadar oddiy edi. Atigi uchta so‘z: "Biz
Masihni topdik," ammo Xudo ulardan Butrusni jalb qilish uchun
foydalandi. Bu oyat bizga buyuk voiz yoki mohir notiq bo‘lish shart
emasligini o‘rgatadi. Biz odamlarga Rabbimiz Iso haqida oddiy so‘zlar
bilan xabar berishimiz kerak, qolganini esa Xudo O‘zi hal qiladi.</p>
<p><strong>1:42</strong> Andrey ukasini kerakli joyga va kerakli
Insonning oldiga olib bordi. Uni cherkovga yoki ruhoniyning oldiga olib
bormadi, diniy ta’limotni tushuntirmadi. Uni Isoning huzuriga olib
keldi. Bu qanchalik muhim ish! Andreyning qiziqishi tufayli, Simun
keyinchalik buyuk "odamlarni ovlovchi" bo‘lib, Rabbining dastlabki
havoriylaridan biriga aylandi. Simon akasidan ko‘ra mashhurroq, ammo
Andrey, shubhasiz, Butrus bilan umumiy mukofotni baham ko‘rdi, chunki
aynan u Butrusni Isoning oldiga olib kelgan edi. Garchi hech kim Simunni
Unga tanishtirmagan bo‘lsa-da, Rabbimiz uning ismini bilardi.
Shuningdek, U Simunning fe’l-atvori beqaror ekanini bilardi. Va nihoyat,
U Simunning xarakteri shunchalik o‘zgarib, toshdek mustahkam bo‘lishini
bilardi.</p>
<p>Iso bularning barchasini qanday bilgan?</p>
<p>Javob bitta: U Xudo edi va shundayligicha qoladi. Simunning ismi
o‘zgarib, u Kifa (oromiy tilida "tosh" degan ma’noni anglatadi) deb
atala boshlandi va u haqiqatan ham kuchli xarakterli insonga aylandi,
ayniqsa Rabbimizning ko‘tarilishi va Muqaddas Ruhning nozil bo‘lishidan
so‘ng.</p>
<p><strong>D. Filipp va Nafanailning da’vat etilishi
(1:43−51)</strong></p>
<p><strong>1:43</strong> Bu birinchi bobda o‘qiyotganimiz to‘rtinchi
kun. Genri Bosh ta’kidlaganidek, birinchi kuni biz faqat Yahyoni
ko‘ramiz (15−28-oyatlar); ikkinchi kuni - Yahyo va Isoni
(29-34-oyatlar); uchinchi kuni Iso va Yahyoni ko‘ramiz (35-42-oyatlar);
va to‘rtinchi kuni faqat Isoni ko‘ramiz (43-51-oyatlar). Rabbimiz
shimolga, Jalila deb atalgan hududga yo‘l oldi. U yerda Filipni topib,
unga ergashishni taklif qildi: "Ortimdan yur!" Bu ulug‘ so‘zlar, chunki
ularni U aytgan, ular yana shu jihatdan ulug‘ki, eshitgan kishiga katta
sharaf beradi. Najotkor hozir ham yer yuzidagi barcha odamlarga ana shu
sodda, ammo yuksak da’vatni yo‘llamoqda.</p>
<p><strong>1:44</strong> Vifsaida - Jalila dengizi qirg‘og‘idagi shahar.
Dunyoda bunday sharafga muyassar bo‘lgan shaharlar ko‘p emas. Rabbimiz u
yerda o‘zining bir qator qudratli mo‘jizalarini amalga oshirgan (Luqo
10:13). Bu Filipp, Andrey va Butrusning ona shahri edi. Biroq, bu shahar
Najotkorni rad etdi va oqibatda shunchalik vayron bo‘ldiki, endi biz
uning aniq joylashuvini aniqlay olmaymiz.</p>
<p><strong>1:45</strong> Filip topgan quvonchini boshqa birov bilan
baham ko‘rmoqchi bo‘lib, borib Nafanailni izladi. Yangi iymonga
kirganlar eng yaxshi qalb ovlovchilaridir. Uning xabari sodda va
mazmunli edi. U Nafanailga Muso va payg‘ambarlar va’da qilgan Masihni -
Nosiralik Isoni topganini aytdi. Aslida, uning xabari unchalik aniq emas
edi. U Isoni Yusufning o‘g‘li deb atadi. Iso esa bokira Maryamdan
tug‘ilgan bo‘lib, insoniy otasi yo‘q edi. Yusuf Isoni o‘z o‘g‘lidek
qabul qilgan, ammo Uning haqiqiy otasi emas edi. Jeyms S. Styuart
shunday izohlaydi:</p>
<p>"Masih hech qachon boshidanoq so‘zsiz imonni talab qilmagan. Uning
shogirdlarini e’tiqodlari mukammal bo‘lmagani uchun ortga qaytarish
odati yo‘q edi. Shubhasizki, U bugun ham bunday yo‘l tutmaydi. U
birodarlarining yonida. Ularga har qanday bosqichda O‘ziga qo‘shilishni
taklif qiladi. U ularni O‘ziga taqdim eta oladigan imon bilan qabul
qiladi. U buni boshlanish deb biladi; va shu nuqtadan U O‘z do‘stlarini
oldinga, xuddi birinchi guruhni yetaklaganidek, asta-sekin,
qadam-baqadam, O‘zining kimligi haqidagi yashirin sirga va
shogirdlikning buyuk ulug‘vorligiga olib boradi." (James S. Stewart, The
Life and Teaching of Jesus Christ, 66-67-betlar.)</p>
<p><strong>1:46</strong> Nafanail oldida muammo paydo bo‘ldi. Jalilada
Nosiradan nafratlanishardi. Unga Masihning bunday yomon joyda yashashi
mumkin emasdek tuyuldi. Shu bois o‘zini qiynayotgan savolni berdi.
Filipp bahslashmadi. U e’tirozlarga eng yaxshi javob odamlarni bevosita
Rabbimiz Isoga ro‘para qilish ekanligini tushundi (bu Masih uchun boshqa
odamlarni jalb qilmoqchi bo‘lganlar uchun qimmatli saboq).
Bahslashishning hojati yo‘q. Uzoq munozaralarga kirishishning keragi
yo‘q. Shunchaki odamlarga kelib ko‘rishni taklif qilish kifoya.</p>
<p><strong>1:47</strong> Ushbu oyat Iso hamma narsani bilganini
tasdiqlaydi. U Nafanail bilan oldindan tanish bo‘lmay turib, uning
chinakam isroillik ekanini va unda makr yo‘qligini e’lon qildi. Yoqub
unchalik to‘g‘ri odam emas edi, ammo Nafanail Yoqubga o‘xshamaydigan
isroillik edi.</p>
<p><strong>1:48</strong> Nafanail, mutlaqo notanish odam u bilan xuddi
taniyotgandek gaplashayotganidan hayron bo‘lgan bo‘lsa kerak.</p>
<p>Chamasi, u anjir daraxti tagida o‘tirganida odamlarning nazaridan
butunlay yashiringan edi. Shubhasizki, daraxtning osilib turgan shoxlari
va atrofdagi yashillik uni ko‘zdan to‘sgan. Garchi u yaxshilab
yashiringan bo‘lsa-da, Iso uni ko‘rib turardi.</p>
<p><strong>1:49</strong> Hazrati Iso odamlarning ko‘zidan yashirin
narsalarni ko‘ra olish qobiliyatiga ega edi va bu haqiqat Nafanailni
bunday bilim Unga g‘ayritabiiy tarzda berilgan bo‘lishi mumkinligiga
ishontirdi. Har holda, u endi Iso Xudoning O‘g‘li va Isroilning Podshohi
ekanini bilardi.</p>
<p><strong>1:50</strong> Rabbimiz Nafanailga O‘zining Masih ekanligini
ko‘rsatuvchi ikkita dalil keltirdi. U Nafanailning tabiatini ta’riflab,
uni hech kim ko‘ra olmaydigan paytda ko‘rganini aytdi. Shu ikki dalil
Nafanail uchun yetarli bo‘ldi va u imon keltirdi. Shundan so‘ng,
Rabbimiz Iso unga bundan-da ulug‘roq dalillarni ko‘rishini va’da
qildi.</p>
<p><strong>1:51</strong> Iso har safar: "Haq, haq sizlarga aytamanki"
(aslida "Omin, omin") deya so‘z boshlaganida, nihoyatda muhim gapni
aytmoqchi bo‘lardi. (Faqat Yuhanno "haq, haq" deb yozadi. Boshqa
havoriylar Rabbimizning iborasini qisqartirganday, biz "haq" deb
o‘qiymiz.) Bu yerda U Nafanailga kelajakda qaytib kelib, butun yer
yuzini boshqarishini tasvirlab berdi. O‘shanda dunyo nazaridan qolgan
Nosira shahrida yashagan duradgorning O‘g‘li aslida Xudoning O‘g‘li va
Isroilning Podshohi ekanini bilib oladi. O‘sha kuni osmonlar ochiladi.
Xudoning marhamati Shohga yog‘iladi, chunki U hukmronlik qilmoqda,
Quddus esa Uning Saltanatining poytaxti bo‘ladi.</p>
<p>Ehtimol, Nafanail Yoqubning narvoni haqidagi voqeani (Ibtido 28:12)
eslab o‘ylagan bo‘lsa kerak. Farishtalar chiqib-tushayotgan bu narvon
unga osmonga olib boradigan yagona yo‘l bo‘lmish Iso Masihning ramzi
bo‘lib ko‘ringan. Xudoning farishtalari Inson O‘g‘liga goh ko‘tarilib,
goh tushib turadilar. Farishtalar Xudoning xizmatkori bo‘lib, Uning
topshiriqlarini bajarish uchun olov tillari kabi harakat qiladilar. Iso
taxtga o‘tirganida, farishtalar osmondan yerga uchib, Uning irodasini
amalga oshiradilar.</p>
<p>Iso Nafanailga uning Masihlikning arzimas alomatlarinigina ko‘rganini
aytdi. Kelgusidagi Masih Saltanatida u Rabbimiz Isoni Xudoning moy
surtilgan O‘g‘li sifatida to‘la-to‘kis ko‘radi. O‘shanda butun insoniyat
Nosiradan ham ezgu zot chiqishi mumkinligini anglab yetadi.</p>
