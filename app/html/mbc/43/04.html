<p><strong>K. Samariyalik ayolning o‘zgarishi (4:1−30)</strong></p>
<p><strong>4:1−2</strong> Iso Yahyodan ko‘proq shogird orttirayotgani va
Yahyoning obro‘si pasayib borayotgani haqidagi ovozalar farziylarning
qulog‘iga yetib borgan. Ehtimol, ular bu ma’lumotdan foydalanib, Yahyo
shogirdlari bilan Isoning shogirdlari o‘rtasida hasad va raqobat
uyg‘otmoqchi bo‘lgandir. Garchi Isoning o‘zi suvga cho‘mdirmagan
bo‘lsa-da, uning shogirdlari odamlarni suvga cho‘mdirar edilar. Odamlar
esa Rabbimizning izdoshlari yoki shogirdlari sifatida suvga
cho‘mdirilardi.</p>
<p><strong>4:3</strong> Iso Yahudiyani tark etib, Jalilaga yo‘l oldi,
shu bilan farziylarning niyatini buzdi va ular orasida nizo chiqarish
imkoniyatidan mahrum qildi. Ammo bu oyatda yana bir muhim ma’no bor.
Yahudiya o‘sha yerdagi hukmron yahudiylikning asosiy markazi bo‘lsa,
Jalila qadimdan butparastlar yurti sifatida tanilgan edi. Rabbimiz Iso
yahudiy rahbarlar Uni va Uning sha’hodat berishini rad etayotganini
angladi va shu bois najot xabarini majusiylarga yetkazishga qaror
qildi.</p>
<p><strong>4:4</strong> Samariya Yahudiyadan Jalilaga boradigan to‘g‘ri
yo‘l ustida joylashgan edi. Biroq kamdan-kam yahudiylar bu to‘g‘ri
yo‘ldan foydalanardi. Ular Samariya viloyatini shunchalik yomon
ko‘rishardiki, shimoldan Jalilaga yetib borish uchun Pereya orqali
aylanib o‘tishni ma’qul ko‘rishardi. Shunday qilib, bu yerda Isoning
Samariya orqali o‘tishi kerakligi aytilmoqda. U bu yo‘lni geografik
sabablarga ko‘ra emas, balki U yordam bera oladigan muhtoj qalb shu
yerda yashaganini bilgani uchun tanladi.</p>
<p><strong>4:5</strong> Iso Samariya orqali o‘tib borar ekan, Sihar deb
atalgan kichik bir shaharchaga yetib keldi. Bu shaharcha yaqinida Yoqub
o‘z o‘g‘li Yusufga bergan yer uchastkasi bor edi (Ibtido 48:22). Iso bu
hududda sayohat qilar ekan, uning uzoq o‘tmishidagi barcha voqealar
vaqti-vaqti bilan Uning ko‘z oldida gavdalanardi.</p>
<p><strong>4:6</strong> U yerda Yoqub qudug‘i deb atalgan buloq bor edi.
Ziyoratchilar bu qadimiy quduqni hali ham ko‘rishlari mumkin. U bugungi
kunda osonlikcha aniqlanishi mumkin bo‘lgan Muqaddas Kitobdagi kam sonli
joylardan biridir.</p>
<p>Iso quduq oldiga yetib kelganida, yahudiylar vaqti bo‘yicha tushga
yaqin yoki Rim vaqti bilan kunning oltinchi soati edi. Uzoq yo‘l bosib
charchagan Iso quduq yoniga o‘tirdi. Iso Xudoning O‘g‘li, lekin U ham
Inson. Xudo sifatida U hech qachon charchamasligi kerak edi, ammo Inson
sifatida U charchardi. Buni tushunish bizga qiyin. Biroq Rabbimiz Iso
Masihning Shaxsiyatini bizning foniy aqlimiz bilan to‘liq anglash mumkin
emas.</p>
<p>Xudo yer yuziga tushib, odamlar orasida Inson bo‘lib yashashi
mumkinligi haqidagi haqiqat aqlimiz yetmaydigan sirdir.</p>
<p><strong>4:7</strong> Rabbimiz Iso quduq yonida o‘tirganida, shahardan
bir ayol suv olish uchun keldi. Agar ba’zi olimlar ta’kidlaganidek, bu
tush payti bo‘lsa, ayollarning quduqqa suv olishga borishi uchun juda
noqulay vaqt - kunning eng issiq payti edi. Ammo bu ayol axloqsiz
gunohkor bo‘lib, ehtimol, uyat tufayli aynan shu vaqtni tanlagan, chunki
bu paytda boshqa hech qanday ayol uni ko‘rmasligini bilardi.</p>
<p>Albatta, Rabbimiz Iso uning quduqqa kelish vaqtini bilardi. U
ayolning qalbi chanqoqligini bilardi va u bilan uchrashib, uni gunohkor
hayotdan ozod qilishga qaror qildi.</p>
<p>Bu parchada biz mohir qalb ovchisini ish ustida ko‘ramiz. Uning ayol
ehtiyojini aniqlash va muammosiga yechim taklif qilish uchun qo‘llagan
usullarini o‘rganish foydali bo‘ladi. Rabbimiz ayol bilan yetti marta
so‘zlashdi, xolos. Ayol ham yetti marta - oltitasi Rabbimizga va bittasi
shahar aholisiga javob qaytardi.</p>
<p>Agar biz Rabbimiz bilan u kabi ko‘p suhbatlashganimizda, "shahar
aholisi"ga guvohlik berishda xuddi shunday muvaffaqiyatga erishgan
bo‘lardik. Iso suhbatni iltimos bilan boshladi. Safar charchoq solgan
Iso ayolga: "Menga ichgani suv ber", dedi.</p>
<p><strong>4:8</strong> Bu oyat inson nuqtai nazaridan Rabbimizning nima
uchun ayoldan suv so‘rashga majbur bo‘lganini tushuntiradi. Chunki Uning
shogirdlari oziq-ovqat xarid qilish uchun Siharga ketishgan edi. Ular
suv uchun chelakni o‘zlari bilan olib ketishgan. Shuning uchun
Rabbimizning quduqdan suv oladigan hech narsasi yo‘q edi.</p>
<p><strong>4:9</strong> Ayol Isoni yahudiy deb tanidi va Uning
samariyalik ayol bilan gaplashganidan hayratga tushdi. Samariyaliklar
o‘zlarini Yoqub avlodidan kelib chiqqan deb hisoblashar va o‘zlarini
haqiqiy isroilliklar deb bilishardi. Aslida esa, ular yahudiylar bilan
majusiylarning aralashmasi edi. Garizim tog‘i ular uchun rasmiy sajdagoh
hisoblangan. Bu tog‘ Samariyada joylashgan bo‘lib, Rabbimiz va U bilan
gaplashayotgan ayolga aniq ko‘rinib turardi. Yahudiylar samariyaliklarga
nihoyatda nafrat bilan qarashardi. Ularni yarim qonli deb hisoblashardi.
Shuning uchun ham ayol Isoga: "Sen yahudiy bo‘la turib, qanday qilib
mendan, samariyalik ayoldan, suv so‘rayapsan?" dedi. U hali o‘zining
Yaratuvchisi bilan gaplashayotganini va Uning muhabbati har qanday
ahamiyatsiz insoniy farqlardan ustun ekanligini tushunmas edi.</p>
<p><strong>4:10−11</strong> Iltimos so‘rab, Rabbimiz ayolning
qiziqishini uyg‘otdi. Endi U O‘zi haqida Xudo va Inson sifatida gapirib,
uni yanada ko‘proq qiziqtirmoqda. U avvalo Xudoning in’omi edi. Faqat
Xudo O‘zining yagona O‘g‘lini dunyoning Najotkoriga aylanishi uchun bera
olardi. Ammo U yo‘lda charchagan va suv so‘ragan Inson ham edi.
Boshqacha aytganda, agar ayol suhbatdoshi tanada zohir bo‘lgan Xudo
ekanini tushunganida, Undan o‘zi baraka so‘ragan va U unga hayot suvini
bergan bo‘lardi. Ayol "suv" so‘zini to‘g‘ridan-to‘g‘ri tushundi va Uning
suv olishga hech narsasi yo‘q deb o‘yladi. U Rabbimizni mutlaqo tanimadi
va Uning so‘zlarini anglamadi.</p>
<p><strong>4:12</strong> Quduqni ularga bergan otasi Yoqub haqida
o‘ylaganida, uning hayrati yanada kuchaydi. Yoqubning o‘zi ham,
farzandlari ham, chorvasi ham undan ichardi. Endi, asrlar o‘tib,
charchagan bir musofir paydo bo‘lib, Yoqubning qudug‘idan suv so‘rayapti
va shu bilan birga Yoqub bergan suvdan yaxshiroq narsa bera olishini
aytmoqda.</p>
<p>Agar Uning yaxshiroq narsasi bo‘lsa, nega Yoqubning qudug‘idan suv
so‘ramoqda?</p>
<p><strong>4:13</strong> Shunday qilib, Rabbimiz Yoqub qudug‘idagi oddiy
suv bilan U beradigan suv o‘rtasidagi farqni tushuntira boshladi. Bu
suvni ichgan kishi yana chanqaydi. Samariyalik ayol buni juda yaxshi
tushunardi. Har kuni u shu yerga suv olgani kelardi, lekin baribir suv
yetishmasdi. Dunyodagi barcha quduqlar ham shunday. Odamlar bu dunyodan
rohat va qoniqish izlaydilar, ammo u insonning qalb tashnaligini qondira
olmaydi. Avgustin o‘zining "E’tiroflar"ida aytganidek: "Ey Rabbim, Sen
bizni O‘zing uchun yaratgansan, va qalbimiz Sen bilan tinchlik
topmaguncha bezovta bo‘ladi."</p>
<p><strong>4:14</strong> Iso beradigan suv haqiqatan ham chanqoqni
qondiradi. Kimki Masihning marhamati va inoyatini ichsa, u boshqa
chanqamaydi. Uning in’omlari nafaqat qalbni to‘ldiradi, balki undan
toshib chiqadi. Ular nafaqat bu hayotda, balki abadiyatda ham doimo
to‘lib-toshib turadigan buloqqa o‘xshaydi. "Abadiy hayotga oqib
boradigan" iborasi Masih beradigan suv yer yuzidagi imkoniyatlar bilan
cheklanmaganini, balki to abad oqib turishini anglatadi. Farq yaqqol
ko‘rinib turibdi. Inson qalbini to‘ldirish uchun yer nima bilan
ta’minlay olishi yetarli emas. Ammo Masih bergan ne’matlar nafaqat
qalbni to‘ldiradi, balki ular shunchalik ulkanki, bitta qalb ularni
sig‘dira olmaydi.</p>
<p>Butun olamning o‘zi yetarli emas,</p>
<p>Yurak kichik uchburchagini to‘ldirish uchun -</p>
<p>U chanqoqlik va iltijoda davom etadi;</p>
<p>Faqat uni yaratgan Uchlik qila oladi</p>
<p>Insonning ulkan, uchburchak yuragini qondirish.</p>
<p>(Jorj Gerbert)</p>
<p>Bu dunyoning lazzatlari bir necha yilga cho‘zilsa, Masih bergan
quvonchlar abadiy hayotda ham davom etadi.</p>
<p><strong>4:15</strong> Ayol bu mo‘jizaviy suv haqida eshitgach, darhol
uni tatib ko‘rishni istadi. Lekin u hamon oddiy suv haqida o‘ylayotgan
edi. U har kuni quduq boshiga kelib, og‘ir ko‘zada suv olib, boshida
ko‘tarib yurishni istamasdi. U Iso ruhiy suv haqida gapirayotganini, U
O‘ziga bo‘lgan ishonch orqali inson qalbiga keladigan barakalarni
nazarda tutayotganini tushunmasdi.</p>
<p><strong>4:16</strong> Bu yerda suhbat mavzusi keskin o‘zgaradi. Ayol
hozirgina suv so‘ragan edi, Iso unga erini chaqirishni taklif qildi.
Nima uchun?</p>
<p>Najot topishdan oldin, ayol o‘z gunohini tan olishi kerak edi. U
Masih huzuriga chin qalbdan tavba qilib, o‘z aybi va sharmandaligini tan
olib kelishi lozim edi. Hazrati Iso uning gunohkor hayoti haqida hamma
narsani bilardi va U asta-sekin, bosqichma-bosqich uni gunohni anglashga
yetaklashga qaror qildi.</p>
<p>Faqat halok bo‘layotganini bilganlar qutqarilishi mumkin. Hamma
odamlar halok bo‘lgan, lekin hammasi ham buni tan olishni xohlamaydi.
Odamlarni Masihga ergashtirish niyatida, gunoh masalasidan aslo
qochmasligimiz kerak.</p>
<p>Odamlar buzuqlik va gunohlarda halok bo‘layotganliklarini, ularga
Xaloskor kerakligini, o‘zlarini qutqara olmasliklarini, Iso ularga kerak
bo‘lgan Xaloskor ekanligini, agar ular gunohlariga tavba qilib, Unga
imon keltirsalar, faqat Ugina ularni qutqarishini tan olishlari
kerak.</p>
<p><strong>4:17</strong> Dastlab ayol vaziyatning asl holatini
yashirishga va bunda yolg‘on gapirmaslikka harakat qildi. U: "Erim
yo‘q," deb javob berdi. Ehtimol, huquqiy jihatdan uning gapi to‘g‘ri
edi. Biroq bu gap uning eri bo‘lmagan erkak bilan gunohkorona birga
yashayotganini yashirish uchun aytilgandi.</p>
<p>"U din haqida gaplashadi, ilohiyotni muhokama qiladi, ozgina kinoya
qiladi, o‘zini hayratlanganday ko‘rsatadi - faqat Masihning uning
o‘zidan yashirinishga urinayotgan bezovta qalbiga nazar solishiga yo‘l
qo‘ymaslik uchun hamma narsani qiladi." (Injil Jamiyatining kundalik
izohlari)</p>
<p>Xudo sifatida, Rabbimiz Iso u haqda hamma narsani bilardi. U ayolga:
"Erim yo‘q, deb to‘g‘ri aytding," dedi. Ayol o‘zining har qanday
do‘stini chalg‘itishi mumkin edi, lekin bu Odamni emas. U ayol haqida
hamma narsani bilardi.</p>
<p><strong>4:18</strong> Rabbimiz hech qachon hamma narsa va hamma
to‘g‘risidagi to‘liq bilimini insonni maqsadsiz fosh qilish yoki
sharmanda qilish uchun ishlatmagan. Bu yerda U insonni gunoh yukidan
xalos qilish uchun fosh etishga murojaat qildi. U ayolga o‘zining
o‘tmishini aytib berganida, ayol qanchalar hayratga tushgan bo‘lsa
kerak! Uning beshta eri bo‘lgan, va hozir birga yashayotgani unga er
emas edi.</p>
<p>Bu oyat haqida turli fikrlar bildirilgan. Ba’zilar avvalgi beshta eri
yo o‘lgan, yo uni tashlab ketgan va ularga aloqadorlikda hech qanday
gunoh yo‘q, deb hisoblaydilar. Shunday yoki yo‘qmi, bir narsa aniq: bu
ayol fohisha edi. "Hozirgi birga yashayotganing senga er emas". Bu muhim
eslatma. Ayol gunohkor edi va shu holatda qolganida, Rabbimiz uni
"tiriklik suvi" bilan siylay olmasdi.</p>
<p><strong>4:19</strong> Hayotining butun manzarasi ko‘z o‘ngida namoyon
bo‘lgach, ayol u bilan gaplashayotgan Odam oddiy inson emasligini
tushundi. Biroq u hali Uning Xudo ekanligini anglamagan edi. Unga
berishi mumkin bo‘lgan eng yuksak baho - U payg‘ambar, ya’ni Xudoning
jarchisi ekanligi edi.</p>
<p><strong>4:20</strong> Ayol, chamasi, o‘z gunohini anglab yetgan va
suhbat mavzusini o‘zgartirib, haqiqiy sajda joyi haqida so‘ramoqchi
bo‘lgan. "Ota-bobolarimiz shu tog‘da sajda qilganlar," degan so‘zlarni
aytarkan, ehtimol yaqin atrofda qad ko‘tarib turgan Garizim tog‘ini
ko‘rsatgan. Keyin u yahudiylar Quddusni to‘g‘ri sajdagoh deb
hisoblashlarini Rabbimizga eslatdi (bu ortiqcha edi).</p>
<p><strong>4:21</strong> Iso uning gapini e’tiborsiz qoldirmadi,
aksincha undan keyingi ruhiy haqiqatni yetkazish uchun foydalandi.</p>
<p>U ayolga na Garizim tog‘ida, na Quddusda sajda qilinadigan vaqt
kelayotganini aytdi. Eski Ahdda Quddus Xudo tomonidan Unga sajda
qilinishi kerak bo‘lgan shahar sifatida ko‘rsatilgan edi. Quddus
ibodatxonasi Xudoning maskani bo‘lib, taqvodor yahudiylar o‘z
qurbonliklari va o‘ndan bir ulushlarini olib Quddusga kelishardi.
Tabiiyki, Yangi Ahd davrida hammasi boshqacha. Xudo yer yuzida odamlar
sajda qilish uchun keladigan joyni belgilab qo‘ymagan. Rabbimiz buni
keyingi oyatlarda batafsil tushuntirgan.</p>
<p><strong>4:22</strong> "Nimaga sajda qilayotganingizni bilmaysizlar"
degan so‘zlari bilan Rabbimiz samariyaliklarning sajda qilish shaklini
qoraladi. Bu barcha dinlar yaxshi va oxir-oqibat hammani jannatga olib
boradi, deydigan zamonaviy diniy arboblarning ta’limotlariga yaqqol
ziddir. Rabbimiz Iso o‘sha ayolga samariyaliklarning sajdasi nafaqat
Xudoga ma’qul emasligini, balki U qabul qilmasligini aytdi. Bu sajda
inson tomonidan o‘ylab topilgan va Xudoning Kalomida ma’qullanmagan.
Yahudiylar butunlay boshqacha sajda qilishardi. Xudo yahudiylarni
O‘zining yer yuzidagi tanlangan xalqi sifatida ajratgan edi. Ularga
O‘ziga sajda qilishning shakllariga oid barcha ko‘rsatmalarni
bergan.</p>
<p>"Najot yahudiylardan" deyish bilan Rabbimiz, Xudo yahudiylarni
O‘zining elchilari deb belgilaganini va faqat ularga Muqaddas Kitobni
berganini o‘rgatdi. Masih aynan yahudiylar orqali yuborilgan. U yahudiy
onadan tug‘ilgan.</p>
<p><strong>4:23</strong> So‘ngra Iso ayolga Uning kelishi bilan Xudoga
sajda qilish uchun aniq joy qolmasligini aytdi. Bundan buyon Rabbimiz
Isoga ishonuvchilar xohlagan vaqtda va xohlagan joyda Xudoga sajda
qilishlari mumkin. Haqiqiy sajda - imonlining imon bilan Xudoning
huzuriga kirishi va u yerda Unga hamdu sano aytib, sajda qilishidir.</p>
<p>Inson ish xonasida, qamoqxonada yoki dalada bo‘lishi mumkin, ammo
uning ruhi imon orqali Xudo bilan samoviy maskanda bo‘ladi. Iso ayolga
bundan buyon Otaga ruhda va haqiqatda sajda qilishlarini aytdi.
Yahudiylar sajdani tashqi shakllar va marosimlarga aylantirib
qo‘yishgan. Ular qonun harflariga qat’iy va rasmiy ravishda amal qilib,
muayyan marosimlarni bajarish orqali Otaga sajda qilayotganlarini
o‘ylashgan. Ammo bu ruhiy sajda emas edi. U ichki emas, tashqi edi.
Ularning tanasi yerga egilgan bo‘lsa-da, qalblari Xudo oldida to‘g‘ri
holatda emasdi. Ayni paytda, ular kambag‘allarga zulm qilishlari yoki
aldov bilan savdo-sotiq qilishlari mumkin edi.</p>
<p>Samariyaliklar ham o‘z navbatida sajda shaklini ishlab chiqishgan,
ammo u soxta edi. Uning hech qanday ruhiy asosi yo‘q edi. Ular o‘z
dinlarini yaratib, o‘zlari o‘ylab topgan qoidalarni bajarishardi.
Shunday qilib, Rabbimiz ruhda va haqiqatda sajda qilish kerakligini
aytganda, ham yahudiylarga, ham samariyaliklarga tanbeh berdi. Bundan
tashqari, U kelishi bilan odamlar U orqali Xudoga haqiqat va samimiyat
bilan yaqinlasha olishlarini ularga ma’lum qildi. Bu haqda o‘ylab
ko‘ring! Chunki Ota O‘zi shunday sajda qiluvchilarni izlaydi. Xudo
odamlarning sajdasini xohlaydi. U buni mendan oladimi?</p>
<p><strong>4:24</strong> Xudo Ruhdir - Xudoning ta’rifi shunday. U
barcha insoniy xatolar va cheklovlarga duchor bo‘lgan odam emas. U zamon
va makon bilan chegaralanmagan. U ko‘rinmas Shaxs bo‘lib, hamma joyda
bir vaqtning o‘zida hozir, hamma narsani biluvchi va hamma narsaga
qodirdir. U har jihatdan mukammal. Demak, Unga sajda qiluvchilar ruhda
va haqiqatda sajda qilishlari lozim. Ularda hech qanday riyo va
munofiqlikka o‘rin bo‘lmasligi kerak.</p>
<p>Agar ichki hayot buzuq va axloqsiz bo‘lsa, dindorlikka da’vo
qilinmasligi kerak. Turli marosimlar Xudoga ma’qul kelmasa kerak. Garchi
bu marosimlarni Xudoning O‘zi o‘rnatgan bo‘lsa-da, U insonning O‘ziga
ezilgan va tavba qilgan qalb bilan yaqinlashishini talab qiladi.</p>
<p>Ushbu bobda yana ikkita "kerak" so‘zi mavjud bo‘lib, ular Ruhlar
G‘olibiga ("kerak edi" - 4:4) va sajda qiluvchiga (4:24) qaratilgan.</p>
<p><strong>4:25</strong> Samariyalik ayol Rabbni tinglab, asta-sekin
Masihning kelishi haqidagi fikrga keldi. Xudoning Muqaddas Ruhi unda
Masihning kelishini ko‘rish istagini uyg‘otdi. U kelganda odamlarga
hamma narsani aytib berishiga ishonch bildirdi. Bu bilan u Masihning
kelishidan ko‘zlangan buyuk maqsadlardan birini tushunishini aniq
ifodaladi.</p>
<p>"Masih, ya’ni Xristos" iborasi bu ikki so‘zning bir xil ma’noni
anglatishini tushuntiradi. Masih - ibroniycha Xudoning Moy surtilgani;
Xristos - yunoncha muqobili.</p>
<p><strong>4:26</strong> Iso unga: "Sen bilan gaplashayotgan Men
O‘shaman", dedi. Rabbimiz Isoning so‘zlari chuqur ma’noga ega. "Men"
so‘zini ishlatib, U O‘ziga nisbatan Xudo Eski Ahdda O‘zini atagan
ismlardan birini qo‘lladi. U: "Men sen bilan gaplashayotgan MENMAN",
ya’ni "Sen bilan gaplashayotgan Yahveman", dedi. Iso unga hayratlanarli
haqiqatni, ya’ni u bilan gaplashayotgan kishi uning ko‘rishni istagan
Masih ekanini va U Xudoning O‘zi ekanini e’lon qildi. Eski Ahddagi
Yahova - Yangi Ahddagi Isodir.</p>
<p><strong>4:27</strong> Shogirdlar Sixardan qaytib kelgach, Isoni bir
ayol bilan gaplashib turganini ko‘rishdi. Ular Isoning samariyalik ayol
bilan suhbatlashayotganiga hayron qolishdi. Ular bu ayolning fohisha
ekanligini ham tushunishgan bo‘lsa kerak. Lekin hech kim Rabbidan
ayoldan nima istayotganini yoki undan nima talab qilayotganini
so‘ramadi.</p>
<p>Kimdir yaxshi aytgan: "Shogirdlar Uning ayol bilan gaplashayotganiga
hayron qolishdi; ammo agar U ular bilan gaplashganda, ular bundan ham
ko‘proq hayratga tushgan bo‘lishardi!"</p>
<p><strong>4:28</strong> Shunda ayol suv idishini qoldirib ketdi! Bu
idish uning eng yashirin istaklarini qondirish uchun foydalangan turli
narsalarning ramzi edi. Ularning barchasi muvaffaqiyatsizlikka uchradi.
Endi u Rabbimiz Isoni topganidan so‘ng, hayotida ilgari muhim bo‘lgan
narsalar uning uchun ahamiyatini yo‘qotdi.</p>
<p>Ey Rabbim, men darz ketgan idishlarga suv quymoqchi edim,</p>
<p>Lekin, afsus! Barcha suv oqib ketdi!</p>
<p>Ichmoqchi bo‘lib engashganimda, suv oqib tushardi.</p>
<p>Men afsuslanardim, u esa meni masxara qilardi.</p>
<p>Mening tashnaligimni Masihdan boshqa hech kim qondira olmaydi,</p>
<p>Men uchun boshqa ism yo‘q.</p>
<p>Sevgi, hayot va doimiy quvonchni,</p>
<p>Rabbim Iso, men Sendan topdim.</p>
<p>(B. E.)</p>
<p>U nafaqat suv idishini qoldirdi, balki shaharga ham bordi. Najot
topgan odam darhol hayot suviga muhtoj bo‘lgan boshqalar haqida o‘ylay
boshlaydi. D. Xadson Teylor shunday degan edi: "Ba’zilar havoriylarning
vorisi bo‘lishni juda xohlashadi; men esa samariyalik ayolning vorisi
bo‘lishni afzal ko‘raman. U shogirdlar oziq-ovqat izlab yurganlarida,
o‘zining suv idishini unutib, jonlarni izlagan edi."</p>
<p><strong>4:29−30</strong> Uning guvohligi oddiy, ammo ta’sirli edi. U
barcha shaharliklarga kelib, uning hamma qilmishlarini aytib bergan
Odamni ko‘rishni taklif qildi. Shuningdek, bu Odam haqiqatan ham Masih
bo‘lishi mumkinligi haqidagi fikrni ularning qalbiga soldi. U o‘zi bunga
deyarli shubha qilmas edi, chunki U allaqachon o‘zining Masih ekanligini
unga aytgan edi. Ammo u ularning qiziqishini uyg‘otdi, toki ular Isoning
oldiga borib, buni o‘zlari uchun aniqlab olsinlar. Bu ayol qishloqda
gunohi va sharmandaligi bilan tanilgani aniq edi. Odamlar uni hammaning
o‘rtasida turib, Rabbimiz Iso Masih haqida guvohlik berayotganini
ko‘rib, qanchalik hayratga tushgandir! Ayolning guvohligi samarali
bo‘ldi. Shaharliklar uylarini, ishlarini tashlab, Isoni izlab
ketdilar.</p>
<p><strong>L. Otasining irodasini bajarayotgan O‘g‘ilning quvonchi
(4:31−38)</strong></p>
<p><strong>4:31</strong> Endi shogirdlar ovqat olib kelgach, Rabbimizdan
yeyishni so‘rashdi. Ko‘rinib turibdiki, ular sodir bo‘layotgan
voqealarning ahamiyatini tushunmagandilar. Ushbu tarixiy lahzada,
Samariya shahri ulug‘vor Rabbimiz huzuriga kelganida, ularning fikrlari
yuksakroq narsalar emas, balki qorinlarini to‘ydirishga
qaratilgandi.</p>
<p><strong>4:32</strong> Hazrati Iso Otasiga izdoshlar orttirishda ozuqa
va madad topdi. Bu quvonch oldida jismoniy to‘yinish Uning uchun katta
ahamiyatga ega emasdi. Biz hayotda nimaga intilsak, o‘shani qo‘lga
kiritamiz.</p>
<p>Shogirdlarni ovqat qiziqtirardi. Ular ovqat uchun shaharga borishdi.
Ular u bilan qaytib kelishdi. Rabbimizni esa ruhlar qiziqtirardi. U
erkaklar va ayollarni gunohdan qutqarib, ularga abadiy hayot suvini
bermoqchi edi. U ham izlagan narsasini topdi. Bizni-chi, nima
qiziqtiradi?</p>
<p><strong>4:33</strong> Dunyoviy qarash shogirdlarga Rabbimizning
so‘zlari ma’nosini tushunishga to‘sqinlik qildi. Ular "ruhiy
muvaffaqiyatning quvonchi va omadi ma’lum vaqt barcha moddiy
ehtiyojlardan ustun bo‘lishi va go‘sht hamda ichimlik kabi to‘ydirishi
mumkinligi"ni anglab yetmadilar.</p>
<p>Shunday qilib, ular kimdir kelib, Rabbimiz Isoga ovqat keltirgan
bo‘lsa kerak, degan xulosaga kelishdi.</p>
<p><strong>4:34</strong> Iso yana ularning e’tiborini moddiy narsalardan
ruhiy narsalarga qaratishga urindi. Uning taomi O‘zini yuborgan Zotning
irodasini bajarish va Xudo Unga topshirgan ishni amalga oshirish edi. Bu
Hazrati Iso oddiy ovqat yeyishdan voz kechganini anglatmaydi, aksincha,
Uning hayotdagi eng oliy maqsadi tanaga yoqish emas, balki Xudoning
irodasini bajarish ekanligini bildiradi.</p>
<p><strong>4:35</strong> Ehtimol, shogirdlar kelajakdagi hosil haqida
gaplashayotgandir. Balki, yahudiylarning "Ekish bilan o‘rim-yig‘im
orasida to‘rt oy bor" degan maqoli bordir. Nima bo‘lmasin, Iso ruhiy
saboq berish uchun yana jismoniy hodisa - hosilni yig‘ib-terib olishni
misol qilib keltirdi. Shogirdlar hosil faqat ma’lum bir vaqtda
yig‘ib-terib olinadi, deb o‘ylamasliklari kerak edi. Ular hayotlarini
oziq-ovqat va kiyim-kechak izlashga sarflab, Xudoning ishini keyinroq
bajarish mumkin deb o‘ylashga haqli emasdilar.</p>
<p>Ular dalalar allaqachon oqarib, hosilga yetilganini tushunishlari
kerak edi. Bu yerda dalalar deganda, albatta, odamlar nazarda tutiladi.
Rabbimiz bu so‘zlarni aytayotganida, samariyalik erkaklar va ayollar
to‘ldirib turgan serhosil dalada turardi. U shogirdlariga hosilni
yig‘ib-terib olishda ulkan ish qilishlari, uni zudlik bilan va
tirishqoqlik bilan yig‘ib-terib olishlari zarurligini uqtirdi.</p>
<p>Bugun Rabbimiz barchamizga, ya’ni imonlilarga: "Ko‘zlaringizni ochib,
dalalarga boqing," demoqda. Dunyodagi ko‘plab ehtiyojlar haqida o‘ylab,
vaqtimizni behuda sarflayotganimizda, Rabbimiz qalbimizga yonimizda
bo‘lgan halok bo‘layotgan jonlarni izlash yukini yuklaydi. Yig‘ilgan
boshoqlarni topish va bog‘lash uchun Uning nomidan borishimiz yoki
bormasligimizni o‘zimiz hal qilamiz.</p>
<p><strong>4:36</strong> Bu yerda Iso Masih shogirdlariga nimaga da’vat
etilganlarini tushuntirmoqda. U ularni hosil yig‘ish uchun tanladi. Ular
nafaqat bu hayotda mukofot oladilar, balki abadiy hayot uchun ham hosil
to‘playdilar. Masihga xizmat qilish hayotimizdagi ulkan mukofotdir. Ammo
kelgusi kunlarda o‘roqchilar samoda Xushxabarni e’lon qilishdagi
sadoqatlari natijasini - najot topgan jonlarni ko‘rib, qo‘shimcha
quvonchga ega bo‘ladilar.</p>
<p>36-oyat insonga abadiy hayot o‘zining sodiq hosili bilan emas, balki
mehnati samarasi abadiy hayotga cho‘zilishi tufayli nasib etishini
o‘rgatadi.</p>
<p>Osmonda ekuvchi ham, o‘ruvchi ham birga quvonadi. Yerdagi hayotda
dala avval ekishga tayyorlanadi, so‘ngra unga urug‘ sepiladi.
Keyinchalik g‘alla o‘rib olinadi. Ruhiy hayotda ham shunday bo‘ladi.
Avval Xushxabar va’z qilinishi, keyin esa ibodat bilan "sug‘orilishi"
kerak. Hosil yig‘ish vaqti kelganda esa, mehnatda ishtirok etganlarning
barchasi birgalikda quvonadi.</p>
<p><strong>4:37</strong> Bunda Rabbimiz o‘sha davrlardagi: "Biri ekadi,
boshqasi o‘radi" degan hikmatning amalga oshayotganini ko‘rdi. Ba’zi
masihiylar yillar davomida Xushxabarni va’z qilib, o‘z mehnatlaridan
katta natija ko‘rmaydilar. Boshqalar esa ularga ergashib, ko‘plab
jonlarni Rabbimizga olib keladilar.</p>
<p><strong>4:38</strong> Iso O‘z shogirdlarini boshqalar tomonidan
tayyorlangan joylarga yubordi. Butun Eski Ahd davrida payg‘ambarlar
Injil va Masih davrining kelishini bashorat qilishgan.</p>
<p>Rabbimizning o‘tmishdoshi sifatida Yahyo Cho‘mdiruvchi kelib,
odamlarning qalblarini Uni qabul qilishga tayyorladi. Rabbimizning O‘zi
Samariyaga urug‘ sepdi va o‘rim-yig‘im uchun hosilni tayyorladi. Endi
shogirdlar hosildor dalaga chiqishga tayyor edilar va Rabbimiz ularning
Masihga yuz tutgan ko‘plab odamlarni ko‘rib quvonishlarini, boshqalar
mehnat qilganini, o‘zlari esa ularning ishiga qo‘shilganini
tushunishlarini istardi.</p>
<p>Juda kam kishilargina bir insonning xizmati tufayli najot topadilar.
Ko‘pchilik odamlar Najotkorni qabul qilishdan oldin Injilni ko‘p marta
eshitgan bo‘ladi. Shuning uchun, oxirida insonni Masihning huzuriga olib
keladigan kishi, go‘yo bu ajoyib ishda Xudoning qo‘lidagi yagona
quroldek, o‘zini ulug‘lamasligi kerak.</p>
<p><strong>M. Ko‘plab samariyaliklar Isoga ishondi
(4:39−42)</strong></p>
<p><strong>4:39</strong> Samariyalik ayolning sodda va samimiy guvohligi
tufayli ko‘p odamlar Rabbimiz Isoga imon keltirdi. U atigi bir necha
so‘z aytdi: "U men qilgan hamma narsani aytdi," ammo bu ularni
Najotkorga olib kelish uchun yetarli bo‘ldi. Bu so‘zlar Masih haqida
guvohlik berishda soddalik, jasorat va ochiqko‘ngillik borasida bizga
o‘rnak bo‘lishi lozim.</p>
<p><strong>4:40</strong> Samariyaliklarning Hazrati Isoni kutib olishi
yahudiylarning Unga munosabatidan butunlay farq qilardi. Ehtimol,
samariyaliklar bu ajoyib Zotning qadrini bilib, Uni o‘zlarida qolishga
taklif qilishgandir. Rabbimiz taklifni qabul qilib, u yerda ikki kun
turdi. O‘ylab ko‘ring-a, hayot va shon-shuhrat Egasining huzuridan
bahramand bo‘lish imkoniyatiga ega bo‘lgan Sihar shahri qanday imtiyozga
ega edi!</p>
<p><strong>4:41−42</strong> Ikkita bir xil imon keltirish yo‘li
bo‘lmaydi. Ba’zilar ayolning guvohligi orqali ishonishdi. Rabbimiz
Isoning so‘zlariga ishonganlar esa yanada ko‘proq edi. Xudo
gunohkorlarni O‘ziga jalb qilish uchun turli yo‘llardan foydalanadi.
Faqat bir narsa - Rabbimiz Iso Masihga ishonish kerak. Bu
samariyaliklarning Najotkor haqida shunday aniq guvohlik
berayotganlarini eshitish juda ajoyib. Ularda zarracha shubha yo‘q edi.
Ular ayolning so‘ziga emas, balki Rabbimiz Isoning so‘ziga asoslanib,
najot topishga to‘la ishonch hosil qildilar. Samariyaliklar Unga quloq
solib, Uning so‘zlariga imon keltirib, Uning haqiqatan ham dunyoning
Najotkorisi, Masih ekanini angladilar.</p>
<p>Bunday tushunchani ularga faqat Muqaddas Ruh berishi mumkin edi.
Shubhasiz, yahudiylar Masih faqat o‘zlari uchun keladi deb o‘ylashgan.
Ammo samariyaliklar Masihning vazifasi butun dunyoga tegishli ekanligini
tushunib yetishdi.</p>
<p><strong>N. Ikkinchi mo‘jiza: amaldor o‘g‘lining shifo topishi
(4:43−54)</strong></p>
<p><strong>4:43−44</strong> Samariyaliklarda o‘tkazilgan ikki kundan
so‘ng, Rabbimiz Jalilaga yo‘l oldi. 44-oyatni tushunish biroz mushkul.
Unda aytilishicha, Najotkorning Samariyadan Jalilaga ketishiga
payg‘ambar o‘z vatanida hurmatga sazovor bo‘lmasligi sabab bo‘lgan.
Biroq Uning vatani Jalila edi, chunki Nosira shahri aynan o‘sha yerda
joylashgan. Ehtimol, bu oyatda Iso Jalilaga kirgani, ammo Nosira
shahriga kirmagani nazarda tutilgandir. Qanday bo‘lmasin, inson o‘z
vatanida boshqa joylardagidek qadrlanmasligi haqidagi gap, albatta,
to‘g‘ri. Qarindoshlari va do‘stlari Uni o‘zlaridan farq qilmaydigan
oddiy bola sifatida eslashadi. Haqiqatan ham, Hazrati Isoning
yurtdoshlari Uni munosib baholamagan.</p>
<p><strong>4:45</strong> Jalilaga qaytgach, Rabbimiz yaxshi kutib
olindi, chunki odamlar bayram paytida Quddusda Uning barcha ishlarini
ko‘rgan edilar. Bu yerda tilga olingan jalilaliklarning yahudiylar
bo‘lgani ehtimoldan yiroq emas. Ular Quddusga sajda qilish uchun borgan
edilar. U yerda Rabbimizni ko‘rib, Uning qudratli ishlariga guvoh
bo‘ldilar. Endi ular Isoni o‘z Jalilalarida ko‘rishni istar edilar. Bu
Isoni Xudoning O‘g‘li deb tan olganlari uchun emas, balki Iso qayerda
bo‘lmasin, shuncha gap-so‘zlarga sababchi bo‘lgan Zotni ko‘rishga
qiziqishlari tufayli edi.</p>
<p><strong>4:46</strong> Kana qishlog‘i yana Rabbimizning tashrifiga
muyassar bo‘ldi. Birinchi tashrifida odamlar Uning suvni sharobga
aylantirganini ko‘rgan edilar. Endi ular yana bir qudratli mo‘jizaning
guvohi bo‘lishlari kerak edi, bu haqda hatto Kapernaumgacha ovoza
tarqaladi. Kapernaumdagi bir amaldorning o‘g‘li kasal edi. Chamasi, bu
odam shoh Hirodning xizmatidagi yahudiy edi.</p>
<p><strong>4:47</strong> U Iso Yahudiyadan Jalilaga kelganini eshitdi. U
Isoning shifolash qudratiga ishongan bo‘lishi kerak, chunki
to‘g‘ridan-to‘g‘ri Isoning oldiga kelib, Undan o‘lim to‘shagida yotgan
o‘g‘lini davolashni so‘radi. Shu ma’noda, u boshqa yurtdoshlariga
qaraganda Rabbimizga ko‘proq ishonardi.</p>
<p><strong>4:48</strong> Nafaqat amaldorga, balki barcha yahudiylarga
murojaat qilib, Rabbimiz ularning "milliy xususiyati"ni eslatdi: ular
avval mo‘jizalarni ko‘rishni, keyin esa ularga ishonishni xohlashardi.
(Yunon tilida bir kishiga va ko‘pchilikka murojaat qilishning alohida
shakllari mavjud. Bu yerda ko‘plik shakli qo‘llanilgan.) Aslida, biz
Rabbimiz Isoni mo‘jizalarga asoslangan ishonch emas, balki faqat Uning
kalomiga asoslangan ishonch qoniqtirganini ko‘ramiz.</p>
<p>Unga ko‘proq hurmat ko‘rsatiladi, chunki U aytgan so‘zlarga
ishonishadi, U ko‘rsatgan narsalarga emas. Inson ishonishdan oldin
ko‘rishni istaydi. Ammo Hazrati Iso bizni avval ishonishga, keyin
ko‘rishga o‘rgatadi.</p>
<p>Karomat va mo‘jizalar mo‘jiza tushunchasiga kiradi. Karomat - chuqur
ma’no yoki ahamiyatga ega bo‘lgan mo‘jizalardir. Mo‘jizalar esa
odamlarni g‘ayritabiiy holati bilan hayratga soladigan g‘ayrioddiy
hodisalardir.</p>
<p><strong>4:49</strong> Saroy amaldori chinakam ishonch bilan Hazrati
Iso o‘g‘lini davolay olishiga ishonardi va dunyodagi hamma narsadan
ko‘ra Rabbimizning uning oldiga kelishini xohlardi. Ammo uning ishonchi
to‘liq emas edi. U Iso bolani davolash uchun uning to‘shagi yonida
turishi kerak deb o‘ylardi. Biroq Qutqaruvchi uni buning uchun koyimadi,
aksincha, ko‘rsatgan ishonchi uchun mukofotladi.</p>
<p><strong>4:50</strong> Bu yerda bizga insonning ishonchi o‘sishi
ko‘rsatilgan. U o‘z ishonchini namoyon etdi va Parvardigor unga yanada
ko‘proq berdi. Iso uni uyiga jo‘natib: "O‘g‘ling sog‘-salomat", deb
va’da qildi. O‘g‘li shifo topdi! U hech qanday mo‘jiza va isbotisiz
Hazrati Isoning so‘ziga ishonib, uyiga yo‘l oldi. Bu - amaldagi
ishonchdir!</p>
<p><strong>4:51−52</strong> Yo‘lda xizmatkorlar uni o‘g‘lining sog‘ayib
ketganligi haqidagi xushxabar bilan kutib olishdi. Bu xabar uni zarracha
ham hayratga solmadi. U Hazrati Isoning va’dasiga ishonar va endi o‘z
ishonchining isbotini ko‘rardi. Ota xizmatkorlardan o‘g‘lining ahvoli
qachon yaxshilanganini so‘radi. Ularning javobi davolanish asta-sekin
emas, balki bir zumda sodir bo‘lganini ko‘rsatdi.</p>
<p><strong>4:53</strong> Endi bu ajoyib mo‘jizaga zarracha shubha
qolmadi. O‘tgan kuni soat yettida Iso Kanadagi saroy amaldoriga:
"O‘g‘ling sog‘-salomat", dedi. Xuddi shu soatda Kapernaumda o‘g‘li
tuzalib ketdi va isitma uni tark etdi. Bundan saroy amaldori, mo‘jiza
yaratish yoki ibodatga javob berish uchun Hazrati Isoning jismonan hozir
bo‘lishi shart emasligini tushundi. Bu barcha masihiylarni ibodat
qilishga undashi lozim. Dunyoning istalgan joyida va istalgan vaqtda
iltijolarimizni eshitadigan va O‘z maqsadlarini amalga oshira oladigan
qudratli Xudoyimiz bor.</p>
<p>Saroy amaldorining o‘zi va butun xonadoni imon keltirdi. Ushbu va
shunga o‘xshash boshqa oyatlardan ko‘rinib turibdiki, Xudo Masihda
birlashgan oilalarni ko‘rishni yoqtiradi. U osmondagi oilalarning
bo‘linishini istamaydi. U barcha oila a’zolari Uning O‘g‘liga imon
keltirishlari uchun g‘amxo‘rlik qiladi va bu haqiqatlarni qayd
etadi.</p>
<p><strong>4:54</strong> Saroy amaldori o‘g‘lining shifo topishi shu
paytgacha Rabbimiz xizmatidagi ikkinchi mo‘jiza emas edi. Bu Iso
Yahudiyadan Jalilaga qaytib kelganida ko‘rsatgan ikkinchi mo‘jiza
edi.</p>
