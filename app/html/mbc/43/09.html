<p><strong>J. Oltinchi mo‘jiza: tug‘ma ko‘rning shifo topishi
(9:1−12)</strong></p>
<p><strong>9:1</strong> Bu voqea, ehtimol, 8-bobda tasvirlangan Isoning
ma’bad hududini tark etganidan keyin yoki biroz vaqt o‘tgach sodir
bo‘lgan. Insonning tug‘ma ko‘r bo‘lganligi haqidagi ma’lumot uning
ahvolining umidsizligini va unga ko‘rish qobiliyatini qaytargan
mo‘jizaning hayratlanarli ekanligini ko‘rsatadi.</p>
<p><strong>9:2</strong> Shogirdlar g‘alati savol berishdi. Ular
insonning ko‘zi ojiz bo‘lishiga uning o‘zi sababmi yoki ota-onasining
gunohi sababmi, deb so‘rashdi.</p>
<p>Ko‘r bo‘lib tug‘ilgan bo‘lsa, uning ko‘rligiga qanday qilib o‘z
gunohi sabab bo‘lishi mumkin? Ular qandaydir qayta tug‘ilishga,
o‘lganlarning ruhlari yangi tanada yerga qaytishiga ishonishganmidi?</p>
<p>Balki ular uni tug‘ilganidan keyin qiladigan gunohlari uchun jazo
sifatida ko‘r bo‘lib tug‘ilgan deb o‘ylashgandir, buni Xudo oldindan
biladi, deb hisoblashgandir. Shunisi aniqki, ularning fikricha, ko‘rlik
bevosita oiladagi gunoh bilan bog‘liq bo‘lgan. Bunday bo‘lishi shart
emasligini bilamiz. Garchi oxir-oqibat barcha kasalliklar,
azob-uqubatlar va o‘lim gunoh tufayli dunyoga kelgan bo‘lsa-da, har bir
alohida holatda inson o‘zi sodir etgan gunohlar tufayli azob chekishi
to‘g‘ri emas.</p>
<p><strong>9:3</strong> Iso inson ham, uning ota-onasi ham gunoh
qilmaganini nazarda tutmagan. Aksincha, U ko‘rlik ularning hayotidagi
gunohning bevosita natijasi emasligini ta’kidlagan. Xudo insonni
tug‘ilganidanoq ko‘rmaydigan qilib qo‘ydi, toki unda Xudoning qudratli
ishlari zohir bo‘lsin. Inson tug‘ilishidan oldin, Rabbimiz Iso bu ko‘r
ko‘zlarga ko‘rish qobiliyatini qaytarishini bilar edi.</p>
<p><strong>9:4</strong> Najotkor O‘ziga uch yilga yaqin xizmat qilish
berilganini va shundan so‘ng xochga mixlanishini anglagan. Bu vaqtning
har bir daqiqasini Xudoning ishiga sarflash kerak edi. Uning oldida
tug‘ma ko‘r odam bor edi. Rabbimiz Iso unga, hatto shanba kuni bo‘lsa
ham, shifo mo‘jizasini ko‘rsatishi lozim edi.</p>
<p>Tez orada Uning xizmati tugaydi va U yer yuzida boshqa bo‘lmaydi. Bu,
hayoti shiddat bilan o‘tayotgan va yer yuzidagi xizmatimiz abadiy
yakuniga yetadigan tun kelayotgan har bir masihiy uchun jiddiy
ogohlantirishdir. Shunday ekan, berilgan vaqtdan Rabbimizga g‘ayrat ila
xizmat qilish uchun foydalanishimiz darkor.</p>
<p><strong>9:5</strong> Iso dunyoda inson qiyofasida yashaganida, U
dunyoga aniq va o‘ziga xos yorug‘lik edi. U mo‘jizalar yaratgan va
odamlarga ta’lim bergan, shuning uchun ular dunyo yorug‘ligini o‘z
ko‘zlari bilan ko‘rishgan. Rabbimiz Iso hozir ham olamga yorug‘likdir.
Unga keladigan har bir kishiga zulmatda yurmaslik va’dasi berilgan.
Biroq Rabbimiz aynan shu oyatda O‘zining yer yuzidagi xizmati haqida
gapiryapti.</p>
<p><strong>9:6</strong> Nima uchun Iso loy va so‘lakni aralashtirib,
ko‘rning ko‘ziga surtganligi bizga ma’lum emas. Ba’zilarning fikricha,
insonda ko‘z soqqasi bo‘lmagan va Rabbimiz Iso uni shunchaki yaratgan.
Boshqalarning fikricha, Iso alayhissalom ko‘zi ojizning ko‘zini ochish
uchun, odatdagidek, dunyo ahli nafratlanadigan usullarni qo‘llagan. O‘z
maqsadlarini amalga oshirish uchun U samarasiz va ahamiyatsiz
narsalardan foydalangan. Hatto bugungi kunda ham, ma’nan ko‘r bo‘lgan
insonlarga ko‘z nurini qaytarib berayotgan Xudo, tuproqdan yaratilgan
erkak va ayollardan foydalanadi.</p>
<p><strong>9:7</strong> Rabbimiz ko‘rning imonini ishga solib, unga
Siloam hammomiga borib yuvinishni buyurdi. Ko‘zi ojiz bo‘lishiga
qaramay, u cho‘miladigan joyning qayerdaligini bilgan bo‘lsa kerak va
aytilganlarni bajo keltirdi. Muqaddas Kitobda "yuborilgan" degan ma’noni
anglatuvchi "Siloam" so‘ziga e’tibor qaratilgan. Ehtimol, u Masihning
ramzi bo‘lishi mumkin. Bu mo‘jizani amalga oshirgan Zotni dunyoga Xudo
Ota yuborgan. Ko‘r borib cho‘milish xonasida yuvindi va ko‘zi ochildi.
Shu paytgacha umuman ko‘rmayotgan odamning ko‘zi ochildi. Mo‘jiza bir
zumda sodir bo‘ldi va odam darhol ko‘zlari bilan ko‘ra boshladi.</p>
<p>O‘zi yashagan olamga ilk bor nazar tashlash uning uchun naqadar
quvonchli va kutilmagan hodisa bo‘lgan bo‘lsa kerak!</p>
<p><strong>9:8−9</strong> Bu odamning qo‘shnilari hayratda qolishdi. Bu
o‘sha tilanchilik qilib o‘tirgan odam ekaniga ishonishmasdi. (Bunday
yo‘lni najot topayotgan odam ham bosib o‘tsa kerak. Qo‘shnilarimiz
bizdagi o‘zgarishni sezishlari kerak.)</p>
<p>Ba’zilar bu o‘sha odam, deb turib olishdi. Ba’zilar esa bunga
unchalik ishonishmasdi, lekin ba’zi o‘xshashliklar borligini taxmin
qilishardi. Ammo u odam tug‘ma ko‘r ekanligini aytib, barcha shubhalarni
tarqatib yubordi.</p>
<p><strong>9:10</strong> Iso har safar mo‘jiza ko‘rsatganida, bu
odamlarning qalbida turli savollarni uyg‘otardi. Ko‘pincha bu savollar
imonli kishiga Rabbimiz to‘g‘risida shohidlik berish imkonini berardi.
Bu yerda odamlar undan bularning barchasi qanday sodir bo‘lganini
so‘rashdi.</p>
<p><strong>9:11</strong> Uning guvohligi sodda, ammo ishonchli edi. U
shifo topgani haqida so‘zlab, mo‘jiza yaratgan Zotga shukrona aytdi.
O‘sha paytda u hali Rabbimiz Iso kimligini tushunmagan edi. U shunchaki
Uni "Iso degan odam" deb tilga oldi. Ammo keyinchalik uning tushunchasi
o‘sib, Isoni tanib-bilishga keldi.</p>
<p><strong>9:12</strong> Rabbimiz Iso Masih haqida guvohlik berar
ekanmiz, ko‘pincha boshqalarning ham qalbida Uni tanib-bilish istagini
uyg‘otamiz.</p>
<p><strong>K. Yahudiylarning kuchayib borayotgan qarshiligi
(9:13−41)</strong></p>
<p><strong>9:13</strong> Mo‘jizadan chin dildan hayratga tushgan ba’zi
yahudiylar sobiq ko‘rni farziylar oldiga olib kelishdi. Ular bu odamning
shifo topgani din peshvolarini g‘azablantirishini tushunmagandilar.</p>
<p><strong>9:14</strong> Iso shanba kuni mo‘jiza ko‘rsatdi. Tanqidiy
fikrlaydigan farziylar Xudo shanba kunini rahm-shafqat va mehribonlik
ko‘rsatishga to‘siq qilishni istamasligini anglamagandilar.</p>
<p><strong>9:15</strong> Sog‘aygan kishiga Iso haqida yana guvohlik
berish imkoniyati tug‘ildi. Farziylar undan ko‘zi qanday ochilganini
so‘raganlarida, u yana o‘sha sodda hikoyasini aytib berdi. Bu safar u
Isoning ismini tilga olmadi. Buning sababi qo‘rquv emas, balki bu
qudratli ishni Kim qilganini hamma bilishini tushungani edi. O‘sha
paytda Hazrati Iso Quddusda taniqli bo‘lib qolgandi.</p>
<p><strong>9:16</strong> Yana kelishmovchilik yuz berdi: farziylar
Isoning shaxsi to‘g‘risida bir fikrga kela olmadilar. Ba’zi farziylar
dadillik bilan Iso shanba kunini buzgani uchun Xudoning Odami bo‘la
olmaydi, deb e’lon qilishdi. Boshqalar esa, gunohkor odam bunday ajoyib
mo‘jizalar yarata olmaydi, deb o‘ylashdi. Iso ko‘pincha odamlar
o‘rtasida kelishmovchiliklarga sabab bo‘lardi. Odamlar yo Unga tarafdor,
yo Unga qarshi bo‘lishga majbur edilar.</p>
<p><strong>9:17</strong> Farziylar sobiq ko‘rdan Iso haqida nima deb
o‘ylashini so‘rashdi. U hali Isoning Xudo ekanini tushunmasdi. Ammo
uning e’tiqodi shunchalik o‘sdiki, u Isoni payg‘ambar deb tan oldi. U
o‘ziga ko‘rish qobiliyatini bergan Zot Xudo tomonidan ilohiy xabar bilan
yuborilgan, deb o‘ylardi.</p>
<p><strong>9:18−19</strong> Ko‘plab yahudiylar hali ham sodir bo‘lgan
mo‘jizaga ishonishni istamasdilar. Ular ko‘zi ochilgan yigitning
ota-onasini chaqirib, ularning gapini eshitmoqchi bo‘lishdi.</p>
<p>Ko‘r bola tug‘ilganini ota-onadan yaxshiroq kim biladi? Ularning
guvohligi hamma narsani oydinlashtirib beradi. Shunday qilib, farziylar:
"Bu sizning o‘g‘lingizmi va uning ko‘zi qanday ochildi?" deb
so‘radilar.</p>
<p><strong>9:20−21</strong> Ota-onaning guvohligi tasdiqladi: bu
ularning o‘g‘li bo‘lib, yillar davomida uning ko‘rligidan azob
chekishgan.</p>
<p>Lekin ular boshqa hech narsa aytishni istamadilar. Ular o‘g‘lining
ko‘zi qanday ochilganini ham, uning ko‘zini ochgan odamning kimligini
ham bilishmasdi. Ular farziylarni o‘g‘illarining oldiga qaytarib
yuborishdi, chunki faqat u o‘zi haqida gapira olardi.</p>
<p><strong>9:22−23</strong> 22-oyat ota-onaning qo‘rquvini tushuntiradi.
Ular kimda-kim Isoning Masih ekanini tan olsa, ibodatxonadan
chetlashtiriladi, deb eshitgan edilar. Bunday ajratish har qanday
yahudiy uchun juda jiddiy muammo edi. Ular bunday og‘ir oqibatga duchor
bo‘lishni istamadilar. Isoni tan olish tirikchilik vositalarini
yo‘qotish, shuningdek, yahudiy dinining barcha imtiyozlaridan mahrum
bo‘lishni anglatardi.</p>
<p>Shu bois, ota-ona yahudiy boshliqlaridan qo‘rqib, guvohlik berish
mas’uliyatini o‘g‘illariga yukladilar.</p>
<p><strong>9:24</strong> "Xudoni ulug‘la" iborasi ikki xil ma’noga ega
bo‘lishi mumkin. Avvalo, bu qasamning bir ko‘rinishi bo‘lishi
mumkin.</p>
<p>Ehtimol, farziylar: "Endi haqiqatni ayt. Biz bilamizki, u Odam
gunohkordir", demoqchi bo‘lgandir. Ammo bu, farziylar ushbu mo‘jiza
uchun Xudoga hamdu sano aytishni talab qilganini, biroq Isoni gunohkor
deb hisoblab, Unga hamdu sano aytmaslikni istashganini ham anglatishi
mumkin.</p>
<p><strong>9:25</strong> Muvaffaqiyatsizlik farziylarni har qadamda
ta’qib qilardi. Ular Isoni obro‘sizlantirishga uringanlarida,
oxir-oqibat Uni yanada ko‘proq maqtash bilan tugardi. Bu yerda ko‘zi
ochilgan yigitning guvohligi ajoyib. U Isoning shaxsi haqida ko‘p narsa
bilmasdi, lekin bir narsani aniq bilardi: u ko‘r edi, endi esa ko‘ra
oladi. Bu dalilni hech kim inkor eta olmadi.</p>
<p>Yuqoridan tug‘ilganlar bilan ham shunday bo‘ladi. Dunyo shubha
qilishi, masxara qilishi va mazax qilishi mumkin, lekin biz ilgari halok
bo‘lganimiz, endi esa Xudoning inoyati bilan najot topganimiz haqidagi
guvohligimizni inkor eta olmaydi.</p>
<p><strong>9:26−27</strong> Farziylar yana undan voqeaning barcha
tafsilotlarini so‘ray boshladilar. Endi ko‘zi ochilgan odamning jahli
chiqdi. U ularga hammasini aytib bo‘lganini, ular esa quloq solmaganini
eslatdi. Ular yana nimani eshitmoqchi edilar? Balki ular Uning shogirdi
bo‘lishni istayotgandir? Shubhasiz, u bu savolni kinoya bilan berdi.
Ular Isoni yomon ko‘rishlarini va Unga ergashishni aslo istamasliklarini
u yaxshi bilardi.</p>
<p><strong>9:28</strong> Shunday maqol bor: "Agar dalil bo‘lmasa,
da’vogarni ayblashadi." Buni biz bu yerda ham ko‘ryapmiz. Farziylar bu
kishining guvohligini inkor qilishga urinishlari muvaffaqiyatsizlikka
uchragach, unga ta’na qila boshladilar.</p>
<p>Ular uni Isoning shogirdi deb ayblashdi, go‘yo bu dunyodagi eng yomon
narsa edi! So‘ngra o‘zlarini Musoning shogirdlari deb e’lon qildilar,
go‘yo bu eng yaxshi narsa edi.</p>
<p><strong>9:29</strong> Farziylar Muso bilan Xudo gaplashganini
aytishdi, Iso haqida esa mensimay gapirishdi. Agar ular Musoning
kitoblariga ishonganlarida edi, Isoni Rabbimiz va Najotkorimiz deb qabul
qilgan bo‘lardilar. Agar ozgina o‘ylasalar, Muso hech qachon tug‘ma
ko‘rning ko‘zini ochmagan edi. Ularning orasida Musodan ulug‘rog‘i bor
edi, ammo ular buni tushunmasdilar.</p>
<p><strong>9:30</strong> Shifo topgan odamning kinoyasi yanada
o‘tkirlashdi. Farziylar buni kutmagan edilar. U shunday dedi: "Siz
Isroilning rahnamolari, yahudiy ustozlarisiz. Ammo orangizda ko‘zlarni
ochishga qodir bo‘lgan bir Zot bor-u, siz Uning qayerdan kelganini
bilmaysiz. Bu sizlar uchun uyat!</p>
<p><strong>9:31</strong> Endi ko‘zi ochilgan kishi guvohlik berishda
dadilroq bo‘ldi. Uning iymoni kuchaydi. U ularga Xudo odatda
gunohkorlarni tinglamasligini va ular orqali mo‘jizalar yaratmasligini
eslatdi. Xudo yomonlik qiluvchilarni yoqtirmaydi va ularga ulug‘
ishlarni qilish qudratini bermaydi. Ammo Xudoni ulug‘lovchi odam Uning
marhamatiga sazovor bo‘ladi va Xudo uni tinglaganiga ishonch hosil
qiladi.</p>
<p><strong>9:32−33</strong> Bu odam insoniyat tarixida tug‘ma ko‘rlar
orasida birinchi bo‘lib ko‘ra olganini angladi. U bunday mo‘jizani
ko‘rgan farziylar nima uchun uni yaratgan Zotga ta’na qilayotganlarini
tushunolmasdi.</p>
<p>Agar Rabbimiz Iso Xudodan bo‘lmaganida, U hech qachon bunday
g‘ayritabiiy mo‘jizalar yarata olmagan bo‘lardi.</p>
<p><strong>9:34</strong> Farziylar yana o‘sha odamni koyishga tushdilar.
Ular bu odamning ko‘r bo‘lib qolishi bevosita uning gunohlari natijasi
ekanini aytishdi. Ularga ta’lim berishga uning qanday haqqi bor edi?
Aslida, u ta’lim berishga to‘la haqli edi, chunki Rayl aytganidek:
"Muqaddas Ruhning ta’limi boy va o‘qimishli odamlarga qaraganda oddiy
xalq orasida ko‘proq kuzatiladi." Uni haydab chiqarishdi deganda, faqat
ibodatxonadan emas, balki yahudiy dinidan ham chetlatilgani nazarda
tutilgan bo‘lishi mumkin. Xo‘sh, uni chetlashtirishga nima sabab bo‘ldi?
Tug‘ma ko‘rga shanba kuni ko‘rish qobiliyati qaytarildi. U mo‘jizani
Yaratgan Zot haqida hech qanday yomon gap aytmagani uchun haydaldi.</p>
<p><strong>9:35</strong> Shunda Iso o‘sha odamni izlab topdi. Ehtimol,
U: "Agar ular seni rad etishgan bo‘lsa, Men qabul qilaman", degan
bo‘lishi mumkin. Iso tufayli quvg‘in qilingan kishi hech narsa
yo‘qotmaydi, aksincha katta barakalarga ega bo‘ladi, chunki Iso uni
qabul qiladi va do‘stligini taklif etadi. Qarang, Rabbimiz Iso qanday
qilib shifo topgan kishini O‘zining Xudoning O‘g‘li ekanligiga
ishontiryapti! U oddiy savol berdi: "Sen Xudoning O‘g‘liga
ishonasanmi?"</p>
<p><strong>9:36</strong> Garchi ko‘zi ochilgan bo‘lsa-da, u hali ham
ma’naviy ko‘rishga muhtoj edi. U Rabbidan Xudoning O‘g‘li kimligini
so‘radi, toki Unga ishona olsin. Bu yerda "Rabbiy" so‘zi oddiy "Janob"
ma’nosida ishlatilgan.</p>
<p>9:37 Endi Iso ko‘zi ochilgan odamga O‘zini Xudoning O‘g‘li deb
tanishtirdi. U shunchaki ko‘z nurini ato etgan va hayotidagi imkonsiz
narsalarni amalga oshirgan odam emas edi. U Xudoning O‘g‘li bo‘lib, uni
ko‘rib turgan va u bilan gaplashayotgan Zot edi.</p>
<p><strong>9:38</strong> Shunda haligi odam soddalik va quvonch bilan
Rabbimiz Isoga ishonib, tiz cho‘kdi va Unga sajda qildi. Endi u najot
topgan va shifo topgan odamga aylandi. Bu kun uning hayotida qanday
ulug‘ kun bo‘ldi! U ham jismoniy, ham ruhiy ko‘rish qobiliyatiga ega
bo‘ldi.</p>
<p>E’tibor bering: ko‘zi ochilgan odam Isoning Xudoning O‘g‘li ekanini
bilmaguncha Unga sajda qilmadi. U yahudiy ta’limotida tarbiyalangani
uchun oddiy odamga sajda qilolmasdi. Ammo uni davolagan Zotning Xudoning
O‘g‘li ekanini bilgach, Unga sajda qildi - Uning qilmishi uchun emas,
balki Uning kim ekanligi uchun.</p>
<p><strong>9:39</strong> Bir qarashda bu oyat Yuhanno 3:17 ga zid
ko‘rinsa-da, aslida bu yerda hech qanday ziddiyat yo‘q. Masihning
dunyoga kelishidan maqsad hukm chiqarish emas, balki qutqarish edi. Ammo
Uni qabul qilmaganlarning barchasi hukmdan qochib qutula olmaydi.</p>
<p>Injil va’zi ikki xil ta’sir ko‘rsatadi. O‘z ko‘rligini tan olgan
kishi ko‘ra boshlaydi. Ammo Rabbimiz Isosiz ham mukammal ko‘rish
qobiliyatiga ega ekanligini ta’kidlaydigan kishi ko‘r bo‘lib qoladi.</p>
<p><strong>9:40</strong> Ba’zi farziylar Iso ular va ularning ko‘rligi
haqida gapirayotganini anglab yetishdi. Ular Uning oldiga kelib, g‘azab
bilan so‘rashdi: "Nahotki U bizni ham ko‘r demoqchi bo‘lsa?" Ularning
savoli inkor javobini kutgan edi.</p>
<p><strong>9:41</strong> Rabbimizning javobini quyidagicha talqin qilish
mumkin: "Agar siz ko‘rligingizni, gunohkorligingizni va Najotkorga
muhtojligingizni tan olsangiz, gunohlaringiz kechirilishi va najot
topishingiz mumkin. Biroq siz hech narsaga muhtoj emasligingizni
aytmoqdasiz. O‘zingizni solih va begunoh deb da’vo qilmoqdasiz.</p>
<p>Shu sababli gunohingiz o‘zingizda qoladi va sizga hech qanday
kechirim yo‘q". Iso: "...unday bo‘lganida, gunohingiz bo‘lmas edi",
deganida, ularning mutlaqo begunoh bo‘lishlarini nazarda tutmagan edi.
Aksincha, U ularning nisbatan kam gunohkor bo‘lishlarini nazarda tutgan.
Agar ular Uni Masih sifatida tan olishlariga to‘sqinlik qilgan
ko‘rliklarini tan olganlarida, ularning gunohi ko‘ra olish qobiliyatiga
ega ekanliklarini da’vo qilish va shu bilan birga Uni Xudoning O‘g‘li
deb tan olishni istamaslikdek ulkan gunoh oldida hech narsa bo‘lmas
edi.</p>
