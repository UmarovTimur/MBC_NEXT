<p><strong>25:1</strong> Milodiy 60-yilning kuzida imperator Neron
Porsiy Festni Yahudiyaning Rim hukmdori etib tayinladi. Qaysariya Suriya
Rim viloyatining siyosiy markazi bo‘lib, unga Yahudiya ham kirgan edi.
Uch kundan so‘ng Fest Qaysariyadan o‘ziga ishonib topshirilgan hududning
diniy poytaxti Quddusga yo‘l oldi.</p>
<p><strong>25:2−3</strong> Pavlusning Qaysariyaga ko‘chirilganiga ikki
yil bo‘lgan bo‘lsa-da, yahudiylar uni unutishmagan va ularning o‘tli
nafrati so‘nmagan edi. Oliy ruhoniy va yahudiylarning nufuzli kishilari
yangi hukmdorning marhamatiga umid qilib, Pavlusni yana ayblab, uni
Quddusga sud qilish uchun yuborishni so‘rashdi. Ehtimol, ular uni
sinedrion sud qilishi kerakligini nazarda tutishgandir, ammo ularning
haqiqiy rejasi pistirma qo‘yib, uni yo‘lda o‘ldirish edi.</p>
<p><strong>25:4−5</strong> Ammo Fest, shubhasiz, ularning avvalgi
Pavlusni o‘ldirish fitnasi va Quddus mingboshisi tomonidan uni
yashirincha Qaysariyaga olib ketish uchun ko‘rilgan murakkab choralar
haqida xabardor edi. U ularning iltimosini rad etdi, biroq agar ular
Qaysariyaga kelishsa, Pavlusga qarshi guvohlik berish imkoniyatini va’da
qildi.</p>
<p><strong>25:6−8</strong> Fest Quddusda sakkiz yoki o‘n kun bo‘lgach,
Qaysariyaga qaytib keldi va ertasi kuni sud tayinladi. Yahudiylar
shiddat bilan hujumga o‘tib, Pavlusga qarshi ko‘plab og‘ir ayblovlar
qo‘yishdi, ammo birortasini ham isbotlay olishmadi. O‘z
qoralovchilarining zaifligini sezgan havoriy na qonunga, na ibodatxonaga
va na qaysarga qarshi qilingan har qanday jinoyatni oddiy rad etish
bilan kifoyalandi.</p>
<p><strong>25:9−11</strong> Qaysidir lahzada Fest yahudiylarning
Pavlusni Quddusga, sinedrion sudiga yuborish haqidagi talabiga rozi
bo‘lgandek tuyulishi mumkin edi. Biroq u mahbusning roziligisiz buni
qilishni istamasdi. Shubhasiz, Pavlus rozi bo‘lsa, Quddusga tirik yetib
borolmasligini tushunardi. Shuning uchun u, Qaysariyadagi sud bu ish
uchun juda mos kelishini aytib, rad javobini berdi. Agar u Rim
imperiyasiga qarshi jinoyat qilgan bo‘lsa, buning uchun o‘limga ham
tayyor ekanini bildirdi. Ammo u bunday jinoyatda aybdor bo‘lmasa, qanday
qilib qonuniy asosda yahudiylar qo‘liga topshirilishi mumkinligini
so‘radi. Shunda havoriy Pavlus Rim fuqarosining huquqlaridan to‘liq
foydalangan holda o‘zining unutilmas so‘zlarini aytdi: "Qaysar sudini
talab qilaman".</p>
<p>Pavlusning qaysarga qilgan murojaati asosli edimi? Butunlay
Parvardigorga suyanib, o‘zining dunyoviy fuqaroligiga bog‘liq bo‘lib
qolmasligi kerak emasmidi? Bu "Pavlusning xatolaridan" biri edimi? Biz
bu savolga to‘liq aniqlik bilan javob bera olmaymiz. Bizga ma’lum
bo‘lishicha, o‘sha paytda aynan qaysarga murojaat qilish uning ozod
qilinishiga to‘sqinlik qilgan, ammo agar u qaysarning sudini talab
qilmaganida ham, u qanday bo‘lmasin Rimga tushib qolgan bo‘lardi.</p>
<p><strong>25:12</strong> Fest maslahatchilari bo‘lmish "huquqshunoslar"
bilan bunday vaziyatda qanday yo‘l tutish kerakligi haqida qisqacha
suhbatlashdi. Keyin u Pavlusga, ehtimol juda g‘azablangan holda: "Sen
Qaysarning sudini talab qilding, endi Qaysarning oldiga borasan", -
dedi.</p>
<p><strong>25:13</strong> Ta’riflangan voqealardan biroz vaqt o‘tgach,
shoh Agrippa II va uning singlisi Veronika Festni yangi lavozim bilan
tabriklash uchun Qaysariyaga kelishdi. Agrippa Hirod Agrippa I ning
o‘g‘li bo‘lib, u Yoqubni o‘ldirib, Butrusni zindonga tashlagan edi
(Havoriylar 12). Uning singlisi favqulodda go‘zal ayol edi. Tarixchilar
unga juda shubhali xatti-harakatlar, jumladan, akasi bilan aloqasi
borligini nisbat berishsa-da, Yangi Ahd uning xarakteri haqida hech
narsa demaydi.</p>
<p><strong>25:14−16</strong> Ular Qaysariyada ancha vaqt qolishdi va
Fest Agrippaga Pavlus ismli mahbus bilan bog‘liq muammo haqida gapirib
berishga qaror qildi. Avvaliga u yahudiylarning Pavlusni sudsiz
shoshilinch hukm qilish haqidagi talabi to‘g‘risida batafsil gapirib
berdi. U o‘zini tegishli yuridik jarayonlarga rioya qilish tarafdori va
himoyachisi sifatida ko‘rsatib, ayblanuvchi o‘z ayblovchilari bilan
yuzma-yuz uchrashib, o‘zini himoya qilish imkoniyatiga ega bo‘lishi
kerak bo‘lgan sud jarayonini qanday talab qilganini tushuntirdi.</p>
<p><strong>25:17−19</strong> Ish sudgacha yetganda, Feliks mahbusning
imperiyaga qarshi hech qanday jinoyat sodir etmaganini aniqladi. Masala
ko‘proq ularning Xudoga sig‘inishlari va Pavlus tirik deb ta’kidlagan
qandaydir vafot etgan Iso haqidagi bahsga taalluqli edi.</p>
<p><strong>25:20−22</strong> So‘ngra Fest Pavlusga Quddusga borishni
taklif qilgani va Pavlusning Avgustga (bu yerda imperatorning ismi emas,
unvoni) murojaat etgani haqida so‘zlab berdi. Bu, shubhasiz, muammo
tug‘dirdi. Mahbusni Rimga jo‘natishda unga qarshi ayblov qo‘yish lozim
edi. Qanday ayblov? Agrippa yahudiy bo‘lgani va yahudiylik
ta’limotlarini yaxshi bilgani bois, Fest undan munosib ayblov tuzishda
yordam berishini umid qilardi.</p>
<p>Dunyo Najotkorini tilga olganda, Fest "qandaydir Iso" iborasini
ishlatdi. Bu borada Bengelning izohini takrorlash o‘rinli bo‘ladi:
"Hamma tiz cho‘kishi lozim bo‘lgan Zot haqida qandaydir arzimas Fest
shunday deydi".</p>
<p><strong>25:23</strong> Ertasi kuni rasmiy tinglov belgilandi. Agrippa
va Veronika katta dabdaba bilan kirib kelishdi. Ularga mingboshilar va
shaharning nufuzli fuqarolari hamrohlik qilishdi. Shundan so‘ng Pavlus
keltirildi.</p>
<p><strong>25:24−27</strong> Fest yana bu ishning tarixini bayon etdi:
yahudiylarning Pavlusni qatl qilish haqidagi qat’iy talablari; u, Fest,
havoriyda o‘limga loyiq hech qanday ayb topmagani va Pavlusning qaysarga
murojaat qilgani haqida. Bu Festni mushkul ahvolga soldi: u Pavlusning
talabini bajarishga va uni Neron huzuriga yuborishga majbur bo‘ldi,
garchi sud uchun hech qanday qonuniy asos bo‘lmasa-da. Fest ochiqchasiga
Agrippaning yordamiga umid qilayotganini aytdi: pirovardida, darhaqiqat,
mahbusni yuborish va unga qo‘yilgan ayblovlarni ko‘rsatmaslik nodonlik
bo‘lardi. Jarayon suddan ko‘ra ko‘proq tinglovga o‘xshardi. Pavlusni
ayblagan yahudiylar bu yig‘inda qatnashmagan va Agrippadan biror
majburiy qaror chiqarishi kutilmagan edi.</p>
