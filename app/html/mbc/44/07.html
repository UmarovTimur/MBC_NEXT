<p><strong>7:1−8</strong> Nutqning birinchi qismi bizni qadimgi yahudiy
millatining ildizlariga qaytaradi. Stefanga Ibrohimning tarixiga chuqur
nazar solish nima uchun kerak bo‘lgani aniq emas, ammo quyidagi izohlar
bo‘lishi mumkin:</p>
<p>1. Bunday tarixiy sharh Stefanning tarixdan xabardorligi va Isroil
xalqiga bo‘lgan muhabbatini ko‘rsatish uchun zarur edi.</p>
<p>2. U tinglovchilarni asta-sekin Yusuf va Muso hikoyasiga olib bordi,
bu ikkala holatda ham Masihni rad etish bilan o‘xshashlik mavjud
edi.</p>
<p>3. Bu hikoya Ibrohimning ibodati Xudoga ma’qul bo‘lganini ko‘rsatishi
mumkin edi, garchi u ma’lum bir joyda amalga oshirilmagan bo‘lsa ham.
(Stefanni ma’badga - "bu muqaddas joyga" qarshi chiqqanlikda
ayblashgan.)</p>
<p>Ibrohimning hayotidagi asosiy voqealar quyidagilar:</p>
<p>1. Xudo unga Mesopotamiyada zohir bo‘ldi (2-3-oyatlar).</p>
<p>2. U Xarronga, so‘ngra Kan’onga ko‘chib o‘tdi (4-oyat).</p>
<p>3. Xudo Ibrohimga yerni mulk qilib berishni va’da qilgan, garchi
patriarxning o‘zi bir qarich yerga ham ega bo‘lmagan bo‘lsa-da, bu
Maxpela g‘orini dafn etish joyi sifatida sotib olish zarurati bilan
isbotlanadi (5-oyat). Bu va’daning bajarilishi hali kelajakning ishi
(Ibr 11:13−40).</p>
<p>4. Xudo Isroilning Misr asirligi va keyinchalik ozod bo‘lishini
bashorat qildi (6-7-oyatlar). Bu bashoratning ikkala qismini ham ilgari
xalq tomonidan rad etilgan odamlar amalga oshirdilar: Yusuf
(9-19-oyatlar) va Muso (20-36-oyatlar). 6-oyat va Ibtido 15:13da
keltirilgan to‘rt yuz yil yahudiylar Misrda azob-uqubatlarga duchor
bo‘lgan davrni o‘z ichiga oladi. Chiqish 12:40 va Galatiyaliklarga
3:17da ko‘rsatilgan to‘rt yuz o‘ttiz yil Yoqub va uning avlodlari Misrga
ko‘chib o‘tganidan to qonun berilgunga qadar bo‘lgan butun davrni qamrab
oladi. Misrda yashagan dastlabki o‘ttiz yil davomida isroilliklar ta’qib
qilinmagan, aksincha, ularga hurmat bilan munosabatda bo‘lishgan.</p>
<p>5. Xatna qilish ahdi (8-oyat).</p>
<p>6. Is’hoqning, keyin Yoqubning, so‘ngra o‘n ikki patriarxning
tug‘ilishi (8-oyat). Shu tariqa hikoya Yoqubning o‘n ikki o‘g‘lidan biri
bo‘lmish Yusuf haqidagi rivoyatga yaqinlashadi.</p>
<p><strong>7:9−19</strong> Eski Ahddagi Masihning barcha timsollari
orasida Yusuf eng yorqin va eng sevimli obrazlardan biridir, garchi bu
haqda to‘g‘ridan-to‘g‘ri aytilmasa ham. Shubhasiz, Stefanning nutqini
eshitgan yahudiylar o‘zlarining aybdor ekanliklarini chuqur his
qilishdi: u Yusufning hayotidagi ba’zi voqealarni eslatganida, ular
Nosiralik Isoga nima qilganlarini eslashdi!</p>
<p>1. Yusuf aka-ukalari tomonidan Misrga sotildi (9-oyat).</p>
<p>2. Ular tomonidan rad etilgach, u Misrda hokimiyat va kuchga ega
bo‘ldi (10-oyat).</p>
<p>3. Yusufning aka-ukalari ochlikdan Misrga keldilar, lekin uni
tanimadilar (11-12-oyatlar).</p>
<p>4. Ikkinchi marta Yusuf ularga o‘zini tanitdi. Shunda rad etilgan
odam o‘z urug‘ining xaloskoriga aylandi (13-14-oyatlar). E’tibor bering,
yetmish besh jon (14-oyat) va yetmish (Ibtido 46:27) sonlari o‘rtasida
ziddiyat mavjud. Stefan Yunon tiliga tarjima qilingan Ibtido 46:27 va
Chiqish 1:5da keltirilgan yetmish besh soniga amal qilgan. Qadimgi
ibroniy matnida esa yetmish soni ko‘rsatilgan. Farq faqat Yoqubning
oilasini sanashning turli usullari bilan izohlanadi. "Ehtimol, asl matn
ham, yunoncha matn ham to‘g‘ri:</p>
<p>Ikkinchisi Misrda tug‘ilgan Manashe va Efrayim o‘g‘illarini o‘z
ichiga oladi (1Par 7:14−27), bu juda o‘rinli edi va bunday ro‘yxatlarda
tez-tez uchraydi." (Kelly, Acts, p. 84.)</p>
<p>5. Patriarxlarning vafoti va ularning Kan’on yurtiga dafn etilishi
(15-16-oyatlar). Bu oyatlar ham izohga muhtoj. Bu yerda Ibrohim qabrni
Emmordan sotib olgani aytilgan. Ibtido (23:16−17)da aytilishicha,
Ibrohim Xevrondagi Maxpela g‘orini Xet o‘g‘illaridan sotib olgan. Yoqub
Shekemdagi yerni Emmor o‘g‘illaridan sotib oldi (Ibtido 33:19). Bir
nechta ehtimoliy tushuntirishlar mavjud. (1) Ibrohim ham Shekemdan, ham
Xevrondan yer sotib olgan. Keyinchalik Yoqub yana bir bor Shekemdan yer
sotib olgan bo‘lishi mumkin. (2) Stefan Ibrohimning avlodi Yoqubni uning
ismi bilan atagan. (3) Ehtimol, Stefan Ibrohim va Yoqubning bitimlarini
qisqaroq qilib birlashtirgandir.</p>
<ol start="6" type="1">
<li><p>Misrda Yoqub oilasining ko‘payishi va Yusuf vafotidan keyin
ularning qullikka tushishi (17-19-oyatlar). Shubhasiz, bu bizni Stefan
nutqining keyingi qismiga, ya’ni Isroil xalqi Musoga nisbatan qanday
yo‘l tutgani haqidagi hikoyaga tayyorlaydi.</p>
<p><strong>7:20−43</strong> Stefan zaharxandalik bilan shuni
ko‘rsatadiki, Masihdan oldin yahudiy xalqi kamida ikki holatda Xudo
ularni qutqarish uchun yuborgan xaloskorlarni rad etgan. Uning ikkinchi
misoli - Muso.</p>
<p>Stefanni Musoni haqorat qilganlikda ayblashdi (6:11). U, Xudo
tanlagan bu odamni rad etgan Isroil xalqi haqiqiy aybdor ekanini
isbotlamoqda.</p>
<p>Stefan Muso hayotining asosiy lahzalarini eslatadi:</p>
<p>1. Tug‘ilishi, hayotining dastlabki yillari va Misrda tarbiyalanishi
(20-22-oyatlar). "So‘zda kuchli" iborasi uning yozma asarlariga tegishli
bo‘lishi mumkin, chunki u o‘zini notiq deb hisoblamagan (Chiqish
4:10).</p>
<p>2. Muso birinchi marta o‘z birodarlari tomonidan rad etiladi, u
ulardan birini himoya qilib, misrlikni o‘ldiradi (23-28-oyatlar).
25-oyatga e’tibor bering. Unda Masihning o‘z qavmdoshlari tomonidan rad
etilgani eslatib o‘tiladi!</p>
<p>3. Uning Madyan yeriga qochishi (29-oyat).</p>
<p>4. Xudo unga yonayotgan buta ichida zohir bo‘lib, O‘z xalqini
qutqarish uchun Misrga qaytarib yuboradi (30-35-oyatlar).</p>
<p>5. Muso millatning xaloskoriga aylanadi (36-oyat).</p>
<p>6. Musoning kelajakdagi Masih haqidagi bashorati (37-oyat). "Menga
o‘xshab" degani "Meni qanday tanlagan bo‘lsa" deganidir.</p>
<p>7. U sahrodagi jamoaga qonun beruvchi sifatida chiqadi (38-oyat).</p>
<p>8. Muso ikkinchi marta oltin buzoqqa sig‘ina boshlagan xalqi
tomonidan rad etiladi (39−41-oyatlar). Isroilning butparastligi haqida
42 va 43-oyatlarda batafsil yozilgan. Xudoga qurbonlik keltiramiz deb,
xalq qadimgi butparastlikning eng jirkanch shakllaridan biri bo‘lgan
Molox chodirini qabul qildi va yulduzlar xudosi Remfanga sig‘indi. Xudo
bu gunohlari uchun ularni Bobil asirligi jazosi kutayotganini
ogohlantirgan edi. 42−43-oyatlarda Stefan Amos payg‘ambarning kitobini
(5:25−27) Septuagintadan iqtibos keltiradi. Shuning uchun u asirlik
"Damashqdan narida" emas, balki Bobildan narida bo‘lishini aytadi.
Ikkala fikr ham, albatta, to‘g‘ri. Tarix takrorlanadi. Har bir yangi
avlod bir xil xatolarga yo‘l qo‘yadi. Odamlar o‘zgarmaydi. Xudoning
xabariga duch kelganda, ular uni tushunmaydilar (25-oyat). Ular
tinch-totuv yashashga da’vatga quloq solishdan bosh tortadilar
(39-oyat). Falokatdan xalos bo‘lgach, ular rahmdil Xudodan ko‘ra befoyda
butlarni afzal ko‘radilar (41-oyat). Inson tabiati shunday - bo‘ysunmas,
noshukur, andishasiz. Xudo o‘zgarmaydi. Muso bilan so‘zlashgan Xudo, bir
vaqtlar uning ota-bobolari bilan so‘zlashgan Xudodir (32-oyat). Xudo
odamlarning musibatini ko‘rib turadi. Va U ularga yordamga keladi
(34-oyat). U O‘z xalqini o‘limdan hayotga olib chiqadi (36-oyat). Agar
kimki o‘z ixtiyori bilan Uni rad etsa, U uning xohishiga bo‘ysunadi
(42-oyat). Buyuk Parvardigorimiz ana shunday - mehribon, qudratli va
muqaddas. Nima bo‘lishidan qat’i nazar, U hech qachon o‘zgarmaydi
(Malaki 3:6). Stefanning tinglovchilari uchun bu, Xudo bilan
hazillashmaslik uchun ogohlantirish hamda Xudoning har bir va’dasi
hamisha haqqoniy ekaniga ishontirish edi. (Muqaddas Kitob Uyushmasi
kundalik izohlari, 31-may, 1969-yil).</p>
<p><strong>7:44−46</strong> Stefanni ibodatxonaga qarshi chiqqanlikda
ayblashdi. U bu ayblovga Isroil xalqi sahroda guvohlik chodiri
(palatka)ga ega bo‘lgan kunlarga murojaat qilib javob beradi. Aynan shu
paytda xalq samoviy qo‘shinga ham sig‘inardi. Yoshua isroilliklarni
Kan’on yeriga olib borganida va u yerda yashovchi majusiylar haydab
chiqarilganda, chodir bu yerlarga ko‘chirildi va u Dovudning
kunlarigacha o‘sha yerda qoldi. Ota-bobolar Yoqubning Xudosi uchun
maskan topishni so‘rab iltijo qilishdi va shu tariqa Xudoning
marhamatiga sazovor bo‘lishdi.</p>
<p><strong>7:47−50</strong> Dovudning Xudoga ma’bad qurish istagi amalga
oshmadi, Sulaymon esa Unga uy qurdi.</p>
<p>Garchi ma’bad Xudoning xalqi orasidagi qarorgohi bo‘lsa-da, Xudoni bu
bino bilan cheklab bo‘lmaydi. Bu haqda Sulaymon ma’badni
muqaddaslashtirish paytida aniq aytgan (3-Shohlar 8:27). Ishayo
payg‘ambar ham odamlarni Xudo binolarga emas, balki odamlarning axloqiy
va ma’naviy holatiga e’tibor qaratishi haqida ogohlantirgan (Ishayo
66:1−2). U ezilgan va tavba qilgan qalbni, Uning Kalomi oldida
titraydigan insonni izlaydi.</p>
<p><strong>7:51−53</strong> Yahudiy yetakchilari Stefanni qonunga qarshi
chiqqanlikda aybladi. Endi u ularga qisqa va lo‘nda ayblov bilan javob
beradi.</p>
<p>Aynan ular o‘jarlik qiluvchi, qalbi va qulog‘i sunnat qilinmagan
kishilardir. U ularni Xudo tanlagan xalq deb emas, qalbi va qulog‘i
sunnat qilinmagan o‘jar majusiylar deb biladi. Ular o‘z otalarining
munosib o‘g‘illari bo‘lib, Muqaddas Ruhga doimo qarshilik
ko‘rsatishardi. Ularning otalari Masihning kelishini bashorat qilgan
payg‘ambarlarni quvg‘in qilishgan. Ular esa xiyonat qilib, bu Solihni
o‘ldirishdi. Ular farishtalar xizmati orqali berilgan qonunni buzgan
xalq edilar.</p>
<p>Boshqa gapning hojati yo‘q edi. Darhaqiqat, endi bunga hech narsa
qo‘shib bo‘lmaydi. Ular Stefanni o‘zini himoya qilishga majbur qilishga
urinishdi. Lekin u ayblovchiga, ular esa ayblanuvchilarga aylanib,
aybdor deb topildilar. Uning nutqi, Xushxabar majusiylar orasida tarqala
boshlashidan oldin, Xudoning Isroil xalqiga qilgan so‘nggi
murojaatlaridan biri edi.</p>
<p><strong>7:54−60</strong> Stefan ochiq osmonni ko‘rayotganini aytishi
bilanoq, olomon uni eshitishni to‘xtatdi. Ular g‘azab bilan baqirib,
unga tashlandi, shahardan tashqariga sudrab chiqib, toshbo‘ron qila
boshladi.</p>
<p>Xuddi shunchaki eslatib o‘tgandek, Ruh g‘azablangan jallodlarning
kiyimlarini qo‘riqlayotgan yigitning ismini tilga oladi. Uning ismi Savl
edi. Ruh go‘yo bizga: "Bu ismni eslab qoling. Uni hali ko‘p eshitasiz!"
demoqchi edi.</p>
<p>Stefanning o‘limi Rabbimizning o‘limini eslatardi:</p>
<p>1. U: "Ey Rabbim Iso! Ruhimni qabul qil," deya ibodat qildi
(59-oyat). Iso esa: "Ota! Ruhimni Sening qo‘llaringga topshiraman," deb
iltijo qilgandi (Luqo 23:46).</p>
<p>2. U: "Rabbim! Bu gunohni ularga qo‘ymagin," deya iltijo qildi
(60-oyat). Iso esa: "Ota! Ularni kechirgin, chunki ular nima
qilayotganlarini bilmaydilar," deb ibodat qilgandi (Luqo 23:34). Bu
Stefanning Rabbimizning ishiga sherik bo‘lish orqali "Rabbimiz Ruhidan
kelgan ulug‘vorlikdan ulug‘vorlikka o‘zgarib borgani"ni (2
Korinfliklarga 3:18) anglatmaydimi?</p>
<p>So‘ng, ibodat qilib bo‘lgach, u uxlab qoldi. Yangi Ahdda "uxlash"
so‘zi o‘limni anglatganda, u ruhga emas, balki tanaga nisbatan
ishlatiladi. Imonlining ruhi o‘lim paytida Masihning huzuriga ketadi,
tanasi esa uxlayotgandek tasavvur qilinadi.</p>
<p>Odatda yahudiylarga o‘lim jazosiga hukm chiqarishga ruxsat
berilmasdi, bu Rim hukmdorlarining huquqi edi. Ammo, chamasi, ma’badga
oid masalalarda istisno qilinardi. Stefan ma’badga qarshi gapirganlikda
ayblanib, garchand bu ayblov asossiz bo‘lsa-da, yahudiylar tomonidan
qatl etildi. Rabbimiz Isoni ham ma’badni buzib tashlash bilan tahdid
qilganlikda ayblashgandi (Mark 14:58), biroq guvohlarning ko‘rsatmalari
bir-biriga zid chiqib qolgandi.</p></li>
</ol>
