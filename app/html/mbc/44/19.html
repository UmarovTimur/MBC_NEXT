<p><strong>19:1</strong> Pavlus birinchi marta Efesga kelganida, u
sinagogadagi yahudiylarga Xudo xohlasa qaytib kelishini va’da bergan
edi. Bu va’dani bajarish uchun u Galatiya va Frigiya yerlaridan tog‘li
hududlar orqali ichkariga yo‘l olib, prokonsul Osiyosining g‘arbiy
qirg‘og‘ida joylashgan Efesga bordi. U yerga yetib kelgach, o‘zlarini
shogird deb ataydigan o‘n ikkita kishini uchratdi. Ular bilan
suhbatlashgach, ularning masihiylik haqidagi bilimlari juda yuzaki va
yetarli emasligini tushundi. Hatto ularga Muqaddas Ruh
tushgan-tushmaganligini ham bilolmadi.</p>
<p><strong>19:2</strong> Shuning uchun u ulardan so‘radi: "Imon
keltirgach, Muqaddas Ruhni qabul qildingizmi?" Qirol Yoqub Injilida bu
savol shunday berilgan: "Imon keltirgandan beri Muqaddas Ruh sizlarga
tushdimikin?" Bunday ta’rif Muqaddas Ruhning imonga kelishdan keyin
tushishini noto‘g‘ri ifodalaydi.</p>
<p>Bu oyat Muqaddas Ruhni qabul qilish najotdan keyingi inoyat ishi
ekanini anglatmaydi. Gunohkor Najotkorni imon bilan qabul qilishi
bilanoq, Muqaddas Ruh unga tushadi.</p>
<p>Shogirdlar: "Biz hatto Muqaddas Ruh borligini ham eshitmaganmiz", deb
javob berishdi. Yoki ASV tarjimasida aytilganidek: "Biz Muqaddas Ruh
berilgani haqida ham eshitmaganmiz". Bu odamlar Yahyo payg‘ambarning
shogirdlari bo‘lgani uchun, ular Muqaddas Ruhning mavjudligini Eski
Ahddan bilishlari kerak edi. Bundan tashqari, Yahyo o‘z izdoshlariga
undan keyin Keladigan Zot ularni Muqaddas Ruh bilan cho‘qintirishini
o‘rgatgan edi. Bu shogirdlar bilmagan narsa shuki, Muqaddas Ruh Hosil
bayramida allaqachon berilgan edi.</p>
<p><strong>19:3−4</strong> Havoriy suvga cho‘mish haqida so‘raganda, bu
odamlar faqat Yahyoning suvga cho‘mdirishini bilishlarini aniqladi.
Boshqacha aytganda, ular faqat Masihning kelishi yaqinlashganini
bilishardi va tavba belgisi sifatida Uning Shoh bo‘lib kelishiga
tayyorgarlik ko‘rib, suvga cho‘mgandilar. Ular Masihning o‘lgani, dafn
etilgani, tirilgani, osmonga ko‘tarilgani va Muqaddas Ruhni yuborganini
bilmas edilar. Pavlus bularning hammasini ularga tushuntirdi. U, Yahyo
tavba uchun suvga cho‘mdirganda, ularni Iso Masihga ishonishga
undaganini eslatdi.</p>
<p><strong>19:5</strong> Buni eshitgach, ular Rabbimiz Iso nomi bilan
suvga cho‘mdirildilar. Havoriylarning faoliyati kitobida Isoning
hokimiyatiga alohida urg‘u berilgan. Shu bois, bu yerda ham Yahyoning
shogirdlari Iso Masihga ishonganliklarini va hayotlarini Rabbimiz
(Yegova) sifatida Unga bo‘ysundirganliklarini oshkora e’tirof etib,
Rabbimiz Isoga itoat etgan holda suvga cho‘mdilar.</p>
<p><strong>19:6−7</strong> So‘ng Pavlus ularga qo‘llarini qo‘ydi va ular
Muqaddas Ruhni qabul qilishdi. Bu Havoriylar kitobida tasvirlangan
Muqaddas Ruhning tushishining to‘rtinchi holatidir. Birinchi holat
ikkinchi bobda keltirilgan bo‘lib, Hosil bayramida Ruh avval
yahudiylarga tushgan. Ikkinchi holat sakkizinchi bobda tasvirlangan
bo‘lib, unda samariyaliklarga Butrus va Yuhannoning qo‘llari orqali
Muqaddas Ruh berilgan. Uchinchi holat esa Yafodagi g‘ayriyahudiy
Korniliy xonadoniga Ruhning tushishi edi. Ilgari ta’kidlaganimizdek,
Muqaddas Ruhni qabul qilishdan oldingi voqealar tartibi har bir holatda
turlicha bo‘lgan.</p>
<p>Bu yerda, 19-bobda, tartib quyidagicha:</p>
<p>1. Ular imon keltirdilar.</p>
<p>2. Ular qaytadan suvga cho‘mdirildilar.</p>
<p>3. Havoriy ularga qo‘llarini qo‘ydi.</p>
<p>4. Ular Muqaddas Ruhni qabul qildilar.</p>
<p>Pavlusning qo‘llarini qo‘yishi orqali Yahyoning shogirdlarini
Muqaddas Ruh bilan to‘ldirib, Rabbimiz keyinchalik Pavlus Butrus,
Yuhanno yoki boshqa havoriylardan past, degan taxminlar paydo bo‘lishi
mumkinligini oldindan bartaraf etdi.</p>
<p>Yahyoning shogirdlariga Muqaddas Ruh tushgach, ular boshqa tillarda
gapira boshladilar va bashorat qildilar. Bunday g‘ayritabiiy
qobiliyatlarni berish orqali Xudo hali Yangi Ahd yozilmagan paytlarda
ish ko‘rgan. Bugungi kunda esa, imonga kelganimizda Muqaddas Ruh
tushganini belgilar va mo‘jizalar yoki hissiyotlar emas, balki Yangi Ahd
vahiysi tasdiqlaydi.</p>
<p>Rabbimiz Iso Masihga ishongan odamni Muqaddas Ruh tark etmaydi; u
Muqaddas Ruh bilan muhrlanadi; Ruhning kafolatini oladi; Muqaddas Ruh
bilan moylanadi; va Ruh tomonidan Masihning tanasiga kiritiladi. Biroq,
bu mo‘min kishining hayotida Muqaddas Ruh keyinchalik ham to‘ldirishini
inkor etmaydi. Muqaddas Ruh ko‘pincha alohida odamlarga tushib, ularni
maxsus xizmat uchun kuch bilan to‘ldirishi, imonda buyuk jasorat va
halok bo‘layotgan jonlarga alohida rahm-shafqat ato etishini tan olish
lozim.</p>
<p><strong>19:8</strong> Pavlus uch oy davomida Efesdagi ibodatxonaga
kelib, Xudoning Shohligi haqida suhbatlashdi va uni tasdiqladi.
"Suhbatlashib" - odamlarning ongiga murojaat qildi. "Tasdiqlash" orqali
ularning irodasiga ta’sir qilib, Iso Masihni qabul qilishga
ishontirmoqchi bo‘ldi. Uning nutqlari mavzusi Xudoning Shohligi edi. K.
E. Styuart shunday tushuntiradi:</p>
<p>"Shuni ta’kidlash kerakki, u Shohlik haqidagi Xushxabarni va’z
qilmagan: bu o‘sha davrda noo‘rin bo‘lardi. Bu haqda Rabbimiz bashorat
qilgan edi. Biroq Uning o‘limi bilan bu va’z to‘xtatildi va kelajakda
yana davom ettiriladi (Matto 24:14; Vahiy 14:6-7). Pavlus esa hozir yer
yuzida mavjud bo‘lgan Xudoning Shohligi haqida gapirgan". (Stuart,
Tracings, 285.)</p>
<p><strong>19:9-10</strong> Yahudiylarning ba’zilari qaysarlik qilib
(o‘z aqllari bilan), itoatsizlik ko‘rsatib (o‘z irodalari bilan), xalqni
Xudoning yo‘liga qarshi qo‘zg‘ata boshlaganlari sababli, Pavlus
ibodatxonani tark etib, o‘z shogirdlarini mahalliy yahudiylardan
ajratdi. Ularni har kuni bemalol ta’lim berishi mumkin bo‘lgan Tiran
maktabiga olib bordi. Tiranni falsafa yoki notiqlik san’ati bo‘yicha
dars bergan yunon deb hisoblash qabul qilingan. Taxminan ikki yil
davomida havoriy shogirdlarni tayyorlab, ularni boshqalarga va’z
qilishga yubordi. Natijada butun Osiyoda yahudiylar ham, yunonlar ham
Rabbimiz Iso haqidagi xabarni eshitdilar. Shunday qilib, Pavlus uchun
katta va keng imkoniyat eshigi ochildi, garchi uning ko‘plab raqiblari
bo‘lsa ham (1 Korinfliklar 16:9).</p>
<p><strong>19:11-12</strong> Iso Masihning havoriysi sifatida Pavlus
mo‘jizalar va alomatlar ko‘rsata olardi. Bular uning havoriyligini
isbotlab, va’zini tasdiqlar edi. Undan taralayotgan qudrat shu qadar
kuchli ediki, hatto u tegib ketgan ro‘molcha va belbog‘lar bemorlar yoki
jin chalganlar ustiga qo‘yilganda, ular shifo topardi. Bu mo‘jizalar
bugun ham takrorlanishi mumkinmi, degan savol tug‘iladi. Xudoning
Muqaddas Ruhi qudratli bo‘lib, Uning irodasi bo‘yicha hamma narsani qila
oladi. Ammo shuni e’tirof etish kerakki, havoriylarga va ularning
hamkorlariga g‘ayritabiiy qobiliyatlar berilgan edi. Hozir bizda tom
ma’nodagi havoriylar yo‘q ekan, ular ko‘rsatgan mo‘jizalarni har doim
takrorlash mumkin, deb ta’kidlash o‘rinsiz.</p>
<p><strong>19:13-14</strong> Parvardigor qudratli amal qilayotgan joyda,
shayton doimo Unga qarshilik ko‘rsatish va xalaqit berish uchun yaqin
atrofda bo‘ladi. Pavlus Efesda va’z qilib, mo‘jizalar ko‘rsatayotgan
paytda, u yerda bir nechta daydi yahudiy afsungarlar bor edi. Bu odamlar
yovuz ruhlarga (sehrli formula sifatida Rabbimiz Isoning ismidan
foydalanib) jinlangan odamlardan chiqishni buyurishardi. Ba’zi
yahudiylar haqiqatan ham jinlarni haydash qobiliyatiga ega ekanligini
Rabbimiz Isoning O‘zi tan olgan (Luqo 11:19).</p>
<p>Bu bilan shug‘ullangan yahudiy sehrgarlari orasida Skevaning yetti
o‘g‘li ham bor edi. Bu odam oliy ruhoniy yoki yigirma to‘rtta ruhoniylik
navbatiga mas’ul bo‘lgan ruhoniy etib tayinlangan edi. Bir kuni uning
o‘g‘illari jinni odamdan yovuz ruhni quvib chiqarmoqchi bo‘lishdi. Ular
iblisga: "Pavlus va’z qilayotgan Iso nomi bilan senga buyruq beramiz",
deyishdi.</p>
<p><strong>19:15-16</strong> Ular bu so‘zlarni aytishdi, ammo ularning
tegishli hokimiyati yo‘q edi va shayton ularga bo‘ysunmadi. Yovuz
ruhning javobi nihoyatda ibratli edi. U: "Men Isoni bilaman, Pavlusni
ham bilaman. Sizlar kimsizlar?" dedi.</p>
<p>Bu borada F. B. Meyerning qiziqarli izohidan iqtibos keltirish
o‘rinli:</p>
<p>"Skevaning o‘g‘illari iblisga hujum qilganlarida, u ularga o‘girilib
shunday dedi: "Siz mittilar, siz liliputlar, siz kimsizlar? Pavlusni
bilaman! Sizlarni bilmayman. Men sizlar haqingizda hech qachon
eshitmaganman, do‘zaxda sizlarning nomingiz hech qachon tilga olinmagan.
Sizlarni Efes degan kichik shahardan tashqarida hech kim bilmaydi, hatto
eshitmagan ham". Bugun ham shu savol oldimda turibdi: "Do‘zaxda meni
bilisharmikin?" Shaytonlar biz haqimizda bilishadimi? Bizdan
qo‘rqishadimi? Umuman, ular bizni payqashadimi? Yakshanba kuni va’z
qilganimizda, ko‘chada suhbatlashganimizda yoki yakshanba maktabida dars
berganimizda, shayton: "Men sizlarni tanimayman. Sizlarga e’tibor
berishga arzimaysizlar; ishingizni davom ettirishingiz mumkin. Men
sizlarni to‘xtatish uchun do‘zaxni ag‘dar-to‘ntar qilmoqchi emasman",
deydi". (F.B. Meyer, W.H. Aldis, The Keswick Convention 1934 dan iqtibos
keltirilgan, 60-bet.)</p>
<p>E’tibor bering, Muqaddas Kitobda yovuz ruh (15-oyat) va unga
chalingan odam (16-oyat) o‘rtasida qanday farq ko‘rsatilgan. 15-oyatda
jin gapirgan. Ammo 16-oyatda jin chalgan odamning o‘zi Skevaning
o‘g‘illariga tashlanib, ularni mag‘lub etdi, kiyimlarini yirtib tashladi
va kaltakladi.</p>
<p><strong>19:17</strong> Shayton kuchlarining bu mag‘lubiyati haqidagi
xabar butun atrofga tarqalib, barcha odamlarni vahimali qo‘rquv qamrab
oldi va Rabbimiz Isoning ismi ulug‘landi. Pavlusning emas, balki uning
Najotkorining nomi mashhur bo‘ldi.</p>
<p><strong>19:18−19</strong> Xudoning Ruhi sehrgarlik bilan
shug‘ullanuvchilarga shunchalik kuchli ta’sir ko‘rsatdiki, ularning
ko‘pchiligi Masihga yuzlanib, o‘z qilmishlarini e’tirof etdi. Shunday
qilib, ular o‘z imonlarini omma oldida namoyon etib, sehr-jodu haqidagi
kitoblarini to‘plab, katta gulxanda yoqib yubordilar. Bu kitoblarning
umumiy qiymati ellik ming dirham edi. Bu summaning hozirgi dollar
qiymatini aniq aytish qiyin, balki sakkiz mingdan o‘n ming dollargacha
bo‘lishi mumkin.</p>
<p><strong>19:20</strong> Butparastlik urf-odatlaridan bunday ommaviy
voz kechish Rabbimiz Kalomining kuch-qudrati oshib, g‘alaba qilishiga
olib keldi. Ehtimol, hozirgi masihiylar o‘zlariga tegishli bo‘lgan
saviyasi past kitob va jurnallarni yoqib yuborsa, Kalom yanada ko‘proq
g‘alaba qozingan bo‘lardi.</p>
<p><strong>19:21</strong> Pavlusning Efesda o‘tkazmoqchi bo‘lgan vaqti
tugagach, u yana Makedoniya va Axaya orqali Quddusga borishga, so‘ngra
Rimni ham ko‘rishga qaror qildi. Uning muhabbat va rahm-shafqatga to‘la
buyuk qalbi doimo o‘z yordamiga muhtoj bo‘lgan joylarga, Xushxabarni
qayerga yetkazish va u qayerdan tarqalishi mumkin bo‘lsa, o‘sha yerlarga
intilardi.</p>
<p><strong>19:22</strong> U Timo‘tiy va Erastni Makedoniyaga jo‘natdi,
o‘zi esa Osiyoda bir oz ushlanib qoldi. Ehtimol, aynan o‘sha paytda u
Korinfliklarga birinchi maktubini yozgan (milodiy 56-yil atrofida).</p>
<p><strong>19:23−27</strong> Pavlusning xizmati tufayli ko‘plab
efesliklar o‘zlarining butparast xudolaridan yuz o‘girib, Rabbga
yuzlandi. Shaharda ruhiy uyg‘onish shunchalik keng tarqaldiki, natijada
but yasovchi hunarmandlar mahsulotlariga talab keskin pasayib ketdi.
"Jabrlangan"lardan biri kumushsoz Dimitriy edi. U Artemida (Diana)ning
kumush ibodatxonalarini yasardi. Hunarmandchilik vakili sifatida
Dimitriy barcha usta hamkasblarini to‘plab, ularni qat’iy choralar
ko‘rishga undadi. U Pavlus ko‘plab odamlarni inson qo‘li bilan yasalgan
xudolar mavjud emasligiga ishontirib ulgurganini eslatdi. Dimitriy bu
hunarmandchilikka tahdid solayotganini aytganda, o‘zining asl
niyatlarini oshkor qildi, biroq nutqiga diniy tus berishga urinib,
o‘zini Artemida va uning ma’badini juda hurmat qilayotgandek
ko‘rsatishga harakat qildi.</p>
<p><strong>19:28−31</strong> Kumushsozlarning yig‘ilishi tez orada butun
shaharni qamrab olgan ommaviy tartibsizliklarga aylandi. "Efeslik buyuk
Artemida!" deya hayqirgan olomon tomoshagohga (arena yoki kolizeyga)
yopirilib, Pavlusning hamrohlaridan ikkitasi - Gayus va Aristarxni
ushlab oldi, chamasi, ularni o‘ldirmoqchi edi. Pavlus olomonga
aralashib, ular bilan gaplashmoqchi bo‘lganida, shogirdlari va ba’zi
Osiyolik boshliqlar (o‘z hisobidan xudolar sharafiga bayramlar
uyushtiradigan, shaharliklar tomonidan saylanadigan amaldorlar -
asiarxlar) bunga yo‘l qo‘yishmadi. Pavlusga xayrixoh bo‘lgan bu shahar
faxriylari uni maydonga chiqish mutlaqo xavfli ekanligiga
ishontirishdi.</p>
<p><strong>19:32</strong> Shu orada olomon butunlay boshqarib
bo‘lmaydigan holga keldi. Ko‘pchilik bu yerga nima uchun kelib qolganini
ham bilmasdi. Hamma yoqda bir-biriga zid qichqiriqlar eshitilardi.</p>
<p><strong>19:33−34</strong> Aleksandr ismli yahudiy chiqib, olomonga
murojaat qilmoqchi bo‘ldi. Shubhasiz, u yahudiylarni himoya qilib,
ularning bu voqealarga mutlaqo aloqasi yo‘qligini aytmoqchi edi. Uning
yahudiy ekanini bilgan xaloyiq shovqin-suron ko‘tarib, gapirishiga yo‘l
qo‘ymadi. Ikki soatcha davomida ular: "Efeslik buyuk Artemida!" deya
baqirib-chaqirishdi.</p>
<p><strong>19:35</strong> Mana shunday tang vaziyatda shahar kotibi
xalqni tinchlantirishga muvaffaq bo‘ldi. Uning nutqi unchalik ishonchli
bo‘lmasa-da, kerakli natijaga olib keldi. Aslida, u efesliklarga
xavotirlanishga hech qanday asos yo‘qligini uqtirdi. Axir, Efes shahri
buyuk ma’buda Artemidaning xizmatkori etib tanlanganini hamma
bilardi-ku. Artemida ibodatxonasiga egalik qilish huquqi Osiyoning o‘n
uchta shahri tomonidan da’vo qilingan bo‘lsa-da, bu ibodatxonani
qo‘riqlash va osmondan tushgan deb hisoblangan Artemida haykalini -
Diopetni (so‘zma-so‘z "osmondan tushgan") saqlash sharafi aynan Efesga
nasib etgandi.</p>
<p><strong>19:36−40</strong> Hech kim ularning diniy asoslariga daxl
qilmasligini va Artemida e’tiqodini hech kim hech qachon yo‘q qila
olmasligini ta’kidlab, u odamlarga bunday shovqin-suron ko‘tarish ular
tomonidan ehtiyotsizlik ekanligini aytdi. Axir, ular qarshi chiqqan
odamlar ma’badni talamagan va Artemidani haqoratlamagan edi. Agar
Dimitriy va u bilan birga bo‘lgan boshqa hunarmandlarning asosli
shikoyati bo‘lsa, ular oddiy sud majlisiga murojaat qilishlari mumkin, u
yerda prokonsullar ularni tinglashga tayyor. Agar ular boshqa masalani
muhokama qilmoqchi bo‘lsa, har doim qonuniy yig‘ilish o‘tkazish
imkoniyati bor. Ular esa tartibsiz olomon kabi to‘planishgandi. Rim
imperiyasi ma’murlari bunday hodisalarni sira ma’qullamasdi. Agar ularni
bu ommaviy chiqish uchun javobgarlikka tortishsa, o‘zlarini oqlay
olmasliklari aniq edi. Shahar kotibi, shuningdek, agar qo‘zg‘olon
haqidagi xabar Rimga yetib borsa, uning lavozimi, ehtimol hayoti ham
xavf ostida qolishini yaxshi bilardi.</p>
<p>Bu vaqtga kelib olomon tinchlanib, odamlar shoshilinch ravishda
uylariga tarqaldi.</p>
<p>G‘alati bo‘lsa-da, Pavlusning Efesdagi xizmatiga tartibsizliklar
emas, balki osoyishtalikni tiklash uchun tartib qo‘riqchisining
harakatlari chek qo‘ydi. Garchi Efesda uning ko‘plab raqiblari
bo‘lsa-da, qarshilik "sog‘lom" xususiyatga ega bo‘lguncha, Pavlus bu
yerda o‘zi uchun "katta va keng eshik ochilganini" his qildi (1Kor
16:8-9). Ammo, chamasi, shahar hokimiyatining homiyligini qabul qilishga
majbur bo‘lgach, u Efesni tark etib, yo‘lida davom etdi. ("Tanlangan
asarlar")</p>
<p>"Yig‘ilish" so‘zi (32, 39, 40-oyatlar) yunoncha "ekklesia" deb
tarjima qilingan bo‘lib, "chaqirilgan yig‘ilish" ma’nosini anglatadi.
Yangi Ahdning boshqa joylarida bu so‘z "cherkov" deb tarjima qilinadi.
Yunoncha so‘z bu yerdagi kabi majusiylar to‘dasini, Havoriylar 7:38 dagi
kabi Isroil xalqini yoki Yangi Ahddagi Cherkovni anglatishini faqat
matndan aniqlash mumkin. "Jamoat" so‘zi "cherkov"dan ko‘ra "ekklesia"
so‘zining yaxshiroq tarjimasidir. "Cherkov" so‘zi yunoncha "Rabbga
tegishli" ma’nosini anglatuvchi so‘zdan kelib chiqqan (kuriake,
qiyoslang: nemischa Kirche, shotlandcha Kirk, inglizcha church). Hozirda
bu so‘z odatda ibodatxona, diniy inshootni nazarda tutadi. Shu sababli
ko‘plab masihiylar "jamoat" so‘zini ishlatishni ma’qul ko‘radilar; bu
Cherkov avvalo bino yoki hatto mazhab emas, balki birgalikda
to‘planadigan odamlar guruhi ekanligini aks ettiradi.</p>
