<p><strong>18:1</strong> Ba’zilar Pavlusning Afinani tark etishini
va’zxonlik faoliyatining kamtarona natijalari tufayli deb hisoblashadi.
Biz esa Muqaddas Ruh uni g‘arbga yo‘naltirib, AXAYYA poytaxti KORINFga
olib kelgan, deb o‘ylaymiz. Axloqsizligi bilan mashhur bo‘lgan bu shahar
Injil va’zini eshitishga hamda cherkov barpo etilishiga muhtoj edi.</p>
<p><strong>18:2−3</strong> Korinfda Pavlus Akila va Priskilla ismli
er-xotin bilan tanishdi. Ular bilan do‘stligi umrining oxirigacha davom
etdi. Akila Kichik Osiyoning shimoli-sharqiy viloyati Pontdan kelgan
yahudiy edi. U xotini bilan Rimda yashagan, ammo imperator Klavdiyning
yahudiylarni haydash to‘g‘risidagi farmoniga ko‘ra u yerdan quvilgan
edi. Korinf Rimdan sharqqa boradigan asosiy yo‘l ustida joylashgani
bois, ular bu yerda to‘xtab, chodir tikish ustaxonasini ochishdi. Pavlus
ham bu hunarni bilgani uchun ular bilan tanishib qoldi.</p>
<p>"Hayotdagi eng go‘zal vahiylar bizga kundalik mehnatda bo‘lganimizda
keladi. Peshona teri bilan non topganingda, og‘ir mehnat paytida baraka
topasan va tasalli beruvchi tushlar ko‘rasan... Ustaxona, idora yoki
omborxona Xudoning uyiga o‘xshashi mumkin. O‘z sohangda ishlayver va
astoydil mehnat qil: bu mehnatlaring davomida Akila va Priskilla singari
o‘zingga ruhan yaqin do‘stlar orttirishing mumkin." (Dinsdale T. Young,
Neglected People of the Bible, 232-233-betlar.)</p>
<p>Hikoyadan Akila va Priskilla Pavlus bilan tanishganida masihiy
bo‘lganmi yoki uning xizmati natijasida imon keltirganmi, aniq emas.
Ehtimol, ular Korinfga kelganlarida allaqachon masihiy bo‘lgan, degan
fikr to‘g‘riroq bo‘lsa kerak.</p>
<p><strong>18:4</strong> Pavlus har shanba kuni ibodatxonada so‘zga
chiqib, yahudiylarga va majusiylarga Iso chindan ham Xudoning Masihi
ekanligini tushuntirardi.</p>
<p><strong>18:5</strong> Pavlus Afinaga ketayotib, Sila va Timo‘tiyni
Veriyada qoldirgan edi. U Afinadan ularga o‘ziga qo‘shilish haqida xabar
yubordi. Ular Korinfda unga yetib olishdi.</p>
<p>Ular kelgach, Pavlus ruhan majbur bo‘ldi, ya’ni Rabbimiz unga
yahudiylarga Iso Masih ekanligi haqida yanada g‘ayrat bilan guvohlik
berish vazifasini yukladi. Ehtimol, havoriy endi chodir tikishga vaqt
ajratmay, butunlay Injilni va’z qilishga kirishgandir.</p>
<p>Taxminan shu paytda Pavlus Salonikaliklarga birinchi maktubini yozgan
(milodiy 52-yil atrofida).</p>
<p><strong>18:6</strong> Ishonmagan yahudiylar Pavlusga qarshilik
ko‘rsatib, uni haqorat qila boshladilar. Xushxabarni rad etish,
oxir-oqibat o‘z-o‘ziga qarshi chiqish demakdir. Kofir o‘ziga
qilganchalik hech kimga zarar yetkazmaydi.</p>
<p>Pavlus kiyimlarini qoqib, ularga dedi: "Qoningiz o‘z boshingizga, men
aybdor emasman; bundan buyon g‘ayriyahudiylarga boraman". Kiyimlarni
qoqish juda ifodali harakat bo‘lib, aloqani uzishni bildirardi. Biroq
bu, Pavlusning boshqa shahardagi, masalan, Efesdagi (19:8) ibodatxonaga
borishiga to‘sqinlik qilmadi.</p>
<p>Havoriyning so‘zlari har bir masihiyga odamlarni qutqarish
mas’uliyati yuklanganini eslatadi. Masihiy har bir insonga qarzdordir.
Agar u Injilni targ‘ib qilish bilan bu qarzni uzmas ekan, Xudo undan
odamlarning halokati uchun javob talab qiladi. Boshqa tomondan, agar u
Masih to‘g‘risida vijdonan guvohlik bersa-yu, qattiq qarshilikka duch
kelsa, u javobgarlikdan ozod etiladi va ayb Isoni rad etgan kishining
bo‘yniga tushadi.</p>
<p>Bu oyatda xushxabarning yo‘nalishi Isroil xalqidan majusiylarga
o‘zgargani aks etgan. Havoriylar kitobida yozilishicha, Xudo avval
Xushxabar yahudiylar orasida tarqalishini istagan edi, ammo Isroil xalqi
uni rad etgach, Xudoning Ruhi qayg‘u bilan bu xalqdan yuz o‘girdi.</p>
<p><strong>18:7−8</strong> Yahudiylar bilan qattiq tortishuvdan so‘ng,
havoriy ibodatxona yonida yashovchi, yahudiylikka kirgan Yustning uyiga
yo‘l oldi. Bu yerda u o‘z xizmatini davom ettirdi va ibodatxona
boshlig‘i Krisp butun xonadoni bilan Rabbimizga imon keltirgani unga
quvonch baxsh etdi. Boshqa ko‘plab korinfliklar ham Najotkorga ishonib,
suvga cho‘mdilar. Pavlus Krisp va yana bir nechta odamni cho‘qintirgan
(1Kor 1:14-16), lekin odatda u cho‘qintirish marosimini boshqa
masihiylarga topshirardi. Pavlus odamlar Rabbimiz Isoga to‘liq sadoqat
ko‘rsatish o‘rniga, o‘zining atrofida to‘planib qolishidan
xavotirlanardi.</p>
<p><strong>18:9−10</strong> Parvardigor marhamat ko‘rsatib, Pavlusga
dalda berdi va tundagi vahiyda unga qo‘rqadigan hech narsa yo‘qligini
aytdi. Havoriy va’z qilishni davom ettirishi va Xudo u bilan ekani hamda
uni himoya qilishiga ishonchi komil bo‘lishi kerak edi. Bu shaharda
Parvardigorning ko‘plab odamlari bor edi, ya’ni U ularning hayotida O‘z
ishini bajarayotgan edi va oxir-oqibat ular najot topishadi.</p>
<p><strong>18:11</strong> Pavlus Korinfda yana bir yarim yil qolib,
korinfliklarga Xudoning Kalomini o‘rgatdi. Bu davrga oid qimmatli
qo‘shimcha ma’lumotlar Korinfliklarga yozilgan birinchi va ikkinchi
maktublarda keltirilgan.</p>
<p><strong>18:12−16</strong> Taxminan milodiy 51-yilda, Pavlusning
Korinfda bo‘lishining oxirlariga yaqin, Gallion Axayaning prokonsuli
etib tayinlangan. Yangi prokonsul ularning tomonini oladi deb o‘ylagan
yahudiylar Pavlusni Korinf shahridagi bozor maydonida joylashgan sud
mahkamasiga olib kelishdi. Ayblov shundan iborat ediki, Pavlus ularni
Xudoni yahudiy qonunlariga zid ravishda hurmat qilishga undayotgan edi.
Hatto havoriyga so‘z berishga ham imkon bermay, Gallion nafrat bilan sud
ishini to‘xtatdi. U yahudiylarga bu ish faqat ularning qonuniga
taalluqli ekanini va o‘z yurisdiksiyasiga kirmasligini aytdi. Agar
qandaydir jinoyat yoki yovuz niyat bo‘lganida, Gallion yahudiylarni
sabr-toqat bilan tinglashga asos topgan bo‘lardi, ammo aslida bahs faqat
ta’limot, ismlar va yahudiy qonuni haqida borardi. Prokonsulning bu
ishda hakam bo‘lishga mutlaqo xohishi yo‘q edi, shuning uchun ishni
to‘xtatdi.</p>
<p><strong>18:17</strong> Ba’zilarning fikricha, yunonlar Sosfenni
shunday arzimas ayblov bilan Pavlusni Gallion huzuriga olib kelgani
uchun jazolashgan. "Gallion bunga mutlaqo e’tibor bermadi" degan
so‘zlar, uni Xushxabar qiziqtirmasdi degani emas, garchi ehtimol shunday
bo‘lgan. Ko‘rinib turibdiki, u yahudiy qonunlari va urf-odatlariga
aralashishni istamagan.</p>
<p><strong>18:18</strong> Bu voqealardan so‘ng Pavlus Korinfda yana bir
necha kun turdi.</p>
<p>Ehtimol, aynan shu paytda u salonikaliklarga ikkinchi maktubini
yozgan.</p>
<p>Nihoyat, u Akila va Priskilla bilan Korinfdan xayrlashgach, ular
dengiz orqali Suriyaga yo‘l olishdi, chamasi, Antioxiyaga qaytish
niyatida edilar. Sharhlovchilar Pavlus yoki Akila Korinfning sharqiy
bandargohi bo‘lmish Kenxreyada sochini olgani borasida yakdil fikrga
kelishmagan. (Sochni qirqish ma’nosini bildiruvchi sifatdosh yunoncha
asliyatda "Akila" ismidan keyinoq keladi va "Pavel" ismidan ancha uzoqda
turadi.)</p>
<p>Ba’zilarning fikricha, bunday va’da berish usuli sof yahudiylarga xos
bo‘lib, Pavlus kabi ruhan yetuk kishiga to‘g‘ri kelmasdi. Lekin bu
masalani uzil-kesil hal qilish qiyin bo‘lsa kerak.</p>
<p><strong>18:19−20</strong> Kema Efes qirg‘og‘iga yetib kelganda,
Priskilla va Akila u yerda qolish niyatida kemadan tushishdi. Pavlus bu
qisqa vaqtdan foydalanib, yahudiylar bilan suhbatlashish uchun
ibodatxonaga bordi. Ajablanarlisi, ular Pavlusning uzoqroq qolishini
xohlashardi, ammo Pavlus buni qila olmasdi.</p>
<p><strong>18:21</strong> Kema jo‘nab ketayotgan edi. Ammo Pavlus, Xudo
xohlasa, yaqinlashib kelayotgan bayramni Quddusda nishonlab, Efesga
qaytishga va’da berdi.</p>
<p><strong>18:22</strong> Kemaning keyingi to‘xtash joyi Qaysariyada
bo‘ldi. Havoriy u yerdan Quddusga kelib, u yerdagi imonlilar jamoati
bilan salomlashdi-da, so‘ng Antioxiyaga jo‘nadi. Antioxiyaga bu tashrifi
uning so‘nggisi bo‘lishi kerak edi.</p>
<p>Shunday qilib, Pavlusning ikkinchi missiyonerlik safari tugadi.</p>
<p><strong>F. Pavlusning uchinchi missiyonerlik safari: Kichik Osiyo va
Yunoniston (18:23 - 21:26)</strong></p>
<p><strong>18:23</strong> Antioxiyada ancha vaqt o‘tkazganidan so‘ng,
Pavel yana uzoq safarga chiqishga tayyor edi. Ushbu missiyonerlik safari
bayoni Havoriylar kitobida 18:23 dan 21:26 gacha keltirilgan.</p>
<p>Pavlus dastlab Galatiya va Frigiyani ziyorat qildi. Havoriy mahalliy
jamoatlarni birma-bir aylanib chiqib, barcha shogirdlarni imonda
mustahkamladi.</p>
<p><strong>18:24−26</strong> Hikoya bizni yana Efesga olib boradi, u
yerda biz Akila va Priskillani qoldirgan edik. U yerga Apollos ismli
notiq va’zchi, Muqaddas Bitiklarda mohir odam keldi. U asli yahudiy
bo‘lib, Misr shimolida joylashgan Iskandariya shahridan edi. Garchi
uning va’zi kuchli va o‘zi g‘ayratli bo‘lsa-da, masihiylik haqidagi
bilimi yetarli emasligini sezish mumkin edi. Chamasi, u Yahyo
payg‘ambarning xizmati va uning Isroil xalqini tavba qilishga hamda
Masihning kelishiga tayyorlanishga chaqirgani haqida yaxshi bilardi. U
go‘yo masihiylarcha suvga cho‘mdirilish yoki masihiylik ta’limotining
boshqa jihatlarini bilmagandek ko‘rinardi. Akila va Priskilla uning
ibodatxonada so‘zlayotganini eshitib, uning ta’limga muhtojligini
tushunishdi va uni mehribonlik bilan qabul qilib, Rabbimizning yo‘lini
aniqroq tushuntirishdi. Bu notiq va’zchining chodir yasovchi usta va
uning xotinidan ta’lim olishga tayyorligi uni ulug‘vor qilardi.</p>
<p><strong>18:27−28</strong> Apollosning qalbi ta’lim olishga ochiq edi
va shuning uchun Efesdagi birodarlar uni Korinfga borib, u yerda va’z
aytish niyatini qo‘llab-quvvatladilar. Hatto unga tavsiya xati ham yozib
berishdi. Natijada, Apollos Korinfdagi masihiylarga juda foydali bo‘ldi,
chunki u ommaning oldida yahudiylarning da’volarini kuchli dalillar
bilan rad etib, Iso haqiqatan ham Xudoning Masihi ekanligini
isbotladi.</p>
