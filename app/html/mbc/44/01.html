<p><strong>I. Quddusdagi cherkov (1−7-bob)</strong></p>
<p><strong>A. Tirilgan Rabbimiz Muqaddas Ruh bilan cho‘mdirilishni va’da
qilmoqda (1:1−5)</strong></p>
<p><strong>1:1</strong> Havoriylarning faoliyati kitobi eslatma bilan
boshlanadi. "Sevimli tabib" Luqo ilgari ham Feofilga o‘z asarini - hozir
biz Luqo Xushxabari deb biladigan kitobni yo‘llagan edi (Qarang: Luqo
1:1-4). Ushbu Injilning so‘nggi oyatlarida u Feofilga, Rabbimiz osmonga
ko‘tarilishidan oldin shogirdlariga Muqaddas Ruh bilan
cho‘mdirilishlarini va’da qilganini aytgan (Luqo 24:48-53).</p>
<p>Endi Luqo hikoyani davom ettirmoqchi bo‘lib, o‘sha hayajonli va
quvonchli va’daga qaytadi. U buni bejiz qilmaydi, chunki Ruhning bu
va’dasida Havoriylar faoliyati kitobida hikoya qilingan barcha ruhiy
g‘alabalarning ildizlari yashiringan. Luqo o‘z Injilini avvalgi rivoyat
yoki birinchi kitob deb ataydi. Unda Iso nimalar qilgani va nimalarni
o‘rgatganini yozib qoldirgan. Havoriylar kitobida u Iso Masih osmonga
ko‘tarilganidan keyin Muqaddas Ruh orqali nimalar qilgani va nimalarni
o‘rgatganini batafsil bayon etadi.</p>
<p>E’tibor bering, Rabbimizning xizmati ham amalda, ham so‘zda
ifodalangan. U bajarilmaydigan ta’limot yoki harakatsiz e’tiqod emas
edi. Najotkor O‘zi o‘rgatgan narsalarning tirik timsoliga aylangan edi.
U va’z qilgan narsalarini amalda bajargan.</p>
<p><strong>1:2</strong> Bu oyatni o‘qigach, Feofil Luqoning oldingi
kitobi Najotkorning osmonga ko‘tarilishi haqidagi hikoya bilan
tugaganini eslashi kerak edi: U ko‘tarildi. Shuningdek, Iso Masih o‘n
bir havoriyga osmonga ko‘tarilishidan oldin bergan so‘nggi
ko‘rsatmalarini ham eslashi lozim edi.</p>
<p><strong>1:3</strong> O‘zining tirilishi va osmonga ko‘tarilishi
orasidagi qirq kun davomida Rabbimiz shogirdlariga O‘zining jismoniy
tirilishining ko‘plab ishonchli dalillarini ko‘rsatdi (Qarang: Yuhanno
20:19, 26; 21:1, 14).</p>
<p>Shu paytda Iso ularga Xudoning Shohligi haqida ham gapirdi. Uni
avvalo yerdagi podshohliklar emas, balki Xudo Podshoh hisoblangan
chegaralar qiziqtirardi.</p>
<p>Bu Shohlikni cherkov bilan aralashtirib bo‘lmaydi. Hazrati Iso Isroil
xalqiga O‘zini Shoh sifatida taqdim etdi, ammo rad etildi (Matto 23:37).
Shunday qilib, Uning yer yuzidagi hukmronligi Isroil tavba qilib, Uni
Masih sifatida qabul qilgunga qadar kechiktirildi (Havoriylar
3:19−21).</p>
<p>Hozirda Shoh yo‘q. Ammo Uning hukmronligi ostida yer yuzida ko‘rinmas
Shohlik mavjud (Kolosaliklar 1:13). Uning fuqarolari - Unga sodiq
qolishga rozi bo‘lganlarning barchasi (Matto 25:1−12). Muayyan ma’noda u
o‘zini masihiy deb hisoblaydiganlarning barchasidan iborat, bu uning
tashqi ko‘rinishi (Matto 13:1−52). Ammo aslida u faqat yuqoridan
tug‘ilganlarni o‘z ichiga oladi (Yuhanno 3:3, 5). Shohlikning hozirgi
holati Matto Xushxabarining 13-bobidagi masallarda tasvirlangan. Cherkov
esa butunlay yangi narsadir. U haqda Eski Ahd bashoratlarida aytilmagan
(Efesliklar 5:3). Unga barcha imonlilar - Hosil bayramidan tortib
osmonga ko‘tarilishgacha kiradi. Masihning kelini sifatida, Cherkov U
bilan birga Ming yillik Shohlikda hukmronlik qiladi va Uning
shon-shuhratini abadiy baham ko‘radi. Masih Shoh sifatida buyuk qayg‘u
oxirida qaytib kelib, dushmanlarini yo‘q qiladi va butun yer yuzida
haqiqat Shohligini o‘rnatadi (Zabur 71:8). Garchi Uning Quddusdagi
hukmronligi atigi ming yil davom etsa-da (Vahiy 20:4), Uning Shohligi
abadiydir, chunki Xudoning barcha dushmanlari oxir-oqibat yo‘q qilinadi
va hech kim Unga qarshilik ko‘rsata olmaydi yoki osmonda abadiy
hukmronlik qilishiga to‘sqinlik qila olmaydi.</p>
<p><strong>1:4</strong> Bu yerda Luqo Quddusdagi xonada to‘planganlarida
Rabbimizning O‘z shogirdlari bilan uchrashganini hikoya qiladi. Tirilgan
Xaloskor ularga Quddusda qolishni buyurdi. Ammo ular "Nima uchun
Quddusda?" deb o‘zlariga savol berishlari tabiiy edi. Ular uchun bu
nafrat, shafqatsizlik va zulm shahri edi.</p>
<p>Ha, Otaning va’dasi Quddusda amalga oshishi kerak edi. Ruhning
kelishi Xaloskor xochga mixlangan shaharning o‘zida bo‘lishi lozim edi.
Ruhning hozir bo‘lishi Xudoning O‘g‘lini rad etgan odamlarga guvohlik
berishi kerak edi. Haqiqat Ruhi gunoh dunyosini fosh etadi, adolat va
hakamlikni keltiradi - va bularning barchasi avval Quddusda sodir
bo‘lishi kerak edi. Shogirdlar o‘zlari Rabbidan voz kechib, jonlarini
saqlab qochgan shaharda Muqaddas Ruhni qabul qilishlari kerak edi. Ular
o‘zlarini zaif va qo‘rqoq ko‘rsatgan joyda jasorat va dadillik namoyon
qilishlari lozim edi.</p>
<p>Shogirdlar Otaning va’dasi haqida Xaloskorning og‘zidan birinchi
marta eshitayotganlari yo‘q edi. Yerdagi butun xizmati davomida, ayniqsa
azob-uqubatlar arafasidagi so‘nggi suhbatida, U ularga Yupantiruvchining
kelishi haqida gapirgan (Luqo 24:49; Yuhanno 14:16, 26; 15:26; 16:7,
13).</p>
<p><strong>1:5</strong> Endi, ular bilan so‘nggi uchrashuvda, U bu
va’dani takrorlaydi. Ularning ba’zilarini, balki hammasini, Yahyo
allaqachon suvga cho‘mdirgan edi. Biroq Yahyoning cho‘mdirilishi tashqi
va jismoniy edi. Tez orada ular Muqaddas Ruh bilan cho‘mdiriladi va bu
cho‘mdirish ichki va ruhiy bo‘ladi. (Masihning tirilishi va ko‘tarilishi
orasida qirq kun o‘tdi. Ellikkinchi kungacha yana o‘n kun o‘tdi. Ammo
Rabbimiz aniq vaqtni aytmadi, ehtimol shogirdlar doimiy kutishda
bo‘lishlari uchundir.) Birinchi cho‘mdirish ularni Isroil xalqining
tavba qilayotgan qismi bilan rasman birlashtirgan edi. Ikkinchisi esa
ularni Jamoatga - Masihning tanasiga birlashtiradi va shu bilan xizmat
qilish uchun kuchli qiladi.</p>
<p>Iso bir necha kundan keyin ular Muqaddas Ruh bilan cho‘mdirilishini
va’da qilgan, ammo Havoriylar kitobida olov bilan cho‘mdirish haqida
hech qanday eslatma yo‘q (Mat 3:11−12; Luk 3:16-17). Olov bilan
cho‘mdirish - bu faqat imonsizlarning boshiga tushadigan va kelajakda
sodir bo‘ladigan hukm cho‘mdirishidir.</p>
<p><strong>B. Yuksalayotgan Rabbimiz havoriylarga amr beradi
(1:6−11)</strong></p>
<p><strong>1:6</strong> Bu yerda tilga olingan voqea, ehtimol, Zaytun
tog‘ida, Baytaniya qarshisida sodir bo‘lgan. Aynan shu joydan Rabbimiz
Iso osmonga ko‘tarildi (Luk 24:50-51).</p>
<p>Shogirdlar Ruhning tushishi haqida doimo o‘ylashardi. Ular Yo‘el
payg‘ambarning Masihning shonli shohligi bilan bog‘liq bo‘lgan Ruhning
to‘kilishi haqidagi bashoratini eslashardi (Yo‘el 2:28). Shundan ular,
Xudo tez orada O‘z Shohligini o‘rnatadi, degan xulosaga kelishdi, chunki
U bir necha kundan keyin Ruh ularning ustiga tushishini aytgan edi.
Ularning savoli Isoning Shohligi yaqin orada o‘rnatilishini
kutayotganlarini ko‘rsatdi.</p>
<p><strong>1:7</strong> Rabbimiz ularni O‘zining yer yuzidagi bevosita
hukmronligi o‘rnatilishini kutmaslik kerakligiga ishontirmadi. Bu umid
o‘zini oqlagan va oqlamoqda. U shunchaki, ular Uning Shohligi qachon
kelishini bilolmasliklarini aytdi. Bu kun faqat Otaning hokimiyati bilan
belgilangan va Uning irodasiga ko‘ra, biz buni bilishimiz mumkin emas.
Buni faqat Xudo biladi.</p>
<p>"Vaqtlar va muddatlar" iborasi Muqaddas Kitobda Isroil xalqiga
tegishli bo‘lgan, Xudo tomonidan bashorat qilingan turli voqealar haqida
aytilganida qo‘llaniladi. Yahudiylik ta’limotida tarbiyalangan
shogirdlar, bu ibora Masihning Ming yillik Shohligi yer yuzida
o‘rnatilishidan bevosita oldingi hal qiluvchi kunlarga tegishli degan
xulosaga kelgan bo‘lishlari mumkin.</p>
<p><strong>1:8</strong> Shogirdlarning bu podshohlikning aniq boshlanish
kuni haqidagi savollariga shunday javob bergan Rabbimiz Iso, ularning
e’tiborini o‘sha paytda muhimroq bo‘lgan narsaga - vazifaning mohiyati
va tarqalish sohasiga qaratdi. Uning mohiyati guvohlik bo‘lib, uning
tarqalish hududi Quddus, butun Yahudiya va Samariya va hatto yerning
chekkasigacha edi.</p>
<p>Lekin eng avvalo ular Muqaddas Ruhning qudratiga ega bo‘lishlari
kerak edi. Bu kuch masihiyga guvohlik berish uchun nihoyatda zarurdir.
Inson alohida iqtidorga, ajoyib ta’limga, katta va serqirra tajribaga
ega bo‘lishi mumkin, ammo ruhiy kuchsiz uning faoliyati samarali
bo‘lmaydi. Va aksincha, inson ma’lumoti past, jozibasi yo‘q, xulqi nafis
bo‘lmasa-da, agar unga Muqaddas Ruhning kuchi berilgan bo‘lsa, dunyo
unda Ilohiy olovni ko‘radi. Qo‘rquvga to‘la shogirdlarga guvohlik berish
uchun kuch, Xushxabarni jasorat bilan yetkazish uchun muqaddas dadillik
kerak edi. Bu kuchni ular Muqaddas Ruh tushganda oladilar.</p>
<p>Xudoning marhamatli taqdiriga ko‘ra, ularning guvohligi Quddusda
boshlanishi kerak edi va bu taqdir chuqur ma’noga ega edi. Rabbimiz
xochga mixlangan o‘sha shahar birinchi bo‘lib tavba da’vatini qabul
qilishi va Unga iymon keltirishi kerak edi.</p>
<p>Keyin Yahudiya - Falastinning janubiy qismi, aholisi asosan
yahudiylardan iborat bo‘lib, uning bosh shahri Quddus edi.</p>
<p>So‘ngra Samariya - Falastinning markazidagi viloyat, yahudiylar
nafratlanadigan aralash qonli xalq yashaydigan, yahudiylar ular bilan
munosabatda bo‘lishdan qochadigan joy.</p>
<p>Va nihoyat, o‘sha paytdagi ma’lum dunyoning chekkasi - shu paytgacha
diniy manfaatlar doirasidan tashqarida bo‘lgan majusiy mamlakatlar.
Aynan shu tarzda, guvohlikning konsentrik, doimiy ravishda kengayib
boruvchi doiralari bilan Havoriylar kitobidagi voqealar rivojlanishi
ko‘rsatilgan.</p>
<p>1. Quddusdagi guvohlik (1−7-boblar).</p>
<p>2. Yahudiya va Samariyadagi guvohlik (8:1 - 9:31).</p>
<p>3. Yerning chetigacha guvohlik berish (9:32 - 28:31).</p>
<p><strong>1:9</strong> Najotkor shogirdlariga so‘nggi yo‘l-yo‘riqlarni
bergach, osmonga ko‘tarildi. Bu haqda Muqaddas Kitobda shunday deyilgan:
"U ularning ko‘z o‘ngida ko‘tarildi va bulut Uni ko‘zlaridan to‘sib
qo‘ydi." Bunday ulug‘vor manzara juda sodda va osoyishta tasvirlangan!
Muqaddas Kitob mualliflariga xos bo‘lgan vazminlik, Kalomning ilohiy
ilhom bilan yozilganidan dalolat beradi; odatda odamlar bunday hayajonli
voqealar haqida bunchalik xotirjam so‘zlay olmaydilar.</p>
<p><strong>1:10</strong> Va yana, hech qanday hayrat belgisini
ko‘rsatmasdan, Luka oq kiyimli ikki erkakning paydo bo‘lgani haqida
so‘zlaydi. Shubhasiz, bular yer yuzida inson qiyofasida zohir bo‘lgan
farishtalar edi. Ehtimol, ular tirilishdan so‘ng qabr yonida ko‘ringan
o‘sha farishtalar bo‘lishi mumkin (Luqo 24:4).</p>
<p><strong>1:11</strong> Avval farishtalar shogirdlarga murojaat qilib,
ularni Jalillik erkaklar deb atadilar. Ma’lumki, Yahudo Ishqariyotdan
tashqari, barcha shogirdlar Jalila dengizining g‘arbida joylashgan
hududdan edilar.</p>
<p>So‘ngra farishtalar ularni osmonga tikilib turgan holatlaridan
chiqardilar. Nega shogirdlar osmonga qarab turardilar? Ularni qanday
his-tuyg‘ular qamrab olgan edi: g‘am-alam, hurmat yoki hayrat?
Shubhasiz, bular aralash tuyg‘ular edi, garchi g‘am-alam ustunlik qilgan
bo‘lsa-da. Bu yerda ularga tasalli beruvchi so‘z aytildi: ko‘tarilgan
Masih yana qaytib keladi.</p>
<p>Bu yerda bizga Rabbimizning ikkinchi kelishi haqida aniq va’da
berilgan, buning natijasida Uning Shohligi yer yuzida o‘rnatiladi. Gap
cherkovning osmonga ko‘tarilishi haqida emas, balki Uning hukmronlik
qilishi haqida bormoqda.</p>
<p>1. U Zaytun tog‘idan yuksaldi (12-oyat). 1. U Zaytun tog‘iga qaytib
keladi (Zak 14:4).</p>
<p>2. U O‘zi yuksaldi. 2. U O‘zi qaytib keladi (Mal 3:1).</p>
<p>3. U ko‘rinarli tarzda yuksaldi. 3. U ko‘rinarli tarzda qaytib keladi
(Mat 24:30).</p>
<p>4. U bulut ustida yuksaldi (9-oyat). 4. U osmon bulutlari ustida
keladi (Mat 24:30).</p>
<p>5. U ulug‘vorlik bilan yuksaldi. 5. U buyuk qudrat va ulug‘vorlik
bilan qaytib keladi (Mat 24:30).</p>
<p><strong>D. Ibodat qilayotgan shogirdlar Quddusda kutmoqda
(1:12−26)</strong></p>
<p><strong>1:12</strong> Luqo Injilida (24:52) aytilishicha, shogirdlar
Quddusga katta quvonch bilan qaytishgan. Xudoning muhabbat nuri ularning
qalbini yondirgandi va atrofdagi qiyinchiliklarga qaramasdan yuzlari
porlardi.</p>
<p>Ular Quddusni Zaytun tog‘idan ajratib turuvchi bir kilometrdan sal
ko‘proq masofani bosib o‘tishdi, Kedron vodiysiga tushishdi, so‘ng
shaharga ko‘tarilishdi. O‘sha paytlarda bu yahudiy kishi shanba kuni
bosib o‘tishi mumkin bo‘lgan eng uzoq masofa edi.</p>
<p><strong>1:13</strong> Ular shaharga qaytib, boloxonaga chiqishdi va
o‘sha yerda qolishdi.</p>
<p>Ushbu oyatda Xudoning Ruhi shogirdlarning ismlarini to‘rtinchi va
oxirgi marta sanab o‘tadi (Mt 10:2-4; Mk 3:16-19; Lk 6:14-16). Ammo bu
yerda bitta ism tilga olinmaydi: Yahudo Isqariyot endi ro‘yxatda yo‘q.
Sotqin o‘z jazosini oldi.</p>
<p><strong>1:14</strong> Birgalikda yig‘ilgan shogirdlar yakdillik bilan
harakat qilishdi. Havoriylar kitobida 11 marta uchraydigan bu so‘z
baraka sirini ochib beruvchi kalitlardan biridir. Birodarlar ittifoq
bo‘lib yashaydigan joyda Xudo "abadiy hayot" berishni va’da qilgan
(Zabur 132).</p>
<p>Ikkinchi kalit - "ibodatda bo‘ldilar" so‘zlarida. O‘sha paytda ham,
hozir ham odamlar ibodat qilganda Xudo harakat qiladi. Odatda ibodatdan
ko‘ra boshqa ishlar bilan ko‘proq band bo‘lamiz. Lekin biz Xudoning
huzurida to‘xtovsiz, shoshilmasdan, to‘liq ishonch bilan, qizg‘in va
yakdillik bilan ibodat qilsakkina, shundagina Xudo Ruhining hayotbaxsh,
kuch beruvchi qudrati tushadi. Hech mubolag‘asiz aytish mumkinki,
hamjihatlik va ibodat Hosil bayramiga tayyorgarlik bo‘ldi.</p>
<p>Shogirdlar bilan birga ismlari aytilmagan bir nechta ayollar (ehtimol
Isoga ergashgan ayollar bo‘lsa kerak), shuningdek Isoning onasi Maryam
va ukalari ham bor edi. Bu yerda bir nechta qiziqarli jihatlarni qayd
etish mumkin:</p>
<p>1. Bu Yangi Ahdda Maryamning ismi so‘nggi marta tilga olinishi,
shubhasiz, "Bibi Maryamga sig‘inishga qarshi jimgina e’tiroz"dir.
Shogirdlar u bilan birga ibodat qilishdi, unga emas. U ham ular bilan
birga Muqaddas Ruh in’omini kutdi.</p>
<p>2. Maryam Xudoning onasi emas, Isoning onasi deyiladi. Iso -
Rabbimizning inson qiyofasidagi ismi. U inson sifatida Maryamdan
tug‘ilgani uchun haqli ravishda Isoning onasi deb ataladi. Ammo Muqaddas
Kitobning hech bir joyida u "Xudoning onasi" deb atalmagan. Iso Masih
haqiqiy Xudo bo‘lsa-da, ilohiyot nuqtayi nazaridan noto‘g‘ri va Xudoning
onasi bor, deyish bema’nilikdir. Xudo sifatida u azaldan mavjud
bo‘lgan.</p>
<p>3. Maryam so‘zlaridan keyin Isoning ukalari tilga olinishi, ehtimol,
bu yerda Maryamning o‘g‘illari va Isoning o‘gay ukalari haqida gap
ketayotganini ko‘rsatadi. Maryamning bokira bo‘lib qolgani va Isodan
keyin farzand ko‘rmagani haqidagi ba’zilarning fikrini rad etuvchi
boshqa oyatlar ham bor. (Masalan, Mt 12:46; Mk 6:3; Yuh 7:3, 5; 1Kor
9:5;</p>
<p>Gal 1:19 ga qarang. Shuningdek, Zabur 68:9 ga q.)</p>
<p><strong>1:15</strong> Bir kuni bir yuz yigirmaga yaqin shogird
yig‘ilganda, Butrus ularga Masihga kim xiyonat qilishi haqida aytilgan
Eski Ahd oyatlarini eslatdi.</p>
<p><strong>1:16−17</strong> Avvaliga Butrus Dovudning Yahudo haqida
yozgan ba’zi bashoratlari amalga oshishi kerakligini aytdi. Bu
oyatlardan iqtibos keltirishdan oldin u, garchi Yahudo o‘n ikki
kishining biri bo‘lib, ular bilan havoriylik xizmatini baham ko‘rgan
bo‘lsa-da, Isoni tutib berganlarning yo‘lboshchisi ekanini eslatib
o‘tdi. Butrus bu qabih ishni qanday vazminlik bilan tasvirlaganiga
e’tibor bering. Yahudo o‘z ixtiyori bilan xoin bo‘ldi va shu tariqa
kimdir Xudovandni Uning dushmanlariga sotishi haqidagi bashoratlarni
amalga oshirdi.</p>
<p><strong>1:18−19</strong> Bu ikki oyat Butrusning nutqining bir qismi
emas, balki Luqoning sharhlari sifatida talqin qilinadi. Ular Yahudo va
uning halokati bilan bog‘liq tarixiy faktlarni to‘ldiradi va shu bilan
uning o‘rniga boshqa kishi tayinlanishini asoslaydi.</p>
<p>Bu yerda keltirilgan Yahudo o‘limining tavsifi Matto Injilida
keltirilgan ma’lumotlarga zid kelmaydi (27:3−10). Mattoning aytishicha,
Yahudo o‘ttizta kumush tangani oliy ruhoniylar va oqsoqollarga qaytarib
berib, o‘zini osib qo‘ygan. Oliy ruhoniylar bu pullarni olib, dafn etish
uchun yer sotib olishdi.</p>
<p>Bu yerda, Havoriylar kitobida, Luqo Yahudo bu pulga yer sotib
olganini, u boshi bilan yiqilib, butun ichak-chavoqlari tushib ketganini
aytadi.</p>
<p>Bu ikki hikoyani birlashtirish orqali, yer bilan bog‘liq bitimni
aslida oliy ruhoniylar amalga oshirgan, degan xulosaga kelishimiz
mumkin. Biroq, Yahudo bu yerni o‘zining pullari evaziga sotib oldi va
oliy ruhoniylar bu yerda uning vakillari sifatida harakat qilishdi. U
qabriston daraxtiga o‘zini osib qo‘ydi, lekin arqon uzilib ketgan bo‘lsa
kerak, jasad yerga qulab tushdi va zarbadan uning qorni yorilib
ketdi.</p>
<p>Bu voqea Quddusda ma’lum bo‘lgach, "kulolning yeri" Akeldama, ya’ni
"qon yeri" yoki "qonli yer" (oromiy tilida) deb atala boshlandi.</p>
<p><strong>1:20</strong> Luqoning izohidan so‘ng Butrusning nutqi davom
etadi. Avvalo, u Zabur 68:26-da Dovud aynan Isoga xiyonat qilgan odam
haqida shunday deganini tushuntiradi: "Uning hovlisi bo‘sh qolsin va
unda yashovchi bo‘lmasin". (Bu Muqaddas Kitobdagi Zaburning aynan
o‘zidan olingan iqtibos emas. Buning ikkita ehtimoliy sababi bor: 1)
Yangi Ahd mualliflari ko‘pincha Eski Ahdni Septuagintadan iqtibos
keltirishgan, bizning tarjimalarimiz esa asl qadimgi ibroniy matnidan
qilingan; bu so‘z tanlashda ba’zi farqlarga olib kelishi mumkin. 2) bu
tez-tez sodir bo‘ladi. Eski Ahd muallifi bo‘lgan Muqaddas Ruh erkinlikni
namoyon etib, Yangi Ahd kontekstida iqtibos keltirishda uni biroz
o‘zgartiradi.)</p>
<p>Keyin u o‘sha paytda amalga oshishi kerak bo‘lgan boshqa bashoratga
o‘tadi: "Uning maqomini boshqa odam olsin" (Zabur 108:8). Havoriy Butrus
buni Yahudo murtad bo‘lganidan so‘ng uning o‘rnini egallaydigan odamni
tanlash kerak, deb tushungan. Uning Xudoning Kalomiga itoat etish
istagini ko‘rish yoqimli.</p>
<p><strong>1:21−22</strong> Saylangan shaxs ikkita talabga javob berishi
kerak edi:</p>
<p>1. U Isoning uch yillik xizmati davomida - Yahyo tomonidan
cho‘qintirilishidan to osmonga ko‘tarilishigacha shogirdlari bilan birga
bo‘lganlardan biri bo‘lishi kerak.</p>
<p>2. U Rabbimizning tirilishiga guvohlik bera oladigan bo‘lishi
kerak.</p>
<p><strong>1:23−26</strong> Aytilgan shartlarga mos keladigan ikki
kishining ismi tilga olindi - Yustus laqabli Yusuf va Mattiya. Lekin
ulardan qay birini tanlash kerak? Havoriylar qarorni Xudoga havola etib,
O‘z tanlovini ochib berishini so‘rashdi. So‘ngra ular qur’a tashlashdi
va u Mattiyani Yahudoning o‘rniga, ya’ni abadiy halokatga ketgan
odamning vorisi sifatida ko‘rsatdi.</p>
<p>Bu yerda muqarrar ravishda ikkita savol tug‘iladi:</p>
<p>1. Mattiyani tanlagan havoriylar to‘g‘ri ish qildimi? Rabbimiz
havoriy Pavlusni chaqirib, unga bo‘sh o‘rinni berishini kutib turishsa
bo‘lmasmidi?</p>
<p>2. Xudoning irodasini bilish uchun qur’a tashlash to‘g‘ri
bo‘ldimi?</p>
<p>Birinchi savolga kelsak, hikoyada shogirdlarning noto‘g‘ri
xatti-harakatlarini ko‘rsatadigan hech narsa yo‘q. Ular ko‘p vaqtlarini
ibodat bilan o‘tkazishar, Muqaddas Yozuvlarga itoat etishga intilishar
va Yahudoga o‘rinbosar tanlashda yakdil bo‘lishardi. Bundan tashqari,
Pavlusning vazifasi o‘n ikki kishining xizmatidan ancha farq qilardi va
u Yahudoning o‘rnini egallash niyatida bo‘lgan deb taxmin qilishga asos
yo‘q. Iso hali yer yuzida ekan, o‘n ikki havoriyning zimmasiga
yahudiylar orasida va’z qilish vazifasini yuklagan, Pavlusni esa
ulug‘langan Masih chaqirib, uni majusiylar orasiga yuborgan.</p>
<p>Qur’aga kelsak, Xudoning irodasini bilishning bu usuli Eski Ahdda tan
olingan: "Yerga qur’a tashlanadi, lekin uning barcha yechimi
Rabbidandir" (Hikmatlar 16:33).</p>
<p>Mattiyaning qur’a tashlash orqali tanlanishi Xudo tomonidan
ma’qullanganiga shubha yo‘q, chunki o‘shandan beri havoriylar "o‘n ikki"
sifatida tilga olinadi (Havoriylar 6:2 ga qarang).</p>
<p><strong>HAVORIYLARNING AMALLARI KITOBIDAGI IBODAT</strong></p>
<p>Havoriylarning Amallarida muvaffaqiyatli ibodat haqidagi ta’limotga
katta e’tibor qaratilgan. Birinchi bobning o‘zidayoq, shogirdlar ikki
xil vaziyatda ibodat qilganini ko‘ramiz. Isoning osmonga ko‘tarilishidan
so‘ng boloxonada qilgan duolarining ijobati Xamsat kuni bo‘ldi. Ular
Yahudoga o‘rinbosar bo‘lish uchun Xudodan yo‘l-yo‘riq so‘rashganida,
Rabbimiz ularga Mattiyaga tushgan qur’a orqali javob berdi. Kitobning
boshidan oxirigacha shunday bo‘ladi.</p>
<p>Xamsat kunida imon keltirganlar to‘xtovsiz ibodat qilishdi (2:42).
Keyingi oyatlarda (43-47) ana shu ibodat birligida hukm surgan ideal
ma’naviy muhit tasvirlanadi.</p>
<p>Butrus va Yuhanno ozod etilgandan so‘ng, imonlilar jasorat so‘rab
ibodat qilishdi (4:29). Natijada, ular to‘plangan joy tebranib, Muqaddas
Ruhga to‘ldilar va Xudoning kalomini dadillik bilan gapirdilar
(4:31).</p>
<p>O‘n ikki havoriy butun vaqtlarini ibodat va Kalomga xizmat qilishga
bag‘ishlashlari uchun moliyaviy ishlarni boshqarishga yetti kishini
tanlashni taklif qilishdi (6:3-4). Keyin havoriylar ibodat qilib, yetti
erkakka qo‘llarini qo‘yishdi (6:6). Quyidagi oyatlar Xushxabarning yangi
ajoyib g‘alabalaridan dalolat beradi (6:7−8).</p>
<p>Stefan o‘z shahidligidan oldin ibodat qildi (7:60). 9-bobda ushbu
ibodatning javobi - qatl guvohlaridan biri bo‘lgan Tarsuslik Savlning
masihiylikka kirishiga oid voqea bayon etilgan.</p>
<p>Butrus va Yuhanno imon keltirgan samariyaliklar uchun ibodat
qilishdi, natijada ular Muqaddas Ruhni qabul qildilar (8:15−17).</p>
<p>Imon keltirgandan so‘ng, Tarsuslik Savl Yahudo xonadonida ibodat
qildi; Xudo bu ibodatga javob berib, uning oldiga Hananiyoni yubordi
(9:11−17).</p>
<p>Butrus Yaffoda ibodat qilganda, Tabita ismli ayol tirildi (9:40).
Natijada ko‘pchilik Rabbiyga imon keltirdi (9:42).</p>
<p>Majusiy bo‘lgan yuzboshi Korniliy ham ibodat qilardi (10:2), uning
ibodatlari Xudo huzurida yodga olindi (10:4). Shunda unga farishta zohir
bo‘lib, Butrus laqabli Simun ismli odamni chaqirishni buyurdi (10:5).
Ertasi kuni Butrus ibodat qilayotganda (10:9), Rabbiy uning ibodatiga
javob berib, Korniliy va boshqa majusiylar uchun Shohlik eshiklarini
ochishga tayyorlagan vahiyni yubordi (10:10−48).</p>
<p>Butrus qamoqqa tushganida, masihiylar u uchun tinmay ibodat qilishdi
(12:5). Xudo ibodatga javob berib, uni ibodat qilayotganlarni hayratga
solgan holda, mo‘jizaviy tarzda qamoqdan ozod qildi (12:6−17).</p>
<p>Antioxiyadagi payg‘ambarlar va muallimlar ro‘za tutib, ibodat
qilishardi (13:3). Bu Pavlus va Barnaboning birinchi missionerlik
safarining boshlanishi edi. Bu ibodatning ta’siri eng keng tarqalgan
holat deb hisoblanadi - chunki bu ibodat Pavlus va Barnabo missionerlari
orqali butun dunyoga yoyildi.</p>
<p>Listra, Ikoniya va Antioxiyaga qaytayotganda, Pavlus va Barnabo imon
keltirganlar uchun ibodat qilishdi (14:23). Imon keltirganlardan biri
Timo‘tiy edi. Timo‘tiyning Pavlus va Sila bilan birga ikkinchi
missionerlik safariga qo‘shilishi, ushbu ibodatlarning javobi
bo‘lmaganmikin?</p>
<p>Filippidagi qamoqxonada yarim tungacha Pavlus va Sila ibodat
qilganlarida, Rabbiy ularning ibodatlariga zilzila bilan javob berdi
hamda qamoqxona qo‘riqchisi va uning oilasi masihiylikni qabul qildi
(16:25−34).</p>
<p>Pavlus Miletdagi efeslik oqsoqollar bilan birga ibodat qildi (20:36);
bu ularning unga bo‘lgan muhabbati va uni bu hayotda boshqa ko‘rmaslik
qayg‘usining ta’sirli ifodasi bo‘ldi.</p>
<p>Tirdagi masihiylar Pavlus bilan birga qirg‘oqda ibodat qilishdi
(21:5), shubhasiz, bu ibodatlar u bilan Rimda ham, qatl maydonida ham
birga bo‘ldi.</p>
<p>Kema halokati oldidan Pavlus hammaning oldida ibodat qilib,
oziq-ovqat uchun Xudoga shukronalar aytdi. Bu umidsizlikka tushgan
dengizchilar va kema yo‘lovchilariga dalda berdi (27:35−36).</p>
<p>Melit (hozirgi Malta) orolida bo‘lganida, Pavlus orol hokimining
kasal otasi uchun ibodat qildi. Natijada bemor mo‘jizaviy tarzda shifo
topdi (28:8).</p>
<p>Shundan ko‘rinib turibdiki, ibodat masihiylikning ilk davrida jamoat
yashagan muhit edi. Va masihiylar ibodat qilganlarida, Xudo harakat
qilardi!</p>
