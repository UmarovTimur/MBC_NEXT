<p><strong>VIII. XIZMATCHINING G‘ALABASI (16-bob)</strong></p>
<p><strong>A. Bo‘sh qabr yonidagi ayollar (16:1−8)</strong></p>
<p><strong>16:1−4</strong> Shanba kuni kechqurun ikki Maryam va Salomiya
Isoning jasadini xushbo‘y moylar bilan moylash uchun qabrga kelishdi.
Ular bu oson bo‘lmasligini bilishardi. Ular qabr og‘ziga ulkan tosh
qo‘yilganini, Rim muhrlari va qabrni qo‘riqlaydigan askarlar borligini
bilishardi. Ammo muhabbat sajda qilish obyektiga yetish uchun tog‘dek
to‘siqlarni yengib o‘tadi.</p>
<p>Yakshanba kuni tong saharda ular bir-birlaridan: "Qabr eshigidagi
toshni kim surib qo‘yar ekan?" deb so‘rashardi. Qarashsa, u allaqachon
surib qo‘yilgan ekan! Ko‘pincha, biz Najotkorni ulug‘lashni niyat
qilganimizda, qiyinchiliklar ularga yaqinlashishimizdan oldin bartaraf
etiladi.</p>
<p><strong>16:5−6</strong> Qabrga kirib, ular oq libos kiygan yigit
qiyofasidagi farishtani ko‘rdilar. U Iso tirilganini e’lon qilib,
ularning qo‘rquvini tezda tarqatib yubordi. Qabr bo‘sh edi.</p>
<p><strong>16:7</strong> So‘ng farishta ularga Tirilish xabarchilari
bo‘lishni buyurdi. Ular shogirdlarga va Butrusga Iso Jalilada ular bilan
uchrashishini aytishlari kerak edi. E’tibor bering, Rabbidan voz kechgan
Butrus ismli shogird alohida tilga olingan. Tirilgan Xaloskor undan voz
kechmadi, uni sevardi va yana ko‘rmoqni istardi. Qayta tiklash uchun
alohida mehnat qilish kerak edi. Adashgan qo‘y yana Cho‘pon bilan
muloqotga kirishishi, yo‘qolgan kishi Ota uyiga qaytishi kerak edi.</p>
<p><strong>16:8</strong> Ayollar dahshat va qo‘rquv ichida qabrdan
qochib ketishdi. Ular bo‘lib o‘tgan voqeani birovga aytib berishga
jur’at etolmadilar. Bunga ajablanmasa ham bo‘ladi. Ajablanarli tomoni
shuki, shu paytgacha ular shunchalik jasur va sadoqatli bo‘lishgan
edi.</p>
<p>Mark Injilining ikkita asosiy qo‘lyozmasida 9−20-oyatlar yo‘qligi
sababli, ko‘plab zamonaviy olimlar ularni haqiqiy emas deb taxmin
qilishadi. Biroq, ularni matnga kiritish uchun kuchli dalillar
mavjud:</p>
<p>1. Amalda boshqa barcha yunon qo‘lyozmalarida va cherkov otalarining
ko‘plab yozuvlarida bu parchalar mavjud.</p>
<p>2. 8-oyat, ayniqsa yunon tili uchun, juda g‘alati yakun hisoblanadi,
chunki unda oxirgi so‘z "gar" (chunki). Bu so‘z gapning oxirida ham,
ayniqsa kitobning oxirida ham kela olmaydi.</p>
<p>3. Agar ba’zilar aytganidek, Mark Injili asl nusxasining oxiri
yo‘qolgan va bu so‘nggi qism keyinroq qo‘shilgan bo‘lsa, unda
Rabbimizning So‘zning saqlanishi haqidagi va’dasi (Matto 24:35) amalga
oshmagan bo‘lardi.</p>
<p>4. Ushbu parchaning mazmuni to‘g‘ri ta’limotga mos.</p>
<p>5. Uslub, ayniqsa so‘z boyligi kitobning 1-bobiga yaqin va unga mos.
(Qarang: George Salmon’s Historical Introduction to the Study of the
Books of the New Testament, 144-151-betlar.) Bu xiazm deb ataladigan
tuzilishga misol bo‘lib, teskari parallelizm hisoblanadi, unga ko‘ra
ishning boshlanishi va oxiri parallel ravishda quriladi (abvg,
gvba).</p>
<p><strong>B. Mariya Magdalinaga ko‘rinish (16:9−11)</strong></p>
<p><strong>16:9</strong> Najotkor birinchi bo‘lib Mariya Magdalinaga
ko‘rindi. U Iso bilan ilk bor uchrashganida, Iso undan yetti jinni quvib
chiqargan edi. O‘shandan beri u o‘z mol-mulki bilan Unga muhabbat ila
xizmat qila boshladi. U Isoning xochga mixlanganini va jasadi qayerga
qo‘yilganini ko‘rgan edi. Boshqa Injillardan bilamizki, u qabr
bo‘shligini ko‘rib, buni Butrus va Yuhannoga aytish uchun yugurgan. Ular
Maryam bilan qaytib kelgach, qabr bo‘m-bo‘sh ekanini ko‘rishdi. Ular
uyga qaytishdi, Maryam esa bo‘sh qabr yonida qoldi. Aynan shu paytda Iso
unga ko‘rindi.</p>
<p><strong>16:10−11</strong> U yana shaharga qaytib, motam tutayotgan
shogirdlarga xushxabar yetkazdi. Ular uchun bu yangilik ishonish uchun
juda ajoyib edi. Ular Maryamga ishonishmadi.</p>
<p><strong>D. Ikki shogirdga ko‘rinish (16:12−13)</strong></p>
<p><strong>16:12</strong> Bu voqeaning to‘liq tavsifi Luqo 24:13-31da
yozilgan. Bu yerda biz Iso boshqa qiyofada Emmaus yo‘lida ikki
shogirdiga ko‘ringanini o‘qiymiz. Maryamga U bog‘bon qiyofasida
ko‘ringan edi. Bu yerda esa U yo‘lovchidek ko‘rinardi. Lekin bu O‘zining
ulug‘vor tanasidagi o‘sha Iso edi.</p>
<p><strong>16:13</strong> Ikki shogird Quddusga qaytib, tirilgan
Najotkor bilan suhbatlashganlari haqida gapirganda, ular ham Maryam kabi
ishonchsizlik bilan kutib olindi.</p>
<p><strong>E. O‘n bir shogirdga ko‘rinish (16:14−18)</strong></p>
<p><strong>16:14</strong> O‘n bir shogirdga ko‘rinish o‘sha yakshanba
kuni kechqurun sodir bo‘ldi (Luqo 24:36; Yuhanno 20:19-24; 1
Korinfliklar 15:5). Bu yerda o‘n bir shogird haqida gap ketayotgan
bo‘lsa-da, aslida o‘nta shogird qatnashdi. Foma bu safar yo‘q edi. Iso
shogirdlarini Maryam va boshqalardan eshitgan Uning tirilgani haqidagi
xabarni rad etishgani uchun koyidi.</p>
<p><strong>16:15</strong> 15-oyatda Rabbimizning osmonga ko‘tarilishi
arafasida bergan buyrug‘i yozilgan. Demak, 14-15-oyatlar orasida vaqt
o‘tgan. Shogirdlarga Xushxabarni butun borliqqa yetkazish buyurildi.
Xaloskorning maqsadi dunyoni Injil bilan ta’minlash edi. U buni o‘n bir
shogirdi orqali amalga oshirmoqchi edi, ular Unga ergashish uchun
deyarli hamma narsadan voz kechishga tayyor edilar.</p>
<p><strong>16:16</strong> Va’z ikki xil natijaga olib keladi. Ba’zilar
imon keltirib, cho‘qinadilar va najot topadilar, boshqalari esa imon
keltirishdan bosh tortib, hukm qilinadilar.</p>
<p>Ba’zilar 16-oyatdan foydalanib, najot topish uchun suvga cho‘mish
zarurligini o‘rgatishadi. Biz quyidagi sabablarga ko‘ra bu oyat bunday
ma’noni anglatmasligini bilamiz:</p>
<p>1. Xochga mixlangan qaroqchi cho‘qintirilmagan bo‘lsa-da, u Masih
bilan jannatda bo‘lishiga ishonch hosil qildi (Luqo 23:43).</p>
<p>2. Qaysariyadagi g‘ayriyahudiylar najot topganlaridan so‘ng
cho‘qintirildilar (Havoriylar 10:44−48).</p>
<p>3. Isoning o‘zi cho‘qintirmadi (Yuhanno 4:1-2) - agar cho‘qintirish
najot topish uchun zarur bo‘lganida, bu g‘alati bo‘lardi.</p>
<p>4. Pavlus Korinfda atigi bir nechta odamni cho‘qintirgani uchun
Xudoga shukrona aytdi (1 Korinfliklar 1:14-16) - agar cho‘qintirish
najotning zaruriy sharti bo‘lganida, bu g‘alati minnatdorchilik
bo‘lardi.</p>
<p>5. Yangi Ahdning 150 ga yaqin joyida najot faqat imon orqali
berilishi aytilgan. Birorta oyat bu ko‘pchilik dalillarga zid
kelmaydi.</p>
<p>6. Yangi Ahdda cho‘qintirish ruhiy tug‘ilish bilan emas, balki o‘lim
va dafn etish bilan bog‘liq.</p>
<p>Xo‘sh, 16-oyat nimani anglatadi? Bizningcha, unda imonning kutilgan
tashqi ifodasi sifatida suvga cho‘mish tilga olingan. Cho‘qintirish - bu
najotning sharti emas, balki insonning najot topganini tashqi e’lon
qilishdir.</p>
<p><strong>16:17−18</strong> Bu yerda Iso Injilga ishonganlarga hamroh
bo‘ladigan ba’zi mo‘jizalarni sanab o‘tadi. Ushbu oyatlarni
o‘qiganimizda "Bugungi kunda bu alomatlar namoyon bo‘lyaptimi?" degan
savol tug‘ilishi tabiiy. Bizningcha, bu belgilar, asosan, Muqaddas Kitob
to‘liq yozilgunga qadar bo‘lgan havoriylar davri uchun mo‘ljallangan
edi. Ushbu belgilarning aksariyati Havoriylarning faoliyati kitobida
uchraydi:</p>
<p>1. Jinlarni haydash (Havoriylar 8:7; 16:18; 19:11−16).</p>
<p>2. Yangi tillar (Havoriylar 2:4-11; 10:46; 19:6).</p>
<p>3. Ilonlarni ushlash (Havoriylar 28:5).</p>
<p>4. Zaharli ichimlik ichib zarar ko‘rmaslik - Havoriylar kitobida
yozilmagan. Cherkov tarixchisi Yevseviys bu xususiyatni Yuhanno va
Barnaboda ko‘rsatadi.</p>
<p>5. Bemorlarni davolash uchun ularga qo‘l qo‘yish (Havoriylar 3:7;
19:11; 28:8-9).</p>
<p>Bu mo‘jizalarning maqsadi nima edi? Javob Ibroniylar 2:3-4 da deb
o‘ylaymiz. Yangi Ahd to‘liq shaklda qo‘lga kiritilgunga qadar, odamlar
havoriylarga savollar bilan murojaat qilishgan va Injil xabarining
boshqa tasdiqlariga ham muhtoj bo‘lishgan. Xushxabarni tasdiqlash uchun
Xudo oyat-alomatlar, mo‘jizalar va Muqaddas Ruhning turli in’omlari
orqali guvohlik berardi.</p>
<p>Bugun bu kabi alomatlarga ehtiyoj qolmadi. Bizda to‘liq Muqaddas
Kitob bor. Agar odamlar unga ishonmasalar, hech narsaga ishonmaydilar.
Mark mo‘jizalar davom etishini aytmadi. Bu yerda, Matto 28:18-20 dagi
kabi "oxirzamongacha" degan so‘zlar yo‘q.</p>
<p>Biroq, Martin Lyuter shunday deydi: "...bu yerda aytilgan belgilar
zarur bo‘lganda ishlatilishi kerak. Qachonki, bir zarurat paydo bo‘lib,
Injilga tazyiq o‘tkazilsa, albatta, bu mo‘jizalarni amalga oshirishimiz
va Injilni haqorat qilishlari va inkor etishlariga yo‘l qo‘ymasligimiz
lozim."</p>
<p><strong>F. Xizmatkorning Xudoning o‘ng tomoniga ko‘tarilishi
(16:19−20)</strong></p>
<p><strong>16:19</strong> Rabbimiz Iso Masih tirilganidan qirq kun
o‘tgach, osmonga ko‘tarilib, Xudoning o‘ng tomoniga o‘tirdi. Bu - sharaf
va hokimiyat o‘rnidir.</p>
<p><strong>16:20</strong> Shogirdlar Uning amriga itoat etib, Xaloskor
uchun jonlarini tikib, Injil Xushxabarini va’z qilib, yonib turgan
mash’alalar kabi olg‘a yurdilar.</p>
<p>Rabbning qudrati ular bilan birga edi. Va’da qilingan mo‘jizalar
ularning da’vatlariga hamroh bo‘ldi va ular aytayotgan so‘zni
tasdiqladi.</p>
<p>Shu bilan hikoya tugaydi - Masih osmonda, yer yuzidagi bir nechta
fidoyi shogirdlar esa dunyoni Xushxabar bilan ta’minlash vazifasini o‘z
zimmalariga olib, o‘zlarini butunlay abadiy oqibatlarga olib keladigan
ishga bag‘ishladilar.</p>
<p>Bizning avlodimizga Buyuk topshiriq ishonib topshirilgan. Bizning
vazifamiz har bir insonga Injilni yetkazishdir.</p>
<p>Yer yuzida qachonlardir yashagan odamlarning uchdan bir qismi hozir
yashamoqda. 2000-yilga kelib yer yuzida yashagan odamlarning yarmi hayot
kechiradi. Aholining bunday shiddatli o‘sishi sharoitida bizning
vazifamiz yanada ortadi. Ammo usul har doim bir xil - Masihni cheksiz
sevadigan va U uchun hech qanday qurbonlikni ayamaydigan fidoyi
shogirdlar. Xudoning irodasi - dunyoni Xushxabar bilan ta’minlashdir.
Buning uchun nima qilyapmiz?</p>
