<p><strong>V. QUDDUSDA XIZMATKORNING XIZMATI (11-12-boblar)</strong></p>
<p><strong>A. G‘olibona kirish (11:1−11)</strong></p>
<p><strong>11:1−3</strong> So‘nggi hafta haqidagi hikoya boshlanadi. Iso
Zaytun tog‘ining sharqiy yonbag‘rida, Baytfagiya ("g‘o‘ra anjirlar uyi")
va Baytaniya ("kambag‘allar, xokisorlar, ezilganlar uyi") yaqinida
to‘xtagan.</p>
<p>Iso yahudiy xalqi oldida ularning Podshohi-Masihi sifatida ochiq
namoyon bo‘ladigan vaqt kelgandi. U Zakariyo payg‘ambarning bashoratini
(9:9) bajo keltirib, yosh eshakka minib buni amalga oshirishi kerak edi.
Shunday qilib, Iso shogirdlaridan ikkitasini Baytaniyadan Baytfagiyaga
jo‘natdi. U mukammal bilim va to‘la hokimiyatga ega bo‘lib, ularga hech
kim minmagan, bog‘langan yosh eshakni topib, O‘ziga olib kelishni
buyurdi.</p>
<p>Agar kimdir ularni to‘xtatsa, "Bu Xudoga kerak," deb aytishlari lozim
edi. Bu yerda namoyon bo‘lgan Rabbning hamma narsani bilishi bir kishini
quyidagi fikrga keltirdi: "Bu zamonaviy emas, balki tarixiy va samoviy
Masihdir."</p>
<p><strong>11:4−6</strong> Hammasi Iso aytganidek bo‘ldi. Shogirdlar
yosh eshakni qishloq ko‘chasidagi darvoza yonidan topishdi. Hayvonni
nima uchun yechayotganlarini so‘raganlarida, shogirdlar Iso shunday
qilishni buyurganini aytishdi. Shunda odamlar ularni qo‘yib
yuborishdi.</p>
<p><strong>11:7−8</strong> Yosh eshakka ilgari hech kim minmagan
bo‘lsa-da, u Yaratuvchisini Quddusga olib ketayotganda qarshilik
qilmadi. Rabbimiz kiyimlar va xurmo shoxlaridan to‘shalgan yo‘ldan
shaharga kirib keldi. Uning quloqlari ostida xalqning hayqiriqlari
jaranglardi. Hech bo‘lmaganda bir lahzaga U Podshoh sifatida tan
olindi.</p>
<p><strong>11:9−10</strong> Odamlar xitob qilishardi:</p>
<p>1. "Hosanna" - bu so‘z dastlab "qutqar, iltimos qilamiz" ma’nosini
anglatgan, keyinchalik maqtov nidosiga aylangan. Ehtimol, odamlar:
"Iltimos, bizni rim zolimlaridan qutqar!" demoqchi bo‘lgandir.</p>
<p>2. "Rabbimiz nomidan kelayotgan Zot muborak bo‘lsin!" - bu Isoning
va’da qilingan Masih ekanligini aniq tan olish edi (Zabur 117:26).</p>
<p>3. "Otamiz Dovudning Egamiz nomi bilan keladigan shohligi muborak
bo‘lsin!" - ular Shohlik o‘rnatilishi vaqti yaqinlashib, Masih Dovud
taxtiga o‘tiradi, deb o‘ylashardi.</p>
<p>4. "Hosanna yuqorida!" - Parvardigorni samolarda ulug‘lashga yoki
samolardan najot ko‘rsatishga da’vat.</p>
<p>11:11 Iso Quddusga kirdi, so‘ng ma’badga - ma’badning o‘ziga emas,
balki hovlisiga kirdi. Bu joy Xudoning uyi deb hisoblangan. Ammo U bu
ma’badda o‘zini uyidagidek his qilmadi, chunki ruhoniylar va xalq Unga
tegishli joyni berishdan bosh tortdilar. Shuning uchun Xaloskor hamma
yoqni ko‘zdan kechirgach, o‘n ikki shogirdi bilan Baytaniyaga jo‘nab
ketdi. Yakshanba kuni kech kirgan edi.</p>
<p><strong>B. Hosil bermagan anjir daraxti (11:12−14)</strong></p>
<p>Bu voqea Quddusda Xaloskorga ko‘rsatilgan tantanali qabulning
ma’nosini ochib beradi. Iso Isroil xalqini mevasiz anjir daraxtiga
o‘xshatdi - unda e’tiqod izhorining barglari bor edi, ammo mevasi yo‘q
edi. "Hosanna!" degan hayqiriq tez orada "Uni xochga mixlang!" degan
hayqiriq bilan almashadi, bundan odamning eti junjikadi.</p>
<p>Bu parchani tushunishda biroz qiyinchilik borga o‘xshaydi. Garchi
hikoyada hali anjir terish mavsumi kelmagani aniq aytilgan bo‘lsa-da,
Iso anjir daraxtini unda meva bo‘lmagani uchun la’natlagan. Xaloskor
o‘ylamasdan va sabrsizlik bilan ish tutganga o‘xshaydi. Ammo biz bunday
emasligini bilamiz. Unday bo‘lsa, bu g‘alati holatni qanday izohlash
mumkin?</p>
<p>Muqaddas Kitobda tasvirlangan yerlarda anjir daraxti barg
chiqarmasdan oldin iste’molga yaroqli erta mevalar tugardi. Ular
odatdagi hosilning darakchilari edi, bu yerda anjir yig‘ish vaqti
sifatida tasvirlangan. Agar erta mevalar paydo bo‘lmasa, bu keyinchalik
odatdagi hosil bo‘lmasligining belgisi edi. Iso Isroil xalqi oldiga
kelganida, ularning e’tiqodidan darak beruvchi barglarni ko‘rdi, lekin
Xudo uchun meva topmadi. Bu bajarilmagan va’da, haqiqiy voqeliksiz
e’tiqod edi. Iso bu xalqdan hosil kutardi. Ammo erta meva bo‘lmagani
uchun bu imonsiz xalqdan keyingi hosil ham bo‘lmasligini bilib, anjirni
la’natladi. Bu milodiy 70-yilda Isroil boshiga tushadigan hukmdan darak
beradi.</p>
<p>Biroq bundan Isroil abadiy hosil bermaydigan bo‘lib qoladi, degan
xulosa kelib chiqmaydi. Yahudiy xalqi ma’lum muddatga chetga surib
qo‘yilgan edi, Masih hukmronlik qilish uchun qaytib kelganida esa, xalq
qayta tiriladi va yana Xudoning marhamatiga sazovor bo‘ladi.</p>
<p>Bu Masihning yagona mo‘jizasi bo‘lib, U bunda duo o‘qish o‘rniga
la’natlagan, hayotni tiklash o‘rniga yo‘q qilgan. Bu taajjub uyg‘otadi.
Biroq bu yerdagi e’tirozlar asossizdir. Yaratuvchi muhim ma’naviy saboq
berish va shu orqali odamlarni abadiy halokatdan qutqarish uchun jonsiz
narsani yo‘q qilishga oliy huquqqa ega. Garchi bu oyatning tafsiri
asosan Isroilga tegishli bo‘lsa-da, u o‘zida balandparvoz gaplar va
axloqsiz hayotni mujassam etgan barcha davrlardagi odamlarga ham
taalluqlidir.</p>
<p><strong>D. Xizmatkor ma’badni tozalaydi (11:15−19)</strong></p>
<p><strong>11:15−16</strong> Iso ommaviy xizmatini boshlagach,
savdogarlarni ma’baddan haydab chiqargan edi (Yuhanno 2:13−22). Endi
xizmati nihoyasiga yetay deb qolganda, U yana ma’bad hovlisiga kirib,
diniy xizmatdan foyda olayotganlarni haydab yubordi. U hatto ma’bad
orqali biror narsani olib o‘tishga ham yo‘l qo‘ymasdi.</p>
<p><strong>11:17</strong> Ishayo va Yeremiyo kitoblaridan keltirilgan
iqtiboslarni birlashtirgan holda, U ma’badning bulg‘anishi, tanlanganlik
va tijorat ruhini qoraladi.</p>
<p>Xudo ma’badni faqat Isroil xalqi uchun emas, balki barcha xalqlar
uchun ibodat uyi bo‘lishini ko‘zda tutgan (Ishayo 56:7). Ular esa uni
diniy savdo-sotiq maydoniga, maxfiy bitimlar va firibgarlik o‘chog‘iga
aylantirib qo‘yishdi (Yeremiyo 7:11).</p>
<p><strong>11:18</strong> Uning ayblovlari ulamolar va oliy
ruhoniylarning yuragiga qattiq tegdi. Ular Isoni yo‘q qilmoqchi
bo‘lishdi, ammo buni ochiqchasiga qilolmadilar, chunki oddiy xalq Isoga
chuqur hurmat bilan qarardi.</p>
<p><strong>11:19</strong> Kechqurun U shahardan chiqib ketdi. Asl
tildagi fe’l zamoni bu Uning odati bo‘lganini ko‘rsatadi, ehtimol
xavfsizlik nuqtai nazaridan. U O‘zi uchun qo‘rqmasdi. Uning xizmati
qo‘ylarni, ya’ni shogirdlarini asrab-avaylashni ham o‘z ichiga olganini
yodda tutishimiz lozim (Yuhanno 17:6-19). Buning ustiga, belgilangan
vaqtdan oldin dushmanlarga taslim bo‘lish U tomonidan nodonlik
bo‘lardi.</p>
<p><strong>E. Mevasiz anjir daraxti saboq beradi (11:20-26)</strong></p>
<p><strong>11:20-23</strong> Iso anjir daraxtini la’natlagan kunning
ertasiga, shogirdlar Quddusga borayotib, o‘sha daraxtning yonidan
o‘tishdi. Anjir daraxti ildizigacha qurib qolgan edi. Butrus buni
Rabbiga ko‘rsatganda, U shunchaki: "Xudoga ishoning," dedi. Lekin bu
so‘zlarning anjir daraxti bilan qanday aloqasi bor? Keyingi oyatlar
shuni ko‘rsatadiki, Iso qiyinchiliklarni yengish vositasi sifatida
imonga da’vat etayotgan edi. Agar shogirdlarda Xudoga ishonch bo‘lsa,
ular hosil bermaslik muammosini hal qilishlari va tog‘dek to‘siqni olib
tashlashlari mumkin.</p>
<p>Biroq bu oyatlar insonga o‘z xohish-istaklari yoki shaxsiy
manfaatlari uchun mo‘jizaviy kuch so‘rash huquqini bermaydi. Imonning
har bir qadami Xudoning va’dasiga asoslanishi kerak.</p>
<p>Agar muayyan qiyinchilikni bartaraf etish Xudoning irodasi ekanini
bilsak, bu amalga oshishiga to‘la ishonch bilan ibodat qilishimiz
mumkin. Aslida, istaklarimiz Muqaddas Kitobda bayon etilgan Xudoning
irodasiga muvofiq ekaniga amin bo‘lganimizda yoki Muqaddas Ruhdan ichki
guvohlik olganimizda, chin qalbdan ibodat qilishimiz mumkin.</p>
<p><strong>11:24</strong> Agar biz chindan ham Rabbimiz bilan yaqin
munosabatda yashab, Ruh bilan ibodat qilsak, ibodatimiz ijobat
bo‘lishidan oldin ham uning ijobat bo‘lishiga ishonch hosil qilishimiz
mumkin.</p>
<p><strong>11:25-26</strong> Biroq ibodatning ijobat bo‘lishining asosiy
shartlaridan biri - kechirish ruhidir. Agar qalbimizda g‘azab va
boshqalardan o‘ch olish istagini saqlasak, Xudo bizni eshitadi va javob
beradi deb umid qila olmaymiz.</p>
<p>Kechirilish uchun kechirishimiz kerak. Bu imon keltirgandagi
gunohlarning qonuniy kechirilishiga taalluqli emas: u faqat imon orqali
inoyat tufayli sodir bo‘ladi. Bu yerda esa, Xudo O‘z farzandlari bilan
otalarcha muomala qilishi haqida gap ketyapti. Kechirmaslik ruhi
mo‘minning Samoviy Ota bilan munosabatlarini buzadi va barakalar oqimiga
to‘sqinlik qiladi.</p>
<p><strong>F. Xizmatkorning vakolati masalasi (11:27-33)</strong></p>
<p><strong>11:27-28</strong> Iso ma’badga yaqinlashishi bilanoq, diniy
rahbarlar Unga murojaat qilib, ikkita savol berib, Uning vakolatini
shubha ostiga olishdi: (1) "Buni qanday vakolat bilan qilyapsan?" (2)
"Senga buni qilishga kim huquq berdi?" (ya’ni ma’badni tozalash, anjir
daraxtini la’natlash va tantanali ravishda Quddusga kirish). Ular U
qanday javob berishidan qat’i nazar, Uni tuzoqqa ilintirmoqchi edilar.
Agar U Xudoning O‘g‘li sifatida O‘zida vakolatga ega ekanligini aytsa,
ular Uni kufrda ayblashardi. Agar U odamlardan vakolat olganini aytsa,
ular Uni obro‘sizlantirgan bo‘lardilar. Agar U vakolatni Xudodan
olganini aytsa, ular bu da’voga qarshi chiqishardi; chunki ular
o‘zlarini xalqning Xudo tomonidan tayinlangan diniy rahbarlari deb
hisoblashardi.</p>
<p><strong>11:29-32</strong> Ammo Iso savolga savol bilan javob berdi.
Yahyo cho‘mdiruvchi Xudo tomonidan vakolat berilganmi yoki yo‘qmi?
(Yahyoning cho‘mdirishi uning butun xizmatini nazarda tutadi.)</p>
<p>Bu savol ularni dovdiratib qo‘ydi. Agar Yahyoning xizmati samoviy
bo‘lsa, unda ular uning tavba qilishga bo‘lgan chaqirig‘iga javob
berishlari kerak edi. Bordi-yu, ular Yahyoning xizmatini kamsitishga
jur’at etishsa, xalqning g‘azabini qo‘zg‘atgan bo‘lardilar, chunki xalq
Yahyoni Xudoning jarchi deb bilardi.</p>
<p><strong>11:33</strong> Ular bilmasliklarini bahona qilib javob
berishdan bosh tortganlarida, Rabbimiz ular bilan O‘z vakolatini
muhokama qilishdan voz kechdi. Ular Yo‘l Hozirlovechi obro‘sini tan
olishni istamaganlari uchun, Podshohning O‘zidan ham yuqoriroq obro‘ni
tan olishlari dargumon edi!</p>
