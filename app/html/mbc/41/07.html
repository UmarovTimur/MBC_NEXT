<p><strong>S. An’analar Xudoning Kalomiga qarshi (7:1−23)</strong></p>
<p><strong>7:1</strong> Farziylar va ulamolar yahudiy din arboblari
bo‘lib, ular Xudoning Kalomi bilan shunchalik chirmashib ketgan qat’iy
rioya qilinadigan an’analarning murakkab tizimini yaratgan edilarki, bu
an’analar deyarli Muqaddas Kitob bilan teng obro‘ga ega bo‘ldi. Aslida,
ba’zi hollarda bu urf-odatlar Muqaddas Yozuvlarga zid bo‘lib, Xudoning
qonunini zaiflashtirar edi. Din arboblari qoidalarni mamnuniyat bilan
joriy qilar, odamlar esa ularni itoatkorona qabul qilib, voqelikdan
yiroq bo‘lgan marosimlar tizimidan qoniqish hosil qilishardi.</p>
<p><strong>7:2−4</strong> Bu o‘rinda biz farziylar va ulamolarning Isoni
shogirdlari qo‘llarini yuvmay ovqat yeganlari uchun tanqid qilayotganini
ko‘ramiz. Bu shogirdlar ovqatlanishdan oldin qo‘llarini umuman
yuvmaganlarini emas, balki an’analar talab qilgan murakkab marosimni
bajarmaganlarini anglatardi. Masalan, kishi qo‘llarini tirsakkacha
yuvmaguncha, u harom hisoblanardi. Agar ular gavjum joyda bo‘lgan
bo‘lsalar, albatta g‘usl qilishlari kerak edi.</p>
<p>Bu murakkab tahorat tizimi hatto qozon-tovoqlarni yuvishni ham o‘z
ichiga olardi. E. Stenli Jouns farziylar haqida shunday yozadi:</p>
<p>"Ular Iso bilan uchrashish uchun Quddusdan uzoq yo‘l bosib kelishgan,
ammo hayotga munosabatlari shu qadar salbiy va mayda-chuydalarga e’tibor
qiluvchi ediki, ular faqat yuvilmagan qo‘llarni ko‘rishdi. Ular
insoniyat tarixidagi eng buyuk tavba-tazarru to‘lqinini - odamlarning
ongini, ruhini va tanasini tozalayotgan to‘lqinni payqay olishmadi...
Ular ko‘zlarini katta ochib, ahamiyatsiz narsalarga tikilishardi-yu, eng
muhimini ko‘rmas edilar. Tarix ularni eslamaydi; ularning salbiy
munosabati faqat Masihning ijobiy ta’siri uchun fon sifatida eslanadi.
Ular o‘zlaridan keyin tanqidni qoldirdilar - U esa ruhiy poklanishni
qoldirdi. Ular kamchilik va xatolarni to‘pladilar - U esa izdoshlarni
to‘pladi." (E. Stanley Jones, Growing Spiritually, 109-bet.)</p>
<p><strong>7:5−8</strong> Iso darhol bu odamlarning ikkiyuzlamachiligini
fosh qildi. Ular Ishayo ogohlantirganiday yo‘l tutishgan edi. Ular
o‘zlarini Xudoga bag‘ishlangan deb ko‘rsatishardi, ammo qalblari buzuq
edi.</p>
<p>Ular an’analarga qat’iy rioya qilib, go‘yo Xudoga sajda qilayotgandek
ko‘rinishardi, biroq Muqaddas Kitob ta’limotini o‘z marosimlari bilan
almashtirib qo‘yishgandi. Ular imon va axloq masalalarida Xudoning
Kalomini ma’naviy yo‘lko‘rsatkich sifatida tan olish o‘rniga, Muqaddas
Kitobning aniq talablaridan chetga chiqib, o‘z urf-odatlarini
oqlashardi.</p>
<p><strong>7:9−10</strong> Iso an’analar Xudoning qonunini qanday bekor
qilishiga misol keltirdi. O‘nta amrning biri farzandlar ota-onalarini
hurmat qilishlarini (bu ularga g‘amxo‘rlik qilishni ham o‘z ichiga
olardi) talab qilardi.</p>
<p>Otasi yoki onasini haqorat qilgan har qanday kishi o‘lim jazosiga
tortilishi kerak edi.</p>
<p><strong>7:11−13</strong> Ammo yahudiylar "berilgan" yoki
"bag‘ishlangan" degan ma’noni anglatuvchi Qorbon deb ataluvchi an’anani
joriy etishgandi.</p>
<p>Aytaylik, yahudiy oilasida ota-ona muhtojlikda yashamoqda. O‘g‘lining
ularga g‘amxo‘rlik qilish uchun mablag‘i bor, lekin u buni xohlamaydi.
Undan faqat "qorbon" deyish talab qilinardi, ya’ni uning puli Xudoga
yoki ibodatxonaga atalgan. Bu uni ota-onasiga yordam berishdan va ular
uchun javobgarlikdan ozod qilardi. U o‘ziga cheksiz miqdorda pul
qoldirib, uni o‘z maqsadlari uchun ishlata olardi. Bu pullarni qachondir
ibodatxona ehtiyojlariga sarflashi yoki sarflamasligi muhim emasdi.
Kelli ta’kidlaydi:</p>
<p>"Rahbarlar mulkni himoya qilish va diniy maqsadlarga yo‘naltirish
uchun mo‘ljallangan usulni o‘ylab topdilar. Bu esa Xudoning Kalomini
o‘qigandan so‘ng odamlarning vijdonini tinchlantirishi kerak edi...
Aynan Xudo insonni ota-onasini hurmat qilishga chaqirgan va ularga
nisbatan har qanday hurmatsizlikni qoralagan. Biroq dindorlikni niqob
qilib, Xudoning ikkala amrini ham buzadigan odamlar topildi! Parvardigor
bu an’anaviy "qorbon" so‘ziga nafaqat ota-onaga nisbatan noto‘g‘ri
munosabat, balki Xudoning amriga bo‘ysunmaslik deb qaraydi." (Kelly,
Mark, 105-bet.)</p>
<p><strong>7:14−16</strong> 14-oyatdan boshlab, Rabbimiz insonni uning
og‘ziga kiradigan narsalar (masalan, yuvilmagan qo‘llar bilan
yeyiladigan ovqat) emas, balki undan chiqadigan barcha narsalar
(masalan, Xudoning Kalomini rad etuvchi urf-odatlar) bulg‘ashi haqida
inqilobiy bayonot beradi.</p>
<p><strong>7:17−19</strong> Bu bayonot hatto shogirdlarni ham hayratga
soldi. Ular Eski Ahd ta’limoti asosida tarbiyalangan bo‘lib, doimo
cho‘chqa go‘shti, quyon go‘shti, qisqichbaqa kabi ba’zi oziq-ovqat
turlari harom va ularni bulg‘ashi mumkin deb hisoblashardi. Endi esa
Iso, inson o‘z ichiga kiradigan hech narsa bilan bulg‘anmasligini
ochiq-oydin aytdi.</p>
<p>Ma’lum ma’noda bu qonunchilikka chek qo‘yilganini anglatardi.</p>
<p><strong>7:20−23</strong> Insonni undan chiqadigan hamma narsa
bulg‘aydi: yovuz o‘y-xayollar, zino, fahsh, qotillik, o‘g‘rilik,
ochko‘zlik, yovuzlik, makkorlik, odobsizlik, hasad, kufr, manmanlik,
aqlsizlik. Shu nuqtai nazardan insoniy an’analarni ham ushbu ro‘yxatga
kiritish mumkin edi. Qorbon an’anasi qotillikka teng edi. Ota-onalar bu
axloqsiz qasamyod bekor qilinmaguncha ochlikka mahkum edilar.</p>
<p>Ushbu parchadan olingan eng muhim saboqlardan biri shuki: biz barcha
ta’limotlar va an’analarni Xudoning Kalomi bilan solishtirishimiz,
Xudodan kelgan hamma narsaga itoat etishimiz va barcha insoniy
narsalarni rad qilishimiz kerak. Dastlab, inson Muqaddas Kitobga
ishonuvchi kishilarga maqbul bo‘lish uchun sof ma’naviy haqiqatlarni
o‘rgatib, va’z qilishi mumkin.</p>
<p>Bunga erishgach, u ta’limotga insoniy uydirmalar qo‘sha boshlaydi.
Uning adashishi mumkin emas deb o‘ylaydigan sodiq izdoshlari, uning
ta’limoti So‘zning o‘tkirligini pasaytirsa yoki aniq mazmunini
xiralashtirsa ham, unga ko‘r-ko‘rona ergashaveradi.</p>
<p>Shunday qilib, ulamolar va farziylar Kalom ustozlari degan obro‘ga
ega bo‘ldilar. Ammo endi ular So‘zning mohiyatini yo‘qqa chiqarishardi.
Hazrati Iso xalqni Xudoning Kalomi odamlarga emas, balki odamlar
Xudoning Kalomiga bo‘ysunishi haqida ogohlantirishi kerak edi. Biz uchun
haqiqatning asosiy mezoni quyidagi qoida bo‘lishi lozim: "Bu haqda
Xudoning Kalomida nima deyilgan?"</p>
<p><strong>T. Imoni tufayli duo olgan majusiy ayol
(7:24−30)</strong></p>
<p><strong>7:24−25</strong> Oldingi oyatlarda Iso har qanday taom pok
ekanini ko‘rsatgan edi. Bu yerda U endi majusiylardan nafratlanmaslik va
ularni nopok deb hisoblamaslik kerakligini ko‘rsatmoqda. Iso
shimoli-g‘arbga, Tir va Sidon chegaralariga, Surofinikiya deb ham
ataladigan joyga yo‘l oldi. U uyga tanilmay kirishga urindi. Biroq Uning
dovrug‘i ilgarilab ketdi va tez orada Uning kelgani ma’lum bo‘ldi. Uning
oldiga majusiy bir ayol kelib, jin chalgan qiziga yordam berishni
so‘radi.</p>
<p><strong>7:26</strong> Biz uning yahudiy emas, majusiy ayol ekanini
ta’kidlaymiz. Xudoning tanlangan xalqi bo‘lmish yahudiylar Xudo oldida
alohida, imtiyozli mavqega ega edilar. U ular bilan ajoyib ahdlar tuzdi,
ularga Muqaddas Bitiklarni ishonib topshirdi va ular bilan avval
chodirda, so‘ngra ma’badda yashar edi. Bunga qarama-qarshi o‘laroq,
majusiylar Isroil jamiyatidan chetlashtirilgan, va’d ahdlaridan begona,
Masihsiz, umidsiz, dunyoda xudosiz edilar (Efes. 2:11−12). Hazrati Iso
dastavval Isroil xalqiga keldi. U O‘zini bu xalqning Podshohi sifatida
taqdim etdi. Xushxabar avval Isroil xonadoniga va’z qilingan edi. Uning
finikiyalik ayol bilan qilgan suhbatini tushunish uchun bularning
barchasini yodda tutish muhim. Ayol Isodan qizidan jinni quvib
chiqarishni so‘raganida, U keskin rad etgandek ko‘rindi.</p>
<p><strong>7:27</strong> Iso avval bolalar (isroilliklar) to‘yishi
kerakligini va bolalardan nonni olib, itlarga (majusiylarga) tashlash
to‘g‘ri emasligini aytdi. Uning javobi rad etish emas edi. U: "Avval
bolalar to‘ysin," dedi. Bu so‘zlar qo‘pol tuyulishi mumkin edi. Aslida
ular ayolning tavbasi va imonini sinovdan o‘tkazish uchun edi. Isoning
bu vaqtdagi xizmati asosan yahudiylarga qaratilgan edi. Ayol majusiy
bo‘lgani uchun, Undan yoki Uning ne’matlaridan umid qila olmasdi. U bu
haqiqatni tan oladimi?</p>
<p><strong>7:28</strong> Ayol buni tan olib, dedi: "To‘g‘ri, Rabbiy. Men
majusiy kuchukchaman, xolos. Biroq hatto stol ostidagi kuchuklar ham
bolalarning ushoqlarini yeyayotganini ko‘rdim. Men Sendan faqat shuni,
ya’ni yahudiylarga qilgan xizmatingdan qolgan ushoqlarni so‘rayapman,
xolos."</p>
<p><strong>7:29−30</strong> Bu ajoyib imon edi. Rabbiy darhol qizni
uzoqdan shifolab, ayolni taqdirladi. Ayol uyga qaytganida, qizi butunlay
sog‘aygan edi.</p>
<p><strong>U. Kar-soqovning shifo topishi (7:31−37)</strong></p>
<p><strong>7:31−32</strong> Rabbimiz O‘rta yer dengizi qirg‘og‘idan
Jalila ko‘lining sharqiy qirg‘og‘iga - O‘n shahar deb tanilgan hududga
qaytdi. Bu yerda faqat Mark Injilida qayd etilgan voqea sodir bo‘ldi.
G‘amxo‘r do‘stlar Uning huzuriga duduqlanadigan karni olib kelishdi.
Ehtimol, duduqlanish jismoniy nuqsondan yoki hech qachon aniq
tovushlarni eshitmagani uchun ularni to‘g‘ri talaffuz qila olmasligidan
kelib chiqqan bo‘lishi mumkin. Har holda, bu yerda Xudoning ovozini
eshitmaydigan va shu bois U haqda boshqalarga gapira olmaydigan
gunohkorning tasviri keltirilgan.</p>
<p><strong>7:33−34</strong> Avvaliga Iso odamni chetga tortdi. U
barmoqlarini uning quloqlariga tiqdi va tupurib, tilini ushladi. Shu
tariqa imo-ishora tili bilan odamga uning quloqlarini ochish va tilini
yechish niyatida ekanligini ko‘rsatdi. So‘ng Iso osmonga qarab,
hokimiyat Xudodan ekanini bildirdi. U chuqur xo‘rsinib, insoniyatni
gunoh domiga tortgan azob-uqubatlarga hamdardlik bildirdi. Nihoyat, U
oramiy tilida "ochil" degan ma’noni anglatuvchi "effata" so‘zini
aytdi.</p>
<p><strong>7:35−36</strong> Odam shu ondayoq normal eshitish va nutqqa
ega bo‘ldi. Rabbiy odamlardan bu mo‘jizani oshkor qilmaslikni so‘radi,
biroq ular Uning ko‘rsatmalariga quloq solmadilar. Insonning niyati
qanchalik yaxshi bo‘lmasin, itoatsizlikni hech qachon oqlab
bo‘lmaydi.</p>
<p><strong>7:37</strong> Hozir bo‘lganlar Uning ajoyib ishlaridan
hayratda qoldilar. Ular: "U hamma narsani yaxshi qiladi: karlarni
eshitadigan, soqovlarni gapiradigan qilib qo‘yadi," deyishdi. Ular
o‘zlari aytayotgan haqiqatning chuqur ma’nosini tushunmas edilar. Agar
ular Golgofaning bu tomonida yashaganlarida, ularning so‘zlari yanada
teranroq his-tuyg‘u va ishonch bilan to‘lgan bo‘lardi.</p>
<p>Qalbimiz Uning sevgisini tanigandan beri,</p>
<p>U bizga ko‘rsatgan marhamat shunchalik ulug‘ki,</p>
<p>Barcha maqtovlarimizdan ham yuksakdir;</p>
<p>Isomiz hamma narsani yaxshi qildi.</p>
<p>(Semyuel Medli)</p>
