<p><strong>J. Gadaralik jinni kishining shifo topishi
(5:1−20)</strong></p>
<p><strong>5:1−5</strong> Gadara yurti Jalila dengizining sharqiy
qirg‘og‘ida joylashgan edi. U yerda Iso g‘oyat quturgan, jinlar chalgan
va jamiyatni vahimaga solayotgan odam bilan uchrashdi. Uni bog‘lashga
qilingan har qanday urinish bekor ketardi. U qabristonlar orasida va
tog‘larda yashar, doimo baqirib-chaqirar va o‘zini toshlarga urar
edi.</p>
<p><strong>5:6−13</strong> Jin chalgan odam Isoni ko‘rgach, dastlab
hurmat bilan munosabatda bo‘ldi, so‘ngra achchiq-achchiq shikoyat qila
boshladi. "Qanday haqiqiy va dahshatli manzara - odam sajda qilish uchun
egilgan, iltimos va ishonch bilan, ammo shu bilan birga nafratlanadi,
jasur bo‘ladi va qo‘rqadi; shaxsiyatning bo‘linishi: ozodlikka
intilaman, lekin azob-uqubatlarga yopishib qolaman." (Muqaddas Kitob
jamiyati izohlari).</p>
<p>Voqealar ketma-ketligi aniq emas, ammo uni quyidagicha tasavvur
qilish mumkin:</p>
<p>1. Jin chalgan odam Rabbimiz Iso Masihga sajda qildi (6-oyat).</p>
<p>2. Iso bu odamdan yovuz ruhni chiqib ketishini buyurdi (8-oyat).</p>
<p>3. Odam orqali gapirgan ruh Isoning kimligini tan oldi, Uning
aralashish huquqiga e’tiroz bildirdi va Isodan uni qiynamaslikni qasam
ichib so‘radi (7-oyat).</p>
<p>4. Iso undan ismini so‘radi. Ism "Tumonat" edi va bu odamga ko‘plab
jinlar kirib olganini anglatardi (9-oyat). Bu 2-oyatda uning yovuz ruhga
chalinganini (birlikda) aytilganiga zid emas.</p>
<p>5. Ehtimol, jinlar nomidan ularning bir vakili gapirgan bo‘lib, u
cho‘chqalar podasiga kirishga ruxsat so‘rab yolvorgan
(10−12-oyatlar).</p>
<p>6. Ruxsat berilgach, ikki mingta cho‘chqa jar yoqasidan yugurib,
dengizga cho‘kib ketdi (13-oyat).</p>
<p>Rabbni cho‘chqalarning halok bo‘lishiga yo‘l qo‘ygani uchun ko‘pincha
tanqid qilishadi. Quyidagi jihatlarni ta’kidlab o‘tish lozim:</p>
<p>1. U ularning halok bo‘lishiga sababchi bo‘lmadi; U faqat bunga
ruxsat berdi. Cho‘chqalar shaytonning vayron qiluvchi kuchi tufayli
halok bo‘ldi.</p>
<p>2. Bu yerda ayblovni cho‘chqalarning egalari qo‘yganiga ishora yo‘q.
Ehtimol, ular yahudiylar bo‘lib, ularga cho‘chqa boqish taqiqlangan
edi.</p>
<p>3. Insonning joni dunyodagi barcha cho‘chqalardan qimmatroqdir.</p>
<p>4. Agar biz Iso bilganchalik bilganimizda, U qilgan ishni biz ham
qilgan bo‘lardik.</p>
<p><strong>5:14−17</strong> Cho‘chqalarning halok bo‘lishini ko‘rganlar
shaharga yugurib borib, bo‘lib o‘tgan voqeani aytib berishdi. Shahar
aholisi kelib, ilgari jin chalgan odamning Isoning oyoqlari oldida
o‘tirganini, kiyinganini va aqli joyida ekanini ko‘rdi. Odamlar vahimaga
tushdi. Bu haqda juda o‘rinli aytilgan: "U dengizdagi bo‘ronni, keyin
esa inson qalbidagi bo‘ronni tinchitganda odamlar qo‘rqib ketishdi."
Guvohlar yangi kelganlarga bo‘lib o‘tgan voqeani so‘zlab berishdi.
Mahalliy aholi uchun bu haddan tashqari edi; ular Isodan o‘z
hududlaridan chiqib ketishini so‘ray boshladilar. Sodir bo‘lgan
voqealarning barchasida cho‘chqalarning halok bo‘lishi emas, aynan shu
narsa hayratlanarli edi. Iso mehmon sifatida ularga juda qimmatga
tushdi!</p>
<p>"Hozir ham ko‘plab odamlar Iso bilan muloqot qilish ijtimoiy,
moliyaviy va shaxsiy jihatdan yo‘qotishlarga olib kelishidan qo‘rqib,
Uni o‘zlaridan uzoqroq bo‘lishini xohlaydi. Mol-mulkni saqlab qolishga
urinib, o‘z jonlarini yo‘qotadilar" ("Tanlangan iqtiboslar").</p>
<p><strong>5:18−20</strong> Iso qayiqda jo‘nab ketishga
tayyorlanayotganda, shifo topgan odam U bilan birga borishga ruxsat
so‘radi. Bu yangi hayotning guvohi bo‘lgan munosib iltimos edi, biroq
Iso uni Xudoning buyuk qudrati va marhamatining jonli guvohi sifatida
uyiga jo‘natdi. U kishi itoat etib, O‘n shahar hududiga xushxabarni
yoydi.</p>
<p>Bu Xudoning najot beruvchi inoyatini his etgan barcha kishilarga
doimiy amrdir: "Uyingga, o‘z xalqingga borib, Rabbning senga nimalar
qilganini va qanday marhamat ko‘rsatganini aytib ber".</p>
<p>Xushxabar tarqatish uydan boshlanadi!</p>
<p><strong>K. Davolab bo‘lmaydigan kasallikni davolash va o‘likni
tiriltirish (5:21−43)</strong></p>
<p><strong>5:21−23</strong> Moviy Jalila dengizining g‘arbiy qirg‘og‘iga
qaytib kelgach, Iso Masih yana xalq to‘planib turgan joyning markazida
paydo bo‘ldi. Uning oldiga telba bo‘lib qolgan bir ota yugurib keldi. Bu
ibodatxona boshliqlari orasidan Yoir edi. Uning kichkina qizi o‘lim
to‘shagida yotardi. Iso borib, qizining sog‘ayib ketishi uchun
qo‘llarini uning ustiga qo‘ymasmidi?</p>
<p><strong>5:24</strong> Rabbimiz rozi bo‘lib, uning uyiga yo‘l oldi.
Unga ko‘p xalq ergashib, Uni siqib borardi. Qiziq: Olomon Uni siqib
borayotgani haqidagi gapdan keyin darhol Unga qo‘l tekkizish orqali
shifo topish haqidagi e’tiqod voqeasi keltiriladi.</p>
<p><strong>5:25−26</strong> Umidsizlikka tushgan bir ayol Isoning
Yoirning uyiga ketayotgan yo‘lini to‘sib qo‘ydi. Rabbimiz bu
ko‘rinishdagi to‘siqdan na xafa bo‘ldi, na ranjidi. Bizni to‘xtatib
qolishganda qanday munosabat bildiramiz?</p>
<p>"Menimcha, inson rejalashtirayotgan ishdagi barcha to‘siqlar va
g‘ovlarni Xudo tomonidan insonga o‘z ishida xudbinlik qilmaslikka yordam
berish uchun yuborilgan tarbiya va sinov deb qarashga intilganimda, eng
katta foyda topaman... Bu odam vasvasaga tushganda o‘ylaganidek, vaqtni
behuda sarflash emas. Bu kunlik ishning eng muhim qismi, ehtimol, Xudoga
taqdim etilgan eng yaxshi qismidir." ("Tanlangan boshoqlar" taqvimi)</p>
<p>Bu ayol o‘n ikki yil davomida surunkali qon ketishdan azob chekkan
edi. U murojaat qilgan ko‘plab shifokorlar kuchli davolash usullarini
qo‘llashib, uning barcha mablag‘ini sarflab yuborishgan, ammo ahvolini
yanada yomonlashtirib qo‘yishgan edi.</p>
<p>Sog‘ayishga bo‘lgan umidi butunlay so‘ngach, kimdir unga Iso haqida
aytib berdi. U Isoni izlashni kechiktirmadi. Olomon orasidan o‘tib,
Isoning kiyimi etagiga qo‘l tekkizdi. Qon ketishi shu zahoti to‘xtadi va
u o‘zini butunlay sog‘ayib ketganday his qildi.</p>
<p><strong>5:30</strong> U sekin-asta g‘oyib bo‘lmoqchi edi, biroq
Rabbimiz unga hammaning oldida o‘z Najotkorini tan olish imkoniyatini
boy berishiga yo‘l qo‘ymadi.</p>
<p>Ayol Unga qo‘l tekkizganida, U o‘zidan ilohiy kuch chiqqanini sezdi;
Uni davolash uchun nimadir sarflandi. Shunda U: "Kim Mening kiyimimga
qo‘l tekkizdi?" deb so‘radi. U javobni bilardi, lekin bu savolni
ko‘pchilik orasidan ayolni oldinga chaqirish uchun berdi.</p>
<p><strong>5:31</strong> Shogirdlar buni ahmoqona savol deb o‘ylashdi.
Ko‘p odamlar Uni tinimsiz siqib borardi-ku. "Menga kim tegdi?" deb
so‘rashning nima keragi bor? Biroq, jismoniy teginish bilan har narsaga
tayyor e’tiqodning teginishi o‘rtasida farq bor. Hatto Unga juda yaqin
bo‘lib turib ishonmaslik mumkin, ammo U buni bilmay qolishi va shifo
bermasligi uchun Unga ishonch bilan teginish mumkin emas.</p>
<p><strong>5:32−33</strong> Ayol qo‘rquv va titroq bilan oldinga chiqdi;
u Uning oldida tiz cho‘kib, birinchi marta Iso Masihni xalq oldida tan
oldi.</p>
<p><strong>5:34</strong> Keyin U ayolning qalbiga taskin beruvchi
so‘zlarni aytdi. Masihni ochiqchasiga tan olish katta ahamiyatga ega.
Busiz xristianlik hayotida sezilarli o‘sish bo‘lmaydi. Qachonki biz
Uning tarafini dadillik bilan olsak, U qalbimizni imonda sobitlik bilan
to‘ldiradi. Hazrati Iso Masihning so‘zlari nafaqat ayolning jismonan
sog‘ayganini tasdiqladi, balki shubhasiz, ruhini qutqarish uchun buyuk
ne’matni ham o‘z ichiga olgan edi.</p>
<p><strong>5:35−38</strong> Shu payt xabarchilar Yoirning qizi vafot
etgani haqidagi xabar bilan yetib kelishdi. Ustozni ovora qilishning
hojati yo‘q edi. Xudovand marhamat qilib, Yoirni tinchlantirdi, so‘ng
Butrus, Yoqub va Yuhannoni uyga boshlab kirdi. Ularni sharq
xonadonlariga xos bo‘lgan azadagi yig‘i-sig‘ilarning baland ovozlari
kutib oldi; ba’zi yig‘loqi ayollar yollangan edi.</p>
<p><strong>5:39−42</strong> Iso ularga bola o‘lmagani, balki
uxlayotganini aytganda, ularning ko‘z yoshlari masxaralashga aylandi. U
dadillik bilan yaqin qarindoshlarni qimir etmay yotgan qizchaning yoniga
boshlab bordi-da, uning qo‘lidan ushlab, oromiy tilida: "Qizaloq, senga
aytaman, tur," dedi. O‘n ikki yashar qizcha shu zahoti o‘rnidan turib,
yura boshladi. Qarindoshlar hayratga tushib, shubhasiz, quvonchdan
o‘zlarini yo‘qotib qo‘yishdi.</p>
<p><strong>5:43</strong> Parvardigor ularga mo‘jiza xabarini
tarqatmaslikni buyurdi. U xalq orasida shuhrat qozonishga intilmasdi. U
qat’iyat bilan xochga tomon borishi kerak edi.</p>
<p>Agar bu qiz chindan ham o‘lgan bo‘lsa, bu bob Iso Masihning jinlar,
kasalliklar va o‘lim ustidan hukmronligini tasvirlaydi. Barcha
ilohiyotshunoslar ham uning o‘lganiga qo‘shilmaydi. Iso uning
o‘lmaganini, balki uxlayotganini aytdi. Ehtimol, u chuqur komatoz
holatda bo‘lgan. U xuddi shunday osonlik bilan uni tiriltirishi mumkin
edi, lekin agar u shunchaki hushsiz bo‘lganida, buni O‘ziga nisbat
bermagan bo‘lardi.</p>
<p>Ushbu bobning so‘nggi so‘zlarini e’tibordan chetda qoldirmasligimiz
kerak: "...unga ovqat berishlarini buyurdi." Ruhiy xizmatda bu
g‘amxo‘rlikni anglatadi.</p>
<p>Yangi hayotning nafasini his qilgan ruhlar oziqlanishga muhtoj.
Shogird Najotkorga bo‘lgan muhabbatini namoyon etishning bir yo‘li -
Uning qo‘ylarini boqishdir.</p>
