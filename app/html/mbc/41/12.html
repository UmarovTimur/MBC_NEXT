<p><strong>G. Yovuz uzumchilar haqidagi masal (12:1−12)</strong></p>
<p><strong>12:1</strong> Hazrati Iso yahudiy rahbarlarining savoliga
javob berishdan bosh tortgan bo‘lsa-da, ular bilan suhbatlashishni davom
ettirdi.</p>
<p>U masal orqali ularni Xudoning O‘g‘lini rad etishda qattiq aybladi.
Uzumzor ekkan odam - Xudoning O‘zidir. Uzumzor - Isroilning imtiyozli
mavqeini anglatadi. Muso qonuni devor vazifasini o‘tab, Isroilni
majusiylardan ajratib, ularni Xudoning tanlangan xalqi sifatida himoya
qilgan. Uzumchilar esa farziylar, ulamolar va oqsoqollar kabi diniy
yetakchilar edi.</p>
<p><strong>12:2−5</strong> Xudo o‘z xizmatkorlari - payg‘ambarlarni
Isroil xalqiga muloqot, muqaddaslik va muhabbat izlab ko‘p marta
yubordi. Ammo xalq payg‘ambarlarni ta’qib qilib, ba’zilarini
o‘ldirdi.</p>
<p><strong>12:6−8</strong> Nihoyat, Xudo O‘zining sevimli O‘g‘lini
yubordi. Ular, albatta, Undan uyalishlari kerak edi. Ammo bunday
bo‘lmadi. Ular Unga qarshi fitna uyushtirib, oxiri qatl qildilar. Bu
so‘zlar bilan Iso O‘z o‘limini bashorat qildi va qotillarini
ko‘rsatdi.</p>
<p><strong>12:9</strong> Xudo bunday yovuz odamlarga nima qiladi? Ularni
halok qiladi, imtiyozli o‘rinni esa boshqalarga beradi. "Boshqalar"
so‘zi ostida majusiylar yoki oxirgi kunlarda tavba qilgan Isroil
qoldig‘i nazarda tutilishi mumkin.</p>
<p><strong>12:10−11</strong> Bularning barchasi Tavrotdagi
bashoratlarning ijrosi edi. Masalan, Zabur 117:22-23 da yahudiy
rahbarlari o‘z qurilish rejalarida Masihni rad etishlari bashorat
qilingan. Ular poydevor toshi uchun joy topolmaydilar. Lekin U o‘limidan
so‘ng tirilib, Xudo tomonidan berilgan yuksak mavqeni egallaydi. U
Xudoning binosida asosiy burchak toshi bo‘ladi.</p>
<p><strong>12:12</strong> Yahudiy oqsoqollari masalning ma’nosini
tushundilar. Ular Zabur 117-sanoda Masih haqida aytilgan deb bilishardi.
Endi ular Iso bu oyatlarni O‘ziga nisbatan qo‘llaganini eshitdilar. Uni
ushlashga intildilar, ammo Uning vaqt-soati hali kelmagan edi. Xalq
Isoni qo‘llab-quvvatlashi mumkin edi. Shunday qilib, diniy yetakchilar
vaqtincha Uni tark etdilar.</p>
<p><strong>I. Qaysarniki qaysarga, Xudoniki Xudoga
(12:13−17)</strong></p>
<p>12-bobda farziylar, irodiylar va sadduqiylarning Isoga qilgan
hujumlari haqida o‘qiymiz. Bu savollar bobidir (9, 10, 14, 15, 16, 23,
24, 26, 28, 35, 37-oyatlarga qarang).</p>
<p><strong>12:13−14</strong> Murosasiz dushmanlar bo‘lgan farziylar va
irodiylar endi birlashdilar: ularni Najotkorga bo‘lgan umumiy nafrat
birlashtirdi. Ular Isoni ayblovchi so‘z aytishga majbur qilish uchun
jon-jahd bilan harakat qildilar. Shuning uchun Undan: "Rim hukumatiga
soliq to‘lash joizmi?" - deb so‘radilar.</p>
<p>Yahudiylarning hech biri majusiylar hukmronligi ostida yashashni
yoqtirmasdi. Farziylar ulardan qattiq nafratlanar, irodiylar esa
nisbatan mo‘tadil munosabatda edi. Agar Iso soliq to‘lashni ochiqchasiga
qo‘llab-quvvatlaganda, ko‘plab yahudiylar Undan yuz o‘girgan
bo‘lardi.</p>
<p>Bordi-yu, U qaysarga qarshi gapirsa, ular Rim hokimiyatiga bosim
o‘tkazib, Uni xoinlikda ayblashga uringan bo‘lardi.</p>
<p><strong>12:15−16</strong> Iso O‘ziga kimdir dinor keltirishi so‘radi.
(Chamasi, Uning o‘zida yo‘q edi.) Tangada yahudiylar mag‘lub bo‘lgan,
qul qilingan xalq ekanligini eslatuvchi Qaysar Tiberiy tasviri bor edi.
Nima uchun ular shunday ahvolga tushib qolgan edilar? Gunoh va bevafolik
tufayli. Ularni tinchlantirish, ishlatayotgan tangalarida majusiy
hukmdorning tasviri borligini tan olishga majbur qilish kerak edi.</p>
<p><strong>12:17</strong> Iso ularga: "Qaysarniki qaysarga, Xudoniki
Xudoga beringlar," dedi. Uning javobi ularni fosh qildi, ammo bu fosh
qilish Iso so‘zlarining birinchi qismiga emas, balki ikkinchi qismiga
tegishli edi. Ular istamay bo‘lsa-da, rimliklarga soliq to‘lar, Xudoning
ularning hayotiga bo‘lgan huquqini esa e’tiborsiz qoldirar edilar.
Tangada qaysarning tasviri bor edi, demak, u qaysarga tegishli edi.
Inson esa Xudoning suratida yaratilgan (Ibtido 1:26−27), demak, inson
Xudoga tegishlidir.</p>
<p>Imonli kishi o‘zi yashayotgan hukumatga itoat etishi va uni
qo‘llab-quvvatlashi lozim.</p>
<p>U mamlakat rahbariyatini haqorat qilmasligi yoki hukumatni
ag‘darishda ishtirok etmasligi kerak. U soliq to‘lashi va barcha
rahbarlar uchun ibodat qilishi shart. Agar uni Masihga bo‘lgan
sadoqatini buzadigan biror ish qilishga undashsa, u rad etishi va
oqibatiga tayyor turishi kerak. Xudoning talablari birinchi o‘rinda
turishi lozim. Ushbu talablarga rioya qilgan holda, masihiylar doimo
dunyoga yaxshi guvoh bo‘lishlari kerak.</p>
<p><strong>J. Sadduqiylar va ularning tirilish haqidagi jumboq savoli
(12:18−27)</strong></p>
<p><strong>12:18</strong> Sadduqiylar o‘sha davrning liberallari va
ratsionalistlari bo‘lib, e’tiqodni emas, faqat aqlni tan olishardi. Ular
tananing tirilishi haqidagi ta’limotni masxara qilishardi. Bu e’tiqodni
kulgi qilmoqchi bo‘lib, ular Rabbiy huzuriga bema’ni bir hikoya bilan
kelishdi.</p>
<p><strong>12:19</strong> Ular Musoning qonunida Isroildagi beva
ayollarga alohida g‘amxo‘rlik ko‘rsatilgani haqida Isoga eslatishdi.
Oilaning nomini saqlab qolish va mulkini himoya qilish uchun qonun shuni
belgilaganki, agar erkak farzandsiz vafot etsa, uning ukasi beva ayolga
uylanishi kerak edi (Qonunlar 25:5−10).</p>
<p><strong>12:20−23</strong> Bu yerda yettita aka-ukaga navbatma-navbat
turmushga chiqqan ayol haqidagi g‘alati hikoya keltirilgan. Keyin
hammadan keyin u ham vafot etdi. Shunda ular "dono" savollarini
berishdi: "Xo‘sh, tirilganda... u ularning qaysi biriga xotin
bo‘ladi?"</p>
<p><strong>12:24</strong> Ular o‘zlari haqida juda yuqori fikrda edilar;
Qutqaruvchi esa ularning chuqur bilimsizligini ko‘rsatdi, chunki ular na
o‘liklarning tirilishi haqida ta’lim beradigan Muqaddas Bitikni, na
o‘liklarni tiriltiruvchi Xudoning qudratini bilishardi.</p>
<p><strong>12:25</strong> Avvalo, ular nikoh munosabatlari osmonda davom
etmasligini tushunishlari kerak edi. Osmonda imonlilar bir-birlarini
taniydilar va erkak-ayollik farqlarini yo‘qotmaydilar, ammo
uylanmaydilar va erga tegmaydilar. Bu jihatdan ular osmondagi
farishtalar kabi bo‘ladilar.</p>
<p><strong>12:26−27</strong> So‘ngra Rabbimiz, Musoning kitoblarini Eski
Ahdning qolgan qismidan yuqori qo‘yadigan sadduqiylarga, Muso bilan
yonayotgan buta oldida sodir bo‘lgan voqeani eslatdi (Chiqish 3:6). U
yerda Xudo O‘zi haqida Ibrohimning Xudosi, Is’hoqning Xudosi va
Yoqubning Xudosi sifatida gapirgan edi. Qutqaruvchi bu parchadan Xudo
o‘liklarning emas, balki tiriklarning Xudosi ekanligini ko‘rsatish uchun
foydalandi.</p>
<p>E’tibor bering! Xudo Musoga zohir bo‘lganda Ibrohim, Is’hoq va Yoqub
allaqachon vafot etgan emasmi edi? Ha, ularning jasadlari Xevrondagi
Maxpela g‘orida edi. Qanday qilib Xudo tiriklarning Xudosi bo‘lishi
mumkin?</p>
<p>Dalillar, shubhasiz, quyidagicha:</p>
<p>1. Xudo ota-bobolarga ham yer, ham Masih haqida va’dalar bergan.</p>
<p>2. Bu va’dalar ularning hayotlik paytlarida amalga oshmagan.</p>
<p>3. Xudo yonayotgan buta oldida Muso bilan gaplashganda,
ota-bobolarning jasadlari qabrda edi.</p>
<p>4. Shunday bo‘lsa-da, Xudo O‘zi haqida tiriklarning Xudosi sifatida
gapirgan.</p>
<p>5. U Ibrohim, Is’hoq va Yoqubga bergan va’dalarini bajarishi
kerak.</p>
<p>6. Xudoning tabiatini bilganimizda, tirilish mutlaq zaruriyat ekanini
tushunib yetamiz.</p>
<p>Shu bois Rabbimiz sadduqiylarga xayrlashayotib: "Demak, sizlar juda
qattiq yanglishyapsizlar," dedi.</p>
<p><strong>I. Eng buyuk amr (12:28−34)</strong></p>
<p><strong>12:28</strong> Rabbimiz tanqidchilarning savollariga mohirlik
bilan javob berganidan ta’sirlangan ulamolardan biri Undan qaysi amr eng
muhim ekanligini so‘radi. Bu samimiy va ma’lum ma’noda eng muhim hayotiy
savol edi. Aslida, u inson hayotining asosiy maqsadini qisqacha
ifodalashni so‘rayotgan edi.</p>
<p><strong>12:29</strong> Avval Iso yahudiylarning e’tiqod ramzi
bo‘lmish "Shema"ni keltirdi (Qonunlar 6:4): "Eshit, Isroil! Rabbimiz
Xudo yagona Rabbdir".</p>
<p><strong>12:30</strong> So‘ngra U insonning Xudo oldidagi
mas’uliyatini umumlashtirdi: Uni butun qalbi, joni, aqli va butun kuchi
bilan sevish. Xudo inson hayotida eng yuqori o‘ringa ega bo‘lishi kerak.
Xudoga bo‘lgan muhabbat bilan hech qanday boshqa muhabbatning
raqobatlashishiga yo‘l qo‘yib bo‘lmaydi.</p>
<p><strong>12:31</strong> O‘nta amrning ikkinchi qismi bizni yaqinimizni
o‘zimizni sevgandek sevishga o‘rgatadi. Biz Xudoni o‘zimizdan ko‘ra
ko‘proq, yaqinlarimizni esa o‘zimizni sevgandek sevishimiz kerak. Demak,
hayotning asl ma’nosi avvalo Xudoning, so‘ngra boshqalarning
manfaatlarini ko‘zlashdir. Moddiy narsalar haqida gap ketmayapti. Xudo
ham, odamlar ham muhim.</p>
<p><strong>12:32−33</strong> Ulamo bu tushuntirishga chin dildan
qo‘shilib, Xudoga va yaqinlarga bo‘lgan muhabbat marosimlardan ko‘ra
muhimroq ekanligini maqtovga loyiq aniqlik bilan ta’kidladi. U odamlar
ichki, shaxsiy muqaddaslikka ega bo‘lmasdan turib, diniy marosimlarni
o‘tkazishlari va boshqalarga o‘zlarining taqvodorliklarini namoyish
etishlari mumkinligini tushunardi. U Xudo insonning ham ruhiy holatiga,
ham xatti-harakatlariga e’tibor berishini tan oldi.</p>
<p><strong>12:34</strong> Bu ajoyib so‘zlarni eshitib, Iso ulamoga
Xudoning Shohligidan uzoq emasligini aytdi. Shohlikning haqiqiy
fuqarolari tashqi dindorlik niqobi ostida Xudoni ham, odamlarni ham,
o‘zlarini ham aldashga urinmaydilar.</p>
<p>Xudo qalbga qarishini anglagan holda, ular gunohdan poklanish va Unga
ma’qul hayot kechirish uchun kuch so‘rab Uning huzuriga keladilar.</p>
<p>Shundan so‘ng hech kim ig‘vogarona savollar bilan Rabbimizga tuzoq
qo‘yishga jur’at etmadi.</p>
<p><strong>K. Dovudning o‘g‘li - Dovudning Rabbi (12:35−37)</strong></p>
<p>Ulamolar doimo Masih Dovudning avlodi bo‘lishini ta’kidlashardi. Bu
to‘g‘ri, lekin bu haqiqatning hammasi emas. Shuning uchun Rabbimiz Iso
Masih ibodatxona hovlisida atrofidagilarga ushbu muammoli savolni berdi.
Zabur 109:1 da Dovud kelajakdagi Masihni o‘z Rabbi sifatida tilga oladi.
Bu qanday bo‘lishi mumkin? Qanday qilib Masih ham Dovudning O‘g‘li, ham
Uning Rabbi bo‘lishi mumkin? Biz uchun javob aniq. Masih ham Inson, ham
Xudodir. U Dovudning o‘g‘li sifatida Inson, Dovudning Rabbi sifatida
Xudo. Ko‘pchilik Uning so‘zlarini zavq bilan tingladi. Ko‘rinib
turibdiki, ular bu haqiqatni, garchi to‘liq tushunmasalar-da, qabul
qilishni xohlashgan. Ammo farziylar va ulamolar haqida hech narsa
deyilmagan. Ularning jim turishi xavotirli edi.</p>
<p><strong>L. Ulamolarga qarshi ogohlantirish (12:38−40)</strong></p>
<p><strong>12:38−39</strong> Ulamolarning dindorligi tashqi ko‘rinishdan
iborat edi. Ular uzun kiyimlarda yurishni yoqtirardi. Bu ularni oddiy
xalqdan ajratib turar va ularga muqaddaslik qiyofasini berardi. Ular
jamoat joylarida dabdabali unvonlar bilan kutib olinishlaridan mamnun
bo‘lishardi. Bu ularning manmanligini qondirardi! Ular ibodatxonalarda
hurmatli o‘rinlarni egallashga intilardi, go‘yo ular egallab turgan joy
taqvodorlikka aloqador bo‘lishi mumkindek. Ular nafaqat diniy
ustunlikka, balki ijtimoiy imtiyozlarga ham chanqoq edilar. Ular
ziyofatlarda ham yuqori o‘rinlarni egallashni istashardi.</p>
<p><strong>12:40</strong> Ichki dunyolari esa ochko‘zlik va munofiqlik
bilan to‘la edi. Ular boylik orttirish uchun bevalarning mol-mulkini va
tirikchilik mablag‘ini tortib olishar, go‘yo pullar Xudoga kerakdek
ko‘rsatishardi! Ular uzun-uzun duolar o‘qishardi - dabdabali,
balandparvoz, manmanlik bilan to‘lib-toshgan, faqat tilda aytiladigan
duolar. Boshqacha aytganda, ularga g‘ayrioddiylik (uzun kiyimlar),
mashhurlik (salomlashishlar), yuqori mavqe (eng yaxshi joylar), ustunlik
(eng yaxshi mavqe), mulkka egalik (bevalarning uylari), soxta
taqvodorlik (uzun ibodatlar) yoqardi.</p>
<p><strong>M. Beva ayolning ikki tangasi (12:41−44)</strong></p>
<p>Ulamolarning ochko‘zligiga qarama-qarshi o‘laroq, beva ayolning
fidokorona xizmati turardi. Ular bevalarning uylarini "yeb bitirgan"
bo‘lsa, bu ayol bor-yo‘g‘ini Rabbiga bag‘ishladi. Bu voqea Rabbimizning
hamma narsadan xabardorligini ko‘rsatadi.</p>
<p>Boylarning ma’bad xazinasiga katta miqdorda xayr-ehson qilayotganini
ko‘rgan Iso, ularning bu xayr-ehsoni qurbonlik emasligini bilardi. Ular
o‘zlarining ortiqcha mablag‘laridan berishardi. Shuningdek, beva ayol
qo‘ygan ikki chaqa uning barcha tirikchilik mablag‘i ekanligini bilgan
holda, U beva ayol xazinaga qo‘yganlarning hammasidan ko‘proq qo‘yganini
aytdi. Pul miqdori jihatidan, u juda oz berdi. Ammo Rabbimiz in’omlarni
niyatimizga, imkoniyatlarimizga va o‘zimizga qoldirgan narsalarimizga
qarab baholaydi. Bu moddiy boyligi ko‘p bo‘lmagan, ammo Xudoga xizmat
qilishga ishtiyoqi baland kishilar uchun katta dalda bo‘ladi.</p>
<p>Hayratlanarlisi shundaki, biz bevaga qoyil qolib, Najotkorimizning
fikriga qo‘shilishimiz mumkin, lekin bu ayolning ibratiga ergashmaymiz!
Agar biz chindan ham o‘zimiz aytganimizdek ishonganimizda, u qilgan
ishni qilgan bo‘lardik. Bu ehsonda u hamma narsa Rabbimizga tegishli
ekanligiga, U hamma narsaga loyiq ekanligiga va U hamma narsaga ega
bo‘lishi kerakligiga bo‘lgan ishonchini ifodaladi. Bugungi kunda ko‘plab
masihiylar uni kelajagi haqida qayg‘urmagani uchun tanqid qilishadi.
Uning xatti-harakati ehtiyotkorlik va mulohazakorlikning yo‘qligidan
dalolat beradimi? Bunga ko‘pchilik qo‘shiladi. Biroq, bu imonning
hayotidir - hozir hamma narsani Xudoning ishiga bag‘ishlash va kelajakda
Unga ishonish. U, avvalo Xudoning Shohligini va Uning adolatini
izlaydigan kishilarga g‘amxo‘rlik qilishni va’da qilmaganmidi (Matto
6:33)?</p>
<p>Tub o‘zgarishmi? Inqilobiy fikrmi? Isoning ta’limoti tub va inqilobiy
mohiyatga ega ekanini anglamagunimizcha, biz uning xizmatining asosiy
ma’nosini tushunmaymiz.</p>
