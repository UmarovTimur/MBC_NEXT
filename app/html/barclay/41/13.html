<h1>11-ci fəsil</h1>
<p><strong>1-6</strong></p>
<h2 id="padşahin-gəlişi-mark-111-6">PADŞAHIN GƏLİŞİ (Mark 11:1-6) </h2>
<p>Beləliklə, son mərhələyə gəlib çatdıq. İsa Məsih Filip
Qeysəriyyəsinin kəndlərinə tərəf yollandı, daha sonra Qalileyaya getdi,
Yəhudeyaya və İordan çayının o tayındakı bölgələrə baş çəkdi, sonda
Yerixodan keçib üzünü Yerusəlimə tutdu. Burada bəzi məqamları qeyd etmək
lazımdır, əks halda, bütün epizodu başa düşmək çətin olacaq. İlk üç
Müjdəni oxuyanda elə təəssürat yaranır ki, sanki İsa Məsih Yerusəlimə
ilk dəfədir gəlir. Müəlliflər İsanın Qalileyada gördüyü işlərə daha
böyük diqqət yetirirlər. Unutmayaq ki, Müjdələr həcminə görə üç illik
xidmət hekayəsini özündə cəmləyən kiçik əsərlərdir. Müəlliflər onları
xüsusi maraqlandıran və onlara yaxşı məlum olan epizodları diqqətlə
seçməyə məcbur olublar. Dördüncü Müjdəni oxuyanda isə biz İsanın tez-tez
Yerusəlimə getdiyini görürük (<em>Yəhya 2:13; 5:1; 7:10</em>). İsa
Məsih, adətən, böyük bayramlarda Yerusəlimə gedirdi. Burada heç bir
ziddiyyət yoxdur. İlk üç Müjdənin müəlliflərini ən çox İsanın
Qalileyadakı, dördüncünün isə Yəhudeyadakı təbliği maraqlandırırdı.
Üstəlik, ilk üç Müjdədə İsanın Yerusəlimə tez-tez səfər etdiyinə dair
dolayı işarələr var: məsələn, Onun Bet-Anyada yaşayan Marta, Məryəm və
Lazarla yaxın dostluğu (bu, İsanın onlara dəfələrlə baş çəkdiyini
göstərir); Arimateyalı Yusiflə gizli dostluğu; İsa Məsihin <em>Matta
23:37</em>-dəki «Toyuq cücələrini qanadları altına yığan kimi Mən də
dəfələrlə sənin övladlarını yığmaq istədim, siz isə istəmədiniz!»
ifadəsi və s. İsa Məsih Yerusəlim sakinlərinə dəfələrlə müraciət
etməsəydi, onların soyuqqanlılığı ilə qarşılaşmasaydı, bu sözü deməzdi.
Eşşək məsələsi də bununla izah olunur. İsa Məsih son ana qədər ümidini
kəsmədi. O, nə ilə qarşılaşacağını bilirdi və artıq hər şeyi dostları
ilə əvvəlcədən müzakirə etmişdi. O, şagirdlərini «bu sıpa Rəbbə
lazımdır» deyə parol sözü ilə kəndə göndərmişdi. Xeyr, İsa Məsih bu
qərarı ehtiyatsızlıqdan verməmişdi. Onun bütün həyatı bunun üzərində
qurulmuşdu.</p>
<p>Bet-Faqe ilə Bet-Anya Yerusəlimin yaxınlığında yerləşən kəndlər idi.
Ola bilsin ki, <em>Bet-Faqe əncir evi, Bet-Anyaya isə xurma evi
deməkdir</em>. Çox güman, bu iki kənd bir-birinə yaxın idi. Çünki yəhudi
qanunlarından bilirik ki, Bet-Faqe Yerusəlimdən Şənbə yolu qədər
uzaqlıqda, yəni təxminən bir kilometr kənarda yerləşirdi. Bet-Anya isə
Pasxa bayramı zamanı Yerusəlim izdihamlı olduğundan zəvvarların
gecələdiyi tanınmış yerlərdən biri idi. İsrail peyğəmbərləri insanlara
Allahın Sözünü çatdırmaq üçün maraqlı üsullardan istifadə edirdilər.
Xalq onları dinləmək istəməyəndə, onlar sanki «Əgər qulaq asmaq
istəmirsinizsə, onda etdiklərimə baxın» deyə əyani üsullardan istifadə
edirdilər (<em>xüsusilə 1Padşahlar 11:30-32-ə bax</em>). Bu əyani
üsulları biz dramatizə edilmiş xəbərdarlıq və ya vəz adlandırardıq. İsa
Məsih də burada belə bir üsuldan istifadə edir. Onun sözləri,
hərəkətləri və iddiaları Məsih olduğunu bəyan edir. Ancaq Onun
etdiklərini diqqətlə və düzgün qeyd etmək lazımdır. Zəkəriyyə
peyğəmbərin kitabında (<em>Zəkəriyyə 9:9</em>) belə bir bəyanat var: «Ey
Sion qızı, böyük sevinclə coş, ey Yerusəlim qızı, hayqır! Bax padşahın
sənə tərəf gəlir. O ədalətli və xilaskardır. O itaətkardır və bir eşşəyə
— eşşəyin balası olan sıpaya minib gəlir». Hər şey <em>Padşahın dünyaya
gəlişinə</em> işarə edirdi. İsraildə eşşəyə elə də xor baxılmırdı,
əksinə, o, nəcib heyvan sayılırdı. Padşah döyüşə atın üzərində gedərdi,
dinc vaxtda isə eşşəyə minərdi.</p>
<p>Çestertonun eşşəyin adından deyilən bir şeiri var:</p>
<blockquote>
<p>Balıqlar uçanda, meşələr gəzəndə,</p>
<p>Tikanlıqda əncir bitəndə,</p>
<p>Ay qan rənginə dönəndə,</p>
<p>Xoşagəlməz bağırtı ilə,</p>
<p>Mən dünyaya göz açdım.</p>
<p>Yersiz çıxan qanad kimi</p>
<p>Böyük başlı və qulaqlı,</p>
<p>Dördayaqlıların içində</p>
<p>Şeytanın parodiyası.</p>
<p>Üstü-başı tökülmüş.</p>
<p>Yer üzünün "izqoy"u,</p>
<p>Azğın iradəyə sahib</p>
<p>Səfillərin səfili.</p>
<p>Məni ac saxlayın, qamçılayın,</p>
<p>Lal olub deməyəcəm sirrimi.</p>
<p>Axmaqlar! Vaxtı ikən mənim də</p>
<p>Həm şiddətli, həm də şirin</p>
<p>Olub gözəl günlərim.</p>
<p>O günün qışqırıqları</p>
<p>Qulağımı batırır</p>
<p>Ayaqlarım altında</p>
<p>Xurma budaqları xışıldayır.</p>
</blockquote>
<p>Bu, heyrətamiz bir şeirdir. Bugünkü gündə hamı eşşəyə xor baxır, amma
İsa Məsihin dövründə o, şahanə heyvan sayılırdı. Bundan başqa, biz
<em>İsanın</em> <em>hansı padşah tituluna iddia etdiyinə</em> diqqət
yetirməliyik. O, dünyaya həlim və təvazökar şəkilində gəldi, sülhlə və
sülh naminə gəldi. Xalq Onu Davudun Oğlu kimi qarşılasa da, əslində, heç
nə başa düşmədi. Məhz həmin vaxt üçün Süleymanın Məzmurları adlanan
yəhudi şeirləri yazılmışdı. Orada Davud Oğlunun surəti xalqının təsəvvür
etdiyi və gözlədiyi kimi təsvir olunur. Onun təsviri belə idi:</p>
<blockquote>
<p>Ya Rəbb, Sənə məqbul olan vaxtda, nəzər salıb,</p>
<p>Qulun İsrail üzərində padşahlıq edəcək Davud oğlunu qaldır.</p>
<p>Onu qüvvətləndir ki, ədalətsiz hökmdarları sarsıtsın,</p>
<p>Yerusəlimi məhv edən və onu tapdalayan xalqlardan təmizləsin.</p>
<p>Qoy O, müdriklik və ədalətlə günahkarları irsindən məhrum etsin,</p>
<p>Günahkarları dəmir əsa ilə qırsın,</p>
<p>Qürurunu saxsı qab kimi çilik-çilik etsin.</p>
<p>O, allahsız millətləri ağzından çıxan sözlə yox edəcək.</p>
<p>Onun sözlərindən millətlər qaçacaq,</p>
<p>O, günahkarları ürəklərinin niyyətinə görə məzəmmət edəcək...</p>
<p>Bütün millətlər Ondan qorxacaq,</p>
<p>Çünki O, ağzından çıxan sözlə yer üzünü əbədi olaraq məhv edəcək.</p>
<p><em>(Süleymanın məzmurları 17:21-25, 39)</em></p>
</blockquote>
<p>İnsanların fikrində Məsih haqqında təsəvvürlər məhz bu cür
canlanırdı. Onlar dünyanı sarsıdacaq və pisliyi məhv edəcək bir padşah
gözləyirdilər. İsa bunu bilirdi, lakin O, eşşəyin üzərinə minərək, Özünü
hamıya həlim və təvazökar Biri kimi zahir etdi.</p>
<p>Həmin gün eşşəyin belində Yerusəlimə daxil olan İsa dünyanın Padşahı
olmağa iddia etdi. Onun hərəkətləri insanların ümid etdiyi və gözlədiyi
hər şeyə zidd idi.</p>
<p><strong>7-10</strong></p>
<h2 id="budur-o-gəlir-mark-117-10">BUDUR, O GƏLİR (Mark 11:7-10) </h2>
<p>Gətirilən sıpanın üzərinə hələ heç kəs minməmişdi. Belə də olmalı
idi, çünki başqa məqsədlərdən ötrü istifadə edilmiş heyvan müqəddəs
mərasim üçün istifadə edilə bilməzdi. Qırmızı düyə ilə də belə oldu
(<em>Saylar 19:2; Qanunun Təkrarı 21:3</em>). Bu mənzərə bizə insanların
baş verənlərin mənasını səhv başa düşdüyünü göstərir. Qarşımızda uzun
müddət Allahın Padşahlığını arzulayan və onu bütpərəstlər üzərində
qələbə kimi başa düşən kütlə canlanır. Bütün bunlar Şimon Makkabinin
İsrail düşmənlərinin məğlubiyyətindən yüz əlli il sonra Yerusəlimə daxil
olmasını xatırladır. «Yüz yetmiş birinci ilin ikinci ayının iyirmi
üçündə Yəhudilər alqışlarla, xurma budaqları ilə, liralarla, sinclərlə,
çənglərlə, ilahilərlə və nəğmələrlə oraya daxil oldular. Çünki böyük bir
düşmən darmadağın edilərək İsraildən kənara atılmışdı» (<em>1Makkabilər
13:51</em>). Onlar İsa Məsihi qalib kimi qarşılamaq istədilər, lakin
Onun necə qələbə istədiyini başa düşmədilər. Camaatın İsaya
səsləndirdiyi nidalar artıq onların düşüncə tərzindən xəbər verir.</p>
<p>Yehu padşah olaraq məsh ediləndə, camaat paltarını Yehunun ayağı
altına sərdiyi kimi, indi də paltarlarını İsanın önündə yerə sərdilər
(<em>2Padşahlar 9:13</em>). «Rəbbin ismi ilə gələnə alqış olsun!» Bu,
<em>Zəbur</em> kitabı <em>118:26</em>-dan olan sitatdır. Həmin nidalarla
bağlı üç məqamı qeyd etmək lazımdır.</p>
<p>1. Zəvvarlar böyük bayramda iştirak etmək üçün Məbədə gəlib çatanda,
adətən, bu cür salamlanırdılar.</p>
<p>2. «Rəbbin ismi ilə Gələn» — bu, Məsihin başqa bir titulu idi. Məsih
haqqında danışarkən yəhudilər həmişə <em>Gəlməli Olandan</em>
danışırdılar.</p>
<p>3. Amma bu sözlərin əsas mənası yalnız yuxarıda qeyd olunan Zəbur
ayəsinin mənşəyinin tarixindən aydın olur. Eramızdan əvvəl 167-ci ildə
Suriyada taxtı Antiox adlı bir padşah tutdu. O, ellinizmin missioneri
olmağı, yəni hər yerdə yunan həyat tərzini, yunan mənəvi mədəniyyətini
və yunan dinini tanıtmağı özünə borc hesab etdi, hətta bunun üçün güc
tətbiq etmək lazım olsa belə. O, İsraildə də eyni şeyi etməyə
çalışdı.</p>
<p>Antiox İsraili bir müddətlik fəth etmişdi. Həmin dövrdə evdə Qanunun
surətinin saxlanılması və ya oğlan uşaqlarının sünnət edilməsi cinayət
sayılırdı. Bu cür cinayətin nəticəsi ölümlə cəzalandırılırdı. Antiox
Məbədin qapılarını murdarladı, Yehovaya ibadət edildiyi yeri Zevsin
ibadətgahına çevirdi, böyük yandırma qurbangahında qurbanlar kəsməklə
yəhudiləri açıq-aşkar təhqir etdi. Məbədin ətrafındakı binaları isə
fahişəxanalara çevirdi. O, yəhudi inancını məhv etmək üçün əlindən gələn
hər şeyi etdi.</p>
<p>Məhz həmin dövrdə eramızdan əvvəl 163-cü ildə Yəhuda Makkabi peyda
oldu. O, bir sıra möhtəşəm qələbələrdən sonra Antioxu İsraildən rədd
etdi. O, Məbədi təmizlədi və yenidən təqdis etdi. Bu hadisə bu günə
qədər Yeniləşmə və ya Hanukka Bayramı kimi qeyd olunur. Böyük ehtimalla,
<em>Zəbur 118</em> böyük təqdis olunma (yenilənmə) gününü və Yəhuda
Makkabinin qazandığı qələbəni qeyd etmək üçün yazılmışdır. Bu, qalibin
məzmurudur.</p>
<p>Həmin epizod göstərir ki, İsa — Məsih olmaq hüququna dəfələrlə iddia
edib və eyni zamanda insanlara Məsih haqqında yanlış təsəvvürə malik
olduqlarını göstərməyə çalışıb. Amma insanlar bunu görmürdülər. Onların
salamı məhəbbət Padşahına deyil, İsrailin düşmənlərini əzəcək qalib
birinə yönəlmişdi.</p>
<p><em>9</em> və 1<em>0</em>-cu ayədə <em>hosanna</em> sözü istifadə
olunur. Bu söz həmişə səhv başa düşülür. Onu <em>şükür</em> mənasında
işlədirlər, halbuki bu, yəhudilərin «xilas et» sözündən yaranan
transliterasiyadır<a href="#fn39" class="footnote-ref" id="fnref39"
role="doc-noteref"><sup>39</sup></a>. Bu sözə <em>Şamuelin İkinci kitabı
14:4</em> və <em>İkinci Padşahlar kitabı 6:26</em>-da eyni mənada rast
gəlinir. Burada insanlar padşahdan kömək və müdafiə istəyərək, həmin
sözdən istifadə edirlər. <em>Hosanna</em> deyə qışqıran insanlar İsanı
çoxlarının başa düşdüyü kimi alqışlamırdılar. Bu, Məsih gələndən sonra
tarixin gedişinə müdaxilə etmək və Öz xalqını xilas etmək üçün Allaha
yönələn yalvarış idi. Heç bir yerdə İsanın cəsarəti bu epizodda olduğu
qədər aydın görünmür. Yaranan vəziyyətlə bağlı İsa Yerusəlimə gizlicə
girib, Onu öldürmək niyyətində olan hakimiyyətdən gizlənə bilərdi. Amma
İsa, əksinə, Yerusəlimə elə daxil oldu ki, hamının diqqəti Ona yönəldi.
İnsanlara onların əsrlər boyu fikirlərinin yanlış olduğunu demək çox
riskli idi. Bütöv bir xalqın arzusunu kökündən qoparmağa çalışan insan
böyük təhlükəyə məruz qalır. Lakin İsa Məsih burada bilərəkdən məhz belə
etdi. Biz İsanın son dəfə yəhudilərə məhəbbət və cəsarətlə xitab
etdiyini görürük.</p>
<p><strong>11</strong></p>
<h2 id="firtina-öncəsi-sükut-mark-1111">FIRTINA ÖNCƏSİ SÜKUT (Mark
11:11) </h2>
<p>Bu sadə ayə İsa Məsihin iki xüsusiyyətini açıqlayır.</p>
<p>1. Biz görürük ki, İsa gördüyü işləri məqsədli şəkildə yekunlaşdırır.
Son bir neçə gün ərzində O, məqsədyönlü hərəkət edirdi. Xeyr, O, naməlum
təhlükəyə ehtiyatsızlıqla atılmadı. O, vəziyyəti düzgün qiymətləndirərək
addım atdı. Ətrafına göz gəzdirib, komandir kimi həlledici döyüşə
hazırlaşaraq, həm rəqibin, həm də Öz gücünü qiymətləndirdi.</p>
<p>2. Burada biz İsa Məsihin gücünü haradan aldığını görürük: O, sakitcə
Bet-Anya kəndinə qayıdıb, insanlarla döyüşə girməzdən əvvəl Allahın
üzünü axtardı. İsa Allahla hər gün vaxt keçirtdiyi üçün insanların üzünə
cəsarətlə baxa bilirdi.</p>
<p>Bu hissədən biz on iki şagird haqqında bəzi şeylər öyrənirik: onlar
Məsihin yanında idilər; onlar artıq başa düşürdülər ki, İsa şəksiz ölümə
gedir, onların düşüncəsinə görə, ölüm axtarır. Bəzən biz Məsihin
şagirdlərini son günlərdə Ona kifayət qədər sadiq olmadıqlarına görə
tənqid edirik. Lakin onların həmin vaxtda İsanın yanında olmaları
şagirdlərin xeyrinə danışır. Onlar baş verənləri yaxşı başa düşməsələr
də, İsanın yanında idilər.</p>
<p><strong>12-14</strong></p>
<h2 id="barsiz-əncir-ağaci-mark-1112-14-20-21">BARSIZ ƏNCİR AĞACI (Mark
11:12-14, 20, 21) </h2>
<p>Əncir ağacı haqqında Markın nəql etdiyi hekayə iki hissəyə bölünsə
də, biz ona bütövlükdə nəzər salacağıq. Hekayənin bir hissəsi bir günün
səhərində, ikincisi isə növbəti günün səhərində baş vermişdi. Xronoloji
olaraq, bu iki epizod arasında Məbədin təmizlənməsi baş verib. Lakin
hekayənin mənasını tam başa düşmək üçün onu bütövlükdə nəzərdən keçirmək
lazımdır.</p>
<p>Çox güman, bu hekayə Əhdi-Cədiddə ən çətin hekayələrdən biridir. Onun
hərfi başa düşülməsi, demək olar ki, çətinlik yaradır. Hekayə anlayış
üçün çətindir. Adamda elə təəssürat yaranır ki, sanki bu hekayənin İsa
ilə heç bir əlaqəsi yoxdur. Bəs biz bu barədə nə deyə bilərik? Əgər bu
əhvalatı, həqiqətən, baş vermiş bir hadisə kimi başa düşmək lazımdırsa,
o zaman o, <em>dramatik tənqid</em>, peyğəmbərlik rəmzi və əyani
xəbərdarlıq kimi qəbul edilməlidir. Belə olan halda, hekayədə iki şeyin
pisləndiyini hesab etmək olar.</p>
<p>1. <em>Yerinə yetirilməyən vədlər</em> qınanır. Ağacda yarpaqların
olmasını meyvənin vəd olunması sanmaq olar, lakin ağacda meyvə yox idi.
İlk növbədə bu, bütün tarixi Allahın Seçilmişinin gəlişinə hazırlıqdan
ibarət olan İsrail xalqının qınanmasıdır. Tarix boyu İsrail söz verib
ki, Seçilmiş Şəxs gələndə, Onu sevə-sevə qəbul edəcək. Lakin O gələndə,
verilən söz boşa çıxdı. Ədəbiyyatda həyatı üç hissədən ibarət olan
insanlar haqqında çoxlu hekayələr var. Adam gənc olanda onun haqqında
deyirlər: «O, çox istedadlıdır, mütləq böyük nailiyyətlər əldə edəcək».
Böyüyəndə və heç bir iş görməyəndə onun haqqında deyirlər: «İstəsəydi,
nəyəsə nail olardı». Qocalanda isə belə deyirlər: «İstəsəydi, həyatda
çox şeyə nail olardı». Belə bir insanın bütün həyatı — heç vaxt yerinə
yetirilməmiş bir vəd haqqında hekayədir. Əgər burada təqdim olunan
hadisəni dramatik tənqid kimi nəzərə alsaq, onda o, yerinə yetirilməmiş
vədlərin qınanması kimi qiymətləndirilməlidir.</p>
<p>2. <em>Əməlsiz iman</em> qınanır. Bütün bunları belə başa düşmək
olar: ağac sanki budaqlarına görə bəhrəli olduğunu iddia edir. «İnsan
bəhrəsindən tanınar» fikri bütün Əhdi-Cədid boyu açıq-aydın deyilir.
«Onları bəhrələrindən tanıyacaqsınız» (<em>Matta 7:16</em>). «İndi isə
tövbəyə layiq bəhrələr verin» (<em>Luka 3:8</em>). «Mənə «ya Rəbb, ya
Rəbb» deyən hər kəs Səmavi Padşahlığa girməyəcək; lakin göylərdə olan
Atamın iradəsini yerinə yetirən oraya girəcək» (<em>Matta 7:21</em>).
Əgər iman yolu insanı daha yaxşı və faydalı, eləcə də evini xoşbəxt
etməyibsə, onunla ünsiyyətdə olan insanları xoş və sadə insanlara
çevirməyibsə, deməli, o, heç də imanlı deyil. İnsan «sevdiyi» Müəlliminə
— İsa Məsihə bənzəmədən Onun davamçısı olduğunu iddia edə bilməz. Əgər
hekayə hərfi mənada başa düşülsə və dramatizə edilmiş məsəl kimi şərh
edilirsə, onun mənası belə olmalıdır. Ancaq bu dərsləri nə qədər münasib
hesab etsək də, onları hekayədən çıxarmaq olduqca çətindir. Çünki
əncirin yetişməsinə altı həftə qalmış əncir ağacından meyvə gözləmək
tamamilə ağılsızlıq olardı.</p>
<p>Bəs onda nə deyək? Lukanın Müjdəsində bu hadisə, ümumiyyətlə, qeyd
olunmayıb. Buna baxmayaraq, barsız əncir ağacı haqqında bir məsəl yer
alıb (<em>Luka 13:6-9</em>). Həmin məsəl qeyri-müəyyən şəkildə bitir:
üzüm bağının sahibi ağacı kökündən qoparmaq istəyir, bağban isə yalvarır
ki, bir az da gözləsin və ağaca bir daha möhlət versin. Sonda belə
nəticəyə gəlirlər: əgər əncir ağacı bəhrə verərsə, onu saxlayacaqlar,
yox, verməsə, onda kökündən qoparacaqlar. Ola bilərmi ki, indi
araşdırdığımız hadisə müjdəçi Lukada əksini tapan məsəlin davamı olsun?
İsrail xalqına fürsət verilmişdi, amma o, bəhrə gətirmədi. İndi onu
kökündən qoparmağın vaxtı gəlib çatmışdı. Bet-Anyadan Yerusəlimə gedən
yolda bir ədəd əncir ağacının olduğu güman edilir, bunun həqiqət olması
mümkündür. Yəqin ki, İsa Məsih şagirdlərinə belə demişdi: «Sizə barsız
əncir ağacı haqqında danışdığım məsəli xatırlayırsınızmı? İsrail hələ də
bəhrəsizdir və bu ağac kimi quruyacaq». Ola bilsin, insanlar İsanın
bəhrəsizliyin aqibəti ilə bağlı dediklərini bu ağacla əlaqələndirməyə
başlayıblar və hekayə məhz belə yaranıb.</p>
<p>Qoy hər bir oxucu bu hekayəni istədiyi kimi başa düşsün. Amma
fikrimizcə, onun hərfi mənada başa düşülməsi çətinliklərə səbəb olacaq.
Biz düşünürük ki, bu hadisə bir növ barsız ağac məsəli ilə bağlıdır. Hər
halda, bundan belə dərs çıxarmaq olar: bəhrəsizlik ölümlə
nəticələnir.</p>
<p><strong>15-19</strong></p>
<h2 id="isa-məsihin-qəzəbi-mark-1115-19">İSA MƏSİHİN QƏZƏBİ (Mark
11:15-19) </h2>
<p>Əgər Məbədin və onun həyətlərinin harada yerləşdiyi barədə aydın
təsəvvürə malik olsaq, onda bütün bunları daha yaxşı başa düşə bilərik.
Əhdi-Cədiddə bir-biri ilə əlaqəli olan iki söz istifadə olunur:
<em>müqəddəs yer, ibadətgah</em> mənasını verən <em>hieron</em> və məbəd
mənasını verən <em>neos</em>. <em>Müqəddəs yer</em> Məbədin bütün
ərazisini əhatə edirdi. Məbədin ərazisi isə Sion dağının bütün zirvəsini
əhatə edirdi və təxminən on iki hektar yer tuturdu. Məbəd uzunluğu
300-400 metr olan hündür divarla əhatə olunmuşdu. Bununla belə,
divarların hündürlüyü hər tərəfdən fərqli idi. Məbədin qabağında
<em>bütpərəstlər üçün nəzərdə tutulmuş geniş həyət</em> var idi. Oraya
həm yəhudi, həm də qeyri-yəhudi olan hər kəs girə bilərdi.
Bütpərəstlərin həyətinin içində üzərinə lövhələr bərkidilmiş alçaq bir
divar uzanırdı. Həmin lövhələrdə xəbərdarlıq edilirdi ki, bu xətti pozan
istənilən bütpərəst ölüm cəzasına məhkum ediləcək. Növbəti həyət
qadınların həyəti adlanırdı. Bu həyət ona görə belə adlanırdı ki, yalnız
qurban təqdim etmək istəyən qadın bir qədər içəriyə daxil ola bilərdi.
Sonra <em>israillilərin həyəti</em> gəlirdi. Böyük bayramlarda bütün
imanlı icması oraya toplaşırdı. Məhz buradan insanlar qurbanlıq
heyvanları kahinlərə verirdilər. Tam mərkəzdə kahinlərin həyəti var idi.
Əsl <em>Məbəd, naos</em>, kahinlərin həyətində yerləşirdi. Həyətlərlə
birlikdə bütün ərazi müqəddəs yer və ya ibadətgah, <em>hieron</em> idi.
Kahinlərin həyətindəki binanın özü isə <em>naos</em> Məbədi idi.</p>
<p>Təsvir edilən epizod bütpərəstlərin həyətində baş vermişdi. Tədricən
bütpərəstlərin həyəti, demək olar ki, dünyəvi xarakter almışdı. Həmin
yer əvvəllər dua və hazırlıq yeri kimi düşünülmüşdü. Lakin İsa Məsihin
dövründə orada alqı-satqı mühiti hökm sürürdü, bu da duaya çox mane
olurdu. Amma daha pisi o idi ki, həmin ticarət zəvvarların talan
edilməsinə xidmət edirdi. Hər bir yəhudi yarım şekel, yəni işçinin
təxminən iki günlük qazancı məbləğində illik Məbəd vergisi ödəməli idi.
Vergi xüsusi sikkə ilə ödənilməli idi. Gündəlik məqsədlər üçün yunan,
roma, suriya, misir, finikiya və tir sikkələri istifadə olunurdu. Məbəd
vergisi isə Pasxa dövründə məbəd şekeli ilə ödənilməli idi. O dövrdə
Pasxa bayramında yəhudilər dünyanın hər yerindən axışaraq müxtəlif
sikkələrlə Yerusəlimə gəlirdilər. Onlar pullarını məbəd yarım şekelə
dəyişdirərkən, sərraflara şekelin 1/12-i məbləğində komisyon haqqı
ödəməli idilər. Əgər sikkələr verginin məbləğindən çox olardısa və
onlara pul qaytarmaq lazım gələrdisə, onda onlar şekelin daha 1/12
hissəsini ödəməli idilər. Beləcə zəvvarların əksəriyyəti 1/12 şekel
vergisinə əlavə olaraq 1/6 şekeli, yəni gündəlik maaşın yarısını ödəməli
olurdu. Bu isə çoxları üçün az məbləğ deyildi. Göyərçin satanlara
gəlincə, göyərçinlər qurbanlıq sisteminin bir hissəsi idi (<em>Levililər
12:8; 14:22; 15:14</em>). Qurbanlıq heyvan qüsursuz olmalı idi.
Göyərçinləri şəhərdə çox ucuz qiymətə almaq olardı, lakin Məbədin
gözətçiləri onlarda mütləq qüsur tapacaqdılar. Buna görə də göyərçinin
qiyməti şəhərdə 20 dəfə aşağı olsa da, ibadətə gələnlərə onları
məbəddəki dükanlardan almağı tövsiyə edirdilər. Hər şey əsl fırıldaqlıq
kimi görünürdü. Ancaq vəziyyəti daha da ağırlaşdıran o idi ki, bütün bu
alqı-satqı baş kahin Xannanın ailəsinə aid idi. Yəhudilərin özləri bu
sui-istifadəni çoxdan görürdülər. Talmudda deyilir ki, ravvin Şimon ben
Qamliel Məbəddəki bir cüt göyərçinin qızıl sikkə dəyərində olduğunu
eşidəndə, qiymətin gümüş sikkəyə endirilməsini tələb etmişdi. İsanı
qəzəbləndirən də məhz yazıq zəvvarların aldadılması idi. Şərqi yaxşı
tanıyan 18-ci əsrin görkəmli alimi Laqranj<a href="#fn40"
class="footnote-ref" id="fnref40" role="doc-noteref"><sup>40</sup></a>
Məkkədə də eyni sistemin mövcud olduğunu deyir. Nəticədə Allahı axtaran
və Onun hüzuru ilə dolmaq istəyən zəvvar, mümkün qədər çox qazanc əldə
etməyə can atan tacirlərlə başqa zəvvarların dalaşdığı yerdə səs-küyə
qərq olurdu. İsa Məsih Məbəd həyətlərini xarakterizə etmək üçün çox
güclü bir metaforadan istifadə etdi. Yerusəlimdən Yerixoya gedən yol
quldurların ucbatından pis ad qazanmışdı. Bu dar və dolama yol dağ
dərələrin arasından keçirdi. Dağlarda quldurların gizləndiyi və
səyyahlara pusqu qurduqları çoxlu mağaralar var idi. İsa Məsih dedi:
«Məbədin həyətindəki quldurlar Yerixoya gedən yolda olan quldurlardan
daha dəhşətlidir».</p>
<p>16-cı ayədən görünür ki, İsa heç kimə Məbədin həyətindən nəsə
keçirməyə icazə vermirdi. Məsələ bundadır ki, Məbədin həyətlərinin
içindən keçərək şəhərin şərq hissəsindən birbaşa Zeytun dağına getmək
mümkün idi. Artıq qeyd etdiyimiz Mişna qanunları toplusunda belə
yazılmışdı: «Heç kim dağda yerləşən Məbədə əşyalarla, səndəllə, çanta
ilə, dağarcıqla<a href="#fn41" class="footnote-ref" id="fnref41"
role="doc-noteref"><sup>41</sup></a>, pul kisəsi ilə, ya da tozlu ayaqla
girməməli, yaxud <em>yolunu qısaltmaq üçün oradan keçməməlidir</em>».
İsa yəhudilərə öz qanunlarını xatırlatdı. Həmin dövrdə yəhudilər Məbədin
bayır həyətlərinin müqəddəsliyi haqqında, demək olar ki,
fikirləşmirdilər, onlar öz işləri ilə məşğul olarkən onlardan yol kimi
istifadə edirdilər. İsa Məsih onların diqqətini öz qanunlarına yönəltdi
və öz peyğəmbərlərindən sitat gətirdi (<em>Yeşaya 56:7 və Yeremya
1:11</em>). Beləliklə, İsanı bu qədər qəzəbləndirən nə idi?</p>
<p>1. O, zəvvarların qarət olunmasına görə qəzəbləndi. Məbədin məmurları
onlara mömin və ya sadəcə insan kimi deyil, öz məqsədləri və qazancları
üçün vasitə kimi baxırdılar. İnsanın insan tərəfindən istismarı həmişə
Allahın qəzəbinə səbəb olur. Xüsusilə istismar din pərdəsi altında
həyata keçirilirsə, Allahın qəzəbinə ikiqat məruz qalır.</p>
<p>2. O, Allahın müqəddəs məkanının murdarlanmasına görə qəzəbləndi.
İnsanlar Allahın evində Onun varlığı barədə unutdular; ibadətgahı qazanc
mənbəyinə çevirərək murdarladılar.</p>
<p>3. Bəlkə İsanın qəzəblənməyinin səbəbi daha böyük idi? O,
<em>Yeşaya</em> peyğəmbərin kitabından <em>56:7</em>-dən sitat gətirdi:
«Mənim evim <em>bütün xalqlar üçün</em> dua evi adlandırılacaq». Bununla
belə, həmin dua evində bütpərəstlər üçün tikilən və onu aşanları ölümlə
cəzalandırılan bir divar var idi. Ola bilər ki, İsanın qəzəbi yalnız
yəhudilərin ibadət tərzi ilə bağlı idi və O, yəhudilərə Allahın təkcə
onları deyil, <em>dünyanı</em> sevdiyini xatırlatmaq istəyirdi.</p>
<p><strong>20-21</strong></p>
<p><em>Mark 11:20-21</em> ayələrinin şərhinə <em>Mark 11:12-14</em>-də
baxın.</p>
<p><strong>22-26</strong></p>
<h2 id="dua-üçün-qaydalar-haqqinda-mark-1122-26">DUA ÜÇÜN QAYDALAR
HAQQINDA (Mark 11:22-26) </h2>
<p>İndi isə gəlin Markın lənətlənmiş əncir ağacının hekayəsi ilə
əlaqələndirdiyi ifadəyə qayıdaq. Biz İsanın kəlamlarının insanların
beynində necə həkk olunduğuna dəfələrlə diqqət yetirmişik, hətta Onun
dediklərini hansı məqsədlə qeyd etdiyini unutsalar belə. Burada da həmin
vəziyyətdir. Dağları yerindən tərpədəcək iman haqqında fikir həm
<em>Matta 17:20</em>-də, həm də <em>Luka 17:6</em>-da qeyd olunur. Lakin
bu fikir hər Müjdədə fərqli kontekstdə istifadə olunur. Məsələ
burasındadır ki, İsa bu fikri bir neçə dəfə söyləyib, bunu deməsinin
səbəbi isə unudulub. Yaxınlarımızı bağışlamağın zəruriliyi ilə bağlı
ifadə <em>Matta 6:12</em>-də və <em>14</em>-də tamamilə fərqli bir
kontekstdə istifadə olunur. Buna görə həmin ifadələrə konkret
hadisələrlə bağlı deyil, İsanın dəfələrlə təkrar etdiyi ümumi qaydalar
kimi baxmaq lazımdır.</p>
<p>Bu hissədə biz necə dua etmək lazım olduğuna dair üç göstəriş
tapırıq.</p>
<p>1. İmanla dua etmək lazımdır. Dağları yerindən tərpətmək ifadəsi o
dövrdə <em>çətinlikləri aradan qaldırmaq</em> mənasında istifadə olunan
tipik bir ifadə idi. Xüsusilə, bu ifadə müdrik müəllimləri xarakterizə
etmək üçün istifadə edilirdi. Şagirdlərinin beynində yaranan
çətinlikləri aradan qaldıra bilən yaxşı müəllimi — <em>dağları yerindən
tərpədən müəllim</em> adlandırırdılar. Bir dəfə məşhur ravinin təlimini
eşidən bir adam demişdi ki, «o, sanki <em>dağları yerindən tərpədən</em>
Reş Laxişi görüb». Buna görə bu ifadənin mənası belədir: əgər biz
inansaq, etdiyimiz dua istənilən çətinliyin öhdəsindən gələ bilməyimiz
üçün bizə güc verəcək. Bu, çox sadə səslənsə də, iki şeyə işarə edir.
Birincisi, problemlərimizi və çətinliklərimizi Allahın əlinə verməyə
hazır olduğumuzu göstərir. Bu da artıq özlüyündə ciddi sınaqdır. Bəzən
məsələ onda olur ki, biz istəməməli olduğumuz şeyləri əldə etmək, heç
vaxt əl atmamalı və ağlımızı məşğul etməməli olduğumuz bir işin həyata
keçməsi üçün yolunu tapmaq istəyirik. Bütün problemlərimizin ən vacib
sınaqlarından biri özümüzə belə sual verməkdir: «Mən bu problemlə Allaha
müraciət edə bilərəmmi? Bu işdə Ondan kömək istəyə bilərəmmi?» İkincisi,
bu, Allah kömək əlini bizə uzadarsa, qəbul etməyə hazır olacağımızı
göstərir. Çox vaxt insanlar artıq qəbul etdikləri qərarın və atdıqları
addımların təsdiqinə ehtiyac duyanda kömək istəyirlər. Əgər biz Allahın
rəhbərliyini itaətkarlıqla qəbul etməyə hazır deyiliksə, Allaha üz tutub
Ondan kömək və rəhbərlik diləmək mənasızdır. Ancaq problemlərimizlə
Allaha müraciət etsək, Onun göstərişini qəbul edəcək qədər itaətkar və
cəsarətli olsaq, onda fiziki və ruhani çətinliklərin öhdəsindən gəlmək
üçün güc alacağıq.</p>
<p>2. Ümid və intizarla dua etmək lazımdır. Hamıya məlumdur ki,
müvəffəqiyyət qazanmaq ümidi ilə edilən hər şeyin şansı ikiqat çoxdur.
Həkimə getdiyi zaman ona yazılan dərmanın etibarlılığına inanmayan
xəstənin sağalma şansı, həkimin onu sağalda biləcəyinə əmin olan adamdan
daha azdır. İnsan heç vaxt yalnız borc xatirinə dua etməməlidir, dua boş
bir rituala çevrilməməlidir.</p>
<p>Leonard Merrikin «Konrad gəncliyinin axtarışında» adlı kitabında belə
bir epizod var: «Sizcə, duaya cavab həmişə gəlirmi? — deyə Konrad
soruşdu. «Həyatımda çox dualar etmişəm, hər dəfə də özümü inandırmağa
çalışmışam ki, bütün dualarım qəbul olunub. Amma ürəyimin dərinliyində
həmişə bilirdim ki, dualarım cavabsız qalır. Bəli, mən istəyimə nail
olmuşam, amma onu da deyim ki, həddindən artıq gec...» Cənab İrketsonun
incə, zərif əli alnının üstündən düşdü.</p>
<p>«Bir dəfə, — deyə o, sözə başladı, — mən dostumla küçədə gəzişirdim.
Yaz ayları idi. Adətən, həmin vaxt kirayəçilər evlərini boyamaq
niyyətinə düşürlər. Biz boyalı evin divarına söykənmiş əl nərdivanına
yaxınlaşdıq. Nərdivana yaxınlaşan dostum onun qarşısında papağını
çıxartdı. Yəqin ki, bu mövhumat barədə bilmiş olarsınız. Dostum
universitet məzunu və kifayət qədər savadlı adam idi. Mən dedim: «Siz,
doğrudan da, bu cəfəngiyyata inanırsınız?» O dedi: «Y-yox, mən buna
inanmıram, amma onu rədd etmək fürsətini də heç vaxt əldən vermirəm».
Birdən kilsə keşişinin səsi dəyişdi, o, təntənəli, həyəcanlı və səmimi
şəkildə dedi: «Düşünürəm ki, bir çox insan dua edəndə mənim dostum kimi
edir, onlar duanın təsirli olduğuna inanmasalar da, heç vaxt dua etmək
fürsətini əldən vermirlər». Burada böyük həqiqət var. Əksər insanlar
üçün dua yalnız dini bir ayin və ya zəif bir ümiddir. Dua isə hərarətli
gözlənti olmalıdır. Bəlkə də bütün problem ondadır ki, biz Allahın bizim
cavabımızı təsdiqləyəcəyini gözləyirik, ona görə də Onun cavabının nə
vaxt gələcəyini bilmirik.</p>
<p>3. Bu, mərhəmət duası olmalıdır. Sərt insanın duası onun
düşmənçiliyinin divarını dəlib keçə bilməz. Niyə? Biz Allaha üz tutanda
bir-biri ilə heç bir əlaqəsi olmayan insanlar arasında əlaqə
yaratmalıyıq. Allah hər şeyi sevgi üzərində qurur, çünki O, məhəbbətdir.
Əgər insan hər şeyi kin və düşmənçilik üzərində qurursa, o özü ilə Allah
arasında sədd çəkmiş olur. Belə bir insan duasına cavab almaq üçün
əvvəlcə Allahdan onun qəlbini düşmənçilik ruhundan təmizləməsini və
əvəzinə sevgi ruhu ilə doldurmasını istəməlidir. Yalnız bundan sonra o,
Allaha üz tuta və Ondan cavab ala bilər.</p>
<p><strong>27-33</strong></p>
<h2 id="hiyləgər-sual-və-zərbəli-cavab-mark-1127-33">HİYLƏGƏR SUAL VƏ
ZƏRBƏLİ CAVAB (Mark 11:27-33) </h2>
<p>Məbədin müqəddəs həyətləri arasında iki məşhur üstüörtülü arkada<a
href="#fn42" class="footnote-ref" id="fnref42"
role="doc-noteref"><sup>42</sup></a> var idi. Biri şərq, digəri isə
bütpərəstlərin həyətinin cənub tərəfində yerləşirdi. Həyətin şərq
tərəfində Süleymanın eyvanı var idi — hündürlüyü 10 metrdən çox olan
Korinf sütunlarının yaratdığı əzəmətli arkada. Həyətin cənub tərəfində
isə daha əzəmətli arkada — diametri 2 metr və hündürlüyü 10 metr olan
dörd sıra ağ mərmər sütunlardan ibarət padşah portiki var idi; ümumi isə
162 sütun var idi. Adətən, ravvinlər bu sütunların altında gəzişərək
dərs deyirdilər. Belə arkadalar qədim dövrün əksər böyük şəhərlərində
olub. Onlar günəşdən, küləkdən və yağışdan qoruyurdular. Qədim dövrün
dini-fəlsəfi təlimlərinin əksəriyyəti məhz orada yaranıb. Ən məşhur
fəlsəfi məktəblərdən biri stoiklər məktəbi olub. Həmin məktəb öz adını
Afinada <em>boyalı bəzəklərlə örtülmüş Portik</em> <em>— Stoya
Poikiledən</em> almışdır. Məktəbin banisi Zenon orada gəzişə-gəzişə
təlim verirdi. <em>Stoya</em> sözü <em>portik</em> və ya <em>arkada</em>
mənasını verir, stoiklər isə portikin məktəbi idi. Məbədin məhz bu
arkadalarında İsa Məsih gəzişərək təlim verirdi.</p>
<p>Beləliklə, bir qrup seçilmiş baş kahin və hüquqşünaslar, yəni
ilahiyyatçılar, ravvinlər və ağsaqqallar İsanın yanına gəldilər.
Əslində, onlar bu üç qrupdan ibarət olan Ali Şura tərəfindən
göndərilmişdilər. Onlar İsa Məsihə adi sual verdilər. Sadə bir insan
İsanın hərəkətlərindən — bütpərəstlərin Həyətini adi, hətta rəsmi olaraq
tanınan tacirlərdən təmizləməsindən heyrətə gələrdi. Buna görə də
fariseylər və ilahiyyatçılar İsadan soruşdular: «Sən bu işləri hansı
səlahiyyətlə edirsən?» Onlar ümid edirdilər ki, İsanı çıxılmaz vəziyyətə
salacaqlar: əgər O, şəxsi səlahiyyətlə hərəkət etdiyini desə, daha böyük
zərər gətirməməsi üçün Onu allahlıq iddiasına tutulmuş adam kimi
təqsirləndirərək həbs edə bilərlər. Əgər O, bunu Allahın qüdrəti ilə
etdiyini desə, onda Allah heç kimə Onun evinin həyətində asayişi pozmaq
və iğtişaş salmaq səlahiyyəti verməz söyləyib, küfr etməkdə ittiham edə
bilərdilər. İsa onların nəyə eyham etdiklərini aydın görürdü və Onun
cavabı onları daha da çətin vəziyyətə saldı. O, dedi ki, əgər onlar Onun
sualına cavab versələr, onda onların sualına cavab verəcək: «Yəhyanın
vəftizi göydən idimi, yoxsa insanlardan?» Ali Şuranın nümayəndələri iki
cavab arasında seçim etməli idilər.</p>
<p>Əgər desəydilər ki, Yəhyanın vəftizi «göydən» idi, onda İsadan «Niyə
ona qarşı çıxdınız?» deyə başqa bir sual alacaqdılar. Bir də Yəhyanın
vəftizinin Allahdan gəldiyini desəydilər, İsa onlara xatırladacaqdı ki,
Yəhya insanları Ona tərəf yönəltdi, buna görə də O, artıq səmavi
tanınmaya malikdir və başqa heç bir səlahiyyətə ehtiyacı yoxdur. Əgər
Ali Şuranın bu üzvləri Yəhyanın xidmətinin ilahiliyini qəbul etsəydilər,
İsanın Məsih olduğunu da qəbul etməli olardılar. Lakin onlar başa
düşürdülər ki, əgər Yəhyanın fəaliyyətinin sırf insandan gəldiyini
desələr, onda onların sözləri üsyana səbəb ola bilərdi. Çünki hamı
Yəhyanı nəinki həqiqi peyğəmbər, hətta şəhid hesab edirdi. Buna görə də
onlar bilmədiklərini söyləməyə və İsaya suallarına cavab verməmək
seçimini verməyə məcbur oldular. Bu hekayə həqiqəti görməkdən imtina
edən insanların başına gələnlərin aydın təsviridir. Onlar qaçmağa və
aldatmağa məcbur olurlar, sonda isə çıxılmaz vəziyyətə düşürlər.
Həqiqəti qəbul etmək istəməyənlər getdikcə ümidsiz vəziyyətə düçar
olacaqlar.</p>
