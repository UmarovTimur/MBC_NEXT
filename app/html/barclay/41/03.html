<h1>3-cü fəsil </h1>
<p><strong>1-6</strong></p>
<h2 id="fikirlərin-toqquşmasi-mark-31-6">FİKİRLƏRİN TOQQUŞMASI (Mark
3:1-6)</h2>
<p>Bu, İsanın həyatında böhranlı bir epizoddur. Onun hər şeyə yəhudi
cəmiyyətinin ortodoks rəhbərlərindən tamamilə fərqli baxdığı artıq bizə
məlumdur. Yenidən sinaqoqa getmək üçün İsa çox cəsarətli insan olmalı
idi. Rahatlıq axtarmayan, təhlükənin gözünə dik baxmağa cürət edən insan
məhz belə davranır. Sinaqoqda Ali Şuranın nümayəndələri var idi. Onlar
nəzərə çarpmaya bilməzdilər. Çünki sinaqoqda ön oturacaqlar hörmətli
adamlar üçün təyin olunmuşdu. Onlar da orada oturmuşdular. Başqa işlərlə
yanaşı, Ali Şuranın vəzifəsi xalqı azdıran və insanları yoldan çıxara
bilən hər kəsi izləmək idi. Ali Şuranın nümayəndələri belə bir fitnəkarı
izlədiklərini düşünməklə öz vəzifələrini yerinə yetirdiklərini hesab
edirdilər. Bu vəziyyətdə onların niyyətləri Allahı izzətləndirmək və
Onun həqiqətini öyrənmək deyildi: onlar daha çox İsanın hər bir
hərəkətini izləməli idilər.</p>
<p>Həmin vaxt sinaqoqda əli qurumuş bir adam var idi. Orijinalda
işlədilən yunan sözünün mənasına görə, onun anadangəlmə deyil, xəstəlik
nəticəsində əli qurumuşdu. Bizə qədər yalnız bir neçə fraqmenti gəlib
çatan İbranilərə Müjdədə deyilir ki, bu adam əvvəllər bənna olub. O,
dolanışığını əlinin zəhməti ilə qazanırdı. Dilənməkdən utandığına görə
İsadan ona kömək etməsini istədi. Əgər İsa ehtiyatlı insan olsaydı, bu
adamı görməməzlikdən gələrdi. Çünki ona şəfa versəydi, başına bəla
gətirəcəyini bilirdi. Həmin gün Şənbə günü idi. Bütün işlər qadağan
edilmişdi, o cümlədən şəfa da iş sayılırdı. Yəhudi qanununda bu barədə
aydın və dəqiq yazılıb.</p>
<p>Əgər insanın həyatı təhlükədə olsaydı, tibbi yardım ancaq o vaxt
göstərilə bilərdi. Məsələn, Şənbə günü doğuş zamanı bir qadına kömək
etmək, qırtlaq infeksiyasını müalicə etmək olardı. Əgər bir adamın
üzərinə divar uçsa idi, onun sağ olub-olmadığını öyrənmək üçün onu xilas
etmək olardı. Sağ qalan adama kömək etmək olardı, cəsədi isə sabaha
qədər saxlamaq lazım idi. Sınıq müalicə edilə bilməzdi; qoldakı və ya
ayaqdakı burxulan yeri soyuq su ilə islatmaq belə olmazdı. Kəsilmiş
barmağa dərman qoymaq olmazdı, sadəcə sarğı bağlamaq olardı. Başqa sözlə
desək, ən yaxşı halda vəziyyətin pisləşməsinin qarşısını almaq olardı,
amma onu yaxşılaşdırmaq olmazdı. Bütün bunları başa düşmək bizim üçün
çox çətindir. Qatı ortodoksal yəhudilərin Şənbə gününə münasibətinə aid
ən yaxşı nümunə — həmin gün öz canlarını belə müdafiə etməmələri olardı.
Makkabi üsyanı zamanı İsraildə müqavimət başlayanda, Suriya əsgərləri
üsyankarları təqib edərkən onlardan bəziləri mağaralara sığınmışdılar.
Yəhudi tarixçisi İosif Flavi yazır ki, suriyalılar onlara təslim olmaq
imkanı verdi. Lakin yəhudilər onda da təslim olmaqdan imtina etdilər: «O
zaman suriyalılar Şənbə günü yəhudilərlə vuruşmağa başladılar. Beləcə
yəhudilər heç bir müqavimət göstərmədiklərinə və mağaraların girişini də
bağlamadığına görə suriyalılar onları mağaralarda diri-diri yandırdılar.
Onlar həmin gün özlərini müdafiə etməkdən imtina etdilər, çünki
bədbəxtlik və əzab-əziyyət içində belə Şənbə gününü murdarlamaq
istəmirdilər. Qanunumuz həmin gündə istirahət etməyimizi tələb
edir».</p>
<p>Roma sərkərdəsi Pompey Yerusəlimi mühasirəyə alanda, onun
mühafizəçiləri Məbədin hasarının arxasına sığındılar. Pompey bu divardan
hündür olan qum qalağı qurmağa başladı. Oradan yəhudiləri daşqalaq edə
və üzərlərinə ox ata bilərdi. Pompey yəhudi adət-ənənələrini bildiyi
üçün bu bəndin Şənbə günü tikilməsini əmr etdi. Yəhudilər isə Şənbə günü
fəaliyyətsizlikləri ilə öz ölümlərinə imza atdıqlarını bilsələr də, bu
bəndin qurulmasının qarşısını almaq üçün barmaqlarını belə
tərpətmədilər. Məcburi hərbi xidmətə çağırılan romalılar sonradan
yəhudiləri qırğından azad etməyə çalışdılar. Çünki heç bir qatı
ortodoksal yəhudi Şənbə günü döyüşməzdi. Ortodoksal yəhudilərinin
Şənbəyə münasibəti sərt və qəti idi.</p>
<p>İsa bilirdi ki, bu bənnanın həyatı təhlükədə deyil. Əgər o, növbəti
günə qədər qurumuş əllə keçsə idi, fiziki cəhətdən vəziyyəti daha pis
olmayacaqdı. Lakin İsa üçün bu, bir sınaq idi. O, bunu açıq və səmimi
qarşıladı. İsa bənnaya əmr etdi ki, oturduğu yerdən qalxsın və hamının
onu görəcəyi yerdə dayansın. Görünür, bunun iki səbəbi var idi. Ola
bilsin, İsa əli iflic olan adamın bədbəxtliyini göstərərək, bir daha
insanlarda şəfqət hissini oyatmağa çalışırdı. Bundan başqa, İsa
istəyirdi ki, Onun etdiklərini hamı görə bilsin. O, ilahiyyatçılara iki
sual verdi: «<em>Hansına icazə var, Şənbə günü yaxşılıq, yoxsa pislik
etməyə?</em>» Beləcə onları çətin seçim qarşısında qoyaraq, Qanuna görə
Şənbə günündə yaxşılıq etməyin caiz olduğu ilə razılaşmağa məcbur etdi.
Onun niyyəti də xeyirxah iş görmək idi. İlahiyyatçılar pislik etməyin
Qanuna zidd olduğunu və insana kömək etmək imkanı varsa, «onu acınacaqlı
vəziyyətdə qoymaq olmaz» deməyə məcbur oldular. Sonra İsa onlardan
soruşdu: «<em>Hansına icazə var, Şənbə günü kiminsə canını xilas etməyə,
yoxsa öldürməyə?</em>» Bununla məsələnin əsl mahiyyətini onlara
göstərmək istəyirdi. O, bu bədbəxt şəxsin canını xilas etmək niyyətində
idi, <em>onlarsa</em> İsanı öldürmək üçün bir yol tapmağa çalışırdılar.
Hər halda, insana kömək etməyi düşünmək, öldürməyi düşünməkdən daha
yaxşıdır deyə cavab vermək münasib idi. Buna görə də ilahiyyatçıların
cavab verə bilməməsi təəccüblü deyil!</p>
<p>Bundan sonra İsa səlahiyyətli bir sözlə bədbəxt adamı sağaltdı.
Fariseylər isə sinaqoqdan çıxıb hirodçularla İsanı öldürmək üçün
sui-qəsd hazırlamağa başladılar. Bu, fariseylərin nəyə qadir olduqlarını
göstərir. Adi günlərdə heç bir farisey Qanuna əməl etməyən
bütpərəstlərlə iş görməzdi: belə adamlar natəmiz sayılırdılar.
Hirodçular Hirodun saray əyanları idi. Onlar həmişə romalılarla təmasda
idilər. Başqa vaxt fariseylər bu insanları murdar hesab edərdilər. Lakin
indi onların anlayışlarına görə, bütpərəstlərlə qeyri-müqəddəs ittifaqa
girməyə hazır idilər. Onların ürəyi qarşısı alınmaz nifrətlə
dolmuşdu.</p>
<p>Bu hissə çox vacib məna daşıyır. Çünki orada iki dini anlayış
toqquşur.</p>
<p>1. Fariseylər üçün din <em>ayinlərdən</em> ibarət idi. Onlar üçün din
müəyyən qayda və normalara əməl etmək idi. İsa bu qayda və normaları
pozduğuna görə, onlar əmin idilər ki, İsa, həqiqətən, pis insandır.
Onlar dinin imanlı cəmiyyətə getməkdən, Müqəddəs Kitab oxumaqdan,
yeməkdən əvvəl və evdə dua etməkdən, eləcə də din hesab olunan bütün
zahiri normalara riayət etməkdən ibarət olduğunu düşünən insanlara
bənzəyirdilər. Buna baxmayaraq, onlar heç vaxt heç bir işdə iştirak
etmir, kiməsə şəfqət göstərmir, kiməsə nəyisə qurban vermir — öz donmuş
möminliklərinə əmin, kömək fəryadına kar və dünyanın göz yaşlarına
kordurlar.</p>
<p>2. İsa üçün <em>din</em> bir xidmət idi. Onun üçün din Allaha və
insanlara məhəbbət göstərmək idi. Əməldə olan məhəbbətlə müqayisədə,
ayinlər Onun üçün heç bir məna kəsb etmirdi.</p>
<blockquote>
<p>Ey, Dostumuz, Qardaşımız, Rəbbimiz!</p>
<p>Sənə necə xidmət edə bilərəm?</p>
<p>Nə nüfuzlu sözlə, nə ayinlə deyil,</p>
<p>Yalnız Sənə tabe olmaqla xidmət edə bilərəm.</p>
</blockquote>
<p>İsa üçün bu dünyada ən vacib şey ayinlərə dəqiq əməl etmək deyil,
insanların kömək barədə fəryadına dərhal cavab verməkdir.</p>
<p><strong>7-12</strong></p>
<h2 id="izdihamin-arasinda-mark-37-12">İZDİHAMIN ARASINDA (Mark 3:7-12)
</h2>
<p>Əgər İsa hakimiyyətlə qarşıdurma istəmirsə, O, sinaqoqu tərk etməli
idi. O, qorxusundan, əməllərinin nəticələrindən qorxduğu üçün getmədi.
Lakin Onun saatı hələ gəlməmişdi. Son münaqişəyə getməzdən əvvəl Onun
hələ görəcəyi çox iş və deyəcəyi çox söz var idi. Buna görə O,
sinaqoqdan çıxıb, gölün sahilinə getdi. Ancaq burada da çoxlu insan Onun
yanına gəlirdi. Onlar Qalileyanın hər yerindən gəlirdilər. Çoxları Onu
görmək və eşitmək üçün Yerusəlimdən Yəhudeyaya yüzlərlə kilometr məsafə
qət edib gəlirdilər. Edom — İsrailin və Ərəbistanın cənub sərhədi
arasında yerləşən qədim Edom padşahlığıdır. Onlar İordan çayının şərq
sahilindən, hətta digər ölkələrdən — Aralıq dənizi sahilində Qalileyanın
şimal-qərbində yerləşən Finikiyanın Sur və Sidon şəhərlərindən
gəlirdilər. İzdiham o qədər böyük idi ki, İsanı sıxışdırmaq təhlükəsi
yaranmışdı. Buna görə də həmişə sahildə bir qayıq hazır saxlanılırdı.
Onun xəstələrə şəfa verməsi daha da böyük təhlükə yaradırdı, çünki
xəstələr daha İsanın onlara toxunmasını gözləmirdilər, özləri Ona
toxunmağa çalışırdılar.</p>
<p>Həmin vaxt İsa ciddi problemlə — cinlərə tutulmuş insanlarla
qarşılaşdı. Bu insanlar İsanı <em>Allahın Oğlu</em> adlandırdılar. İsanı
belə adlandırmaqla nəyi nəzərdə tuturdular? Təbii ki, onlar bu sözün nə
fəlsəfi, nə də ilahi mənasını bilmirdilər. Qədim dövrdə <em>Allahın
Oğlu</em> adı heç də qeyri-adi titul deyildi. Misirin fironları Misir
tanrısı Ranın oğulları hesab olunurdu. Oktavian Avqustun<a href="#fn15"
class="footnote-ref" id="fnref15" role="doc-noteref"><sup>15</sup></a>
dövründən başlayaraq, bir çox Roma imperatorları allahın oğulları
adlanırdı. Əhdi-Ətiqdə bu ad dörd mənada işlədilir:</p>
<p>1. <em>Mələklər Allahın oğulları adlanır</em>. <em>Əyyub 1:6</em>-da
ilahi varlıqların Rəbbin hüzuruna qalxmaq üçün gəldiyi gündən danışılır.
Bu, mələklərin adi bir titulu idi.</p>
<p>2. İsrail xalqı — <em>Allahın oğludur</em>. Allah Öz oğlunu Misirdən
çağırdı (<em>Huşə 11:1</em>). <em>Çıxış 4:22</em>-də Allah deyir:
«İsrail Mənim oğlum, Mənim ilkimdir».</p>
<p>3. <em>İsrail xalqının padşahı — Allahın oğludur</em>. <em>2Şamuel
7:14</em>-də Allah padşaha vəd edir: «Mən ona Ata, o isə <em>Mənə
oğul</em> olacaq».</p>
<p>4. Əhdi-Ətiqlə Əhdi-Cədid arasında yazılan sonrakı kitablarda
<em>Allahın oğlu yaxşı insan</em>dır. <em>Sirax 4:10</em>-da yetimlərə
qayğı göstərən adama vəd verilir: «Uca Olanın gözündə bir oğul kimi
olacaqsan. O, ana sevgisindən daha üstün olan məhəbbətlə səni
sevəcək».</p>
<p>Bütün bu hallarda <em>oğul</em> sözü Allaha xüsusilə yaxın olan şəxsi
nəzərdə tutur. Əhdi-Cədiddə biz sözün mənasına bir qədər işıq salan
oxşar sözlərin istifadəsini görürük. Həvari Paul Timoteyi <em>öz
oğlu</em> adlandırır (<em>1Timoteyə 1:2; 1:18</em>). Timotey həvari
Paula qan qohumu deyildi. Lakin Paulun dediyi kimi (<em>Filipililərə
2:19-22</em>), heç kim onu ​​Timotey kimi başa düşmürdü. Həvari Peter
Markı öz oğlu adlandırır (<em>1Peter 5:13</em>). Çünki başqa heç kim
onun fikirlərini Mark qədər yaxşı çatdıra bilmirdi. Bu titulla Müjdə
hekayəsinin sadə mətnində qarşılaşanda, onu heç bir fəlsəfi və ya ilahi
mənada, hətta Üçlük mənasında başa düşmək lazım deyil. İsanın Allahla
münasibəti o qədər yaxın idi ki, bu münasibəti təsvir etmək üçün başqa
söz istifadə oluna bilməzdi. Buna görə də biz titul sözündə başqa məna
axtarmamalıyıq. Amma həmin cinə tutulmuş adamlar hiss edirdilər ki,
onların daxilində bir növ öz-özünə fəaliyyət göstərən ruh var. Eyni
zamanda hiss edirdilər ki, İsa Allaha çox yaxındır. Buna görə də
düşünürdülər ki, Allaha yaxın olan belə bir insanın hüzurunda cinlər
yaşaya bilməz və bundan qorxurdular. «Nəyə görə İsa onlardan bu barədə
danışmamağı istəyirdi?» deyə biz soruşa bilərik. Bunun üçün onun çox
sadə və vacib səbəbi var idi. İsa Məsih, Allah tərəfindən məsh olunmuş
Padşah idi. Amma Onun Məsih haqqında təsəvvürü ümumi təsvirdən çox
fərqli idi. O, məsh olunmaqda xidmət, fədakarlıq, məhəbbət yolunu və bu
yolun sonunda Çarmıxa çəkiləcəyini görürdü. Məsih haqqında ümumi
təsəvvür isə — qüdrətli ordu ilə romalıları qovan və yəhudiləri dünya
üzərində hakimiyyətə gətirən qalib bir Padşahdan ibarət idi. Odur ki,
Məsihin ortaya çıxması ilə bağlı şayiələr yayılsaydı, xüsusən də xalqın
hər zaman istənilən ümummilli liderin arxasınca getməyə hazır olduğu
Qalileyada istər-istəməz üsyanlar və qarşıdurmalar başlayardı. İsa məsh
olunmuşluğu məhəbbət baxımından, insanlar isə yəhudi millətçiliyi
baxımından düşünürdülər. Buna görə də İsa Məsihliyini elan etməzdən
əvvəl insanlara öyrətməli və məsh olunmanın əsl mənasını göstərməli idi.
Həmin anda isə Məsihin gəlişi xəbəri ancaq zərər və bədbəxtlik gətirə
bilərdi. Bu xəbər yalnız müharibəyə və boş yerə qan tökülməsinə səbəb
olardı. İnsanlar əvvəlcə Məsihin həqiqətən kim olduğunu bilməli idilər.
Vaxtından əvvəl verilən xəbər isə Məsihin bütün xidmətini məhv
edərdi.</p>
<p><strong>13-19</strong></p>
<h2 id="seçilmişlər-mark-313-19">SEÇİLMİŞLƏR (Mark 3:13-19) </h2>
<p>İsa Məsihin həyatında və fəaliyyətində çox mühüm an yetişdi. O Öz
Müjdəsi ilə ortaya çıxdı. O, təbliğ edib, şəfa verərək Qalileyanı gəzdi.
Həmin vaxta qədər O, insanlarda və ictimaiyyətdə böyük təəssürat
yaratmışdı. İndi isə O, iki təcrübi tapşırığı həll etməli idi.
Birincisi, O, gələcəkdə Müjdənin davam etdirilməsini təmin edəcək bir
yol tapmalı idi. İkincisi, O, Müjdənin daha geniş yayılması üçün üsullar
tapmalı idi. Bu isə kitabların, qəzetlərin və eyni zamanda böyük
kütlələrə çatacaq vasitələrin olmadığı bir dövrdə elə də asan deyildi.
Bu iki problem yalnız bir yolla həll edilə bilərdi: İsa qəlbində və
həyatında Öz Müjdəsini yaza biləcək, sona qədər Onun ardınca gedib,
Müjdəni daha da uzaqlara çatdıracaq insanları seçməli idi. Burada biz
Onun məhz belə etdiyini görürük.</p>
<p><em>Məsihçiliyin bir qrup insanla başlaması</em> vacibdir. Məsihçilik
əvvəlcə insanların qardaşlığından başlamalı, həmfikir insanlar arasında
dərk edilməli və yaşanmalı idi. Fariseylərin həyat tərzinin əsas
mahiyyəti — xalqı öz qardaşlarından ayırmaları idi. <em>Farisey</em>
sözünün mənası <em>seçilmiş</em>, <em>ayrılmış</em> deməkdir.
Məsihçiliyin mahiyyəti isə ondan ibarət idi ki, o, insanları bir-biri
ilə bağlayır və onların qarşısına bir-biri üçün yaşamaq vəzifəsi
qoyur.</p>
<p>Üstəlik, məsihçiliyin başladığı qrup müxtəlif təbəqələrdən idi. Həmin
qrup bir-birinin əksi olan şəxslərin üzləşməsi idi. Matta vergiyığan
idi, buna görə də həmvətənləri tərəfindən rədd olunmuş, dönük və xain
idi. Kənançı Şimon Lukanın Müjdəsində Millətçi Şimon adlandırılır.
Millətçilər isə ölkəsini xarici zülmdən azad etmək üçün qətl və
sui-qəsdlə kifayətlənməyəcəyinə and içən qızğın və qəzəbli millətçilər
qrupu idi. Bir qrupda həm fanatik vətənpərvər, həm də vətənpərvərliyi
olmayan insanlar bir araya gəlmişdi. Bundan başqa, onlar öz mənşələrinə
və fikirlərinə görə çox fərqli idilər. Məsihçilik lap əvvəldən fərqli
mənşəli və baxışlara malik insanların bir yerdə yaşamasını təkid edirdi.
Onların hamısı İsa ilə birlikdə yaşadıqlarına görə məsihçilik onlara bu
imkanı yaradırdı.</p>
<p>Əgər dünya standartları ilə baxsaq, İsanın seçdiyi insanlar heç də
fərqli deyildi. Onlar varlı deyildilər, cəmiyyətdə xüsusi mövqe
tutmurdular, xüsusi təhsilləri yox idi. Onlar nə təcrübəli
ilahiyyatçılar, nə ruhanilər, nə də məbəd xadimləri idilər. On ikilərin
hamısı adi insan idi. Lakin onlar iki xüsusi keyfiyyətə <em>malik
idilər</em>. Birincisi, onlar İsanın təsir gücünü hiss edirdilər. Onda
elə bir şey var idi ki, Onu özlərinin Rəbbi olaraq qəbul etməyə təhrik
edirdi. İkincisi, onların hansı tərəfdə dayandıqlarını açıq şəkildə
göstərmək üçün cəsarətləri var idi. Bu, şübhəsiz ki, onlardan cəsarət
tələb edirdi. Axı İsa sakitcə bütün norma və qaydaları pozurdu,
ortodoksal yəhudi rəhbərləri ilə qarşıdurmaya gedirdi. Budur, İsanı
günahkar və bidətçi kimi damğaladılar. Bununla belə, şagirdlər Onunla
birgə getməyə cəsarət etdilər. Heç yerdə heç bir həmfikir qrup
qalileyalı bu insanlar kimi ümidsiz bir iş üçün hər şeyi riskə atmayıb.
Heç kim heç vaxt bunu bilərəkdən etməyib. Bəli, bu on ikilərin müxtəlif
çatışmazlıqları var idi. Lakin onu da deməliyik ki, onlar İsa Məsihi
sevirdilər və bütün dünyaya Onu sevdiklərini elan etməkdən qorxmurdular.
Məsihçi olmaq elə budur. İsa onları iki səbəbdən çağırdı. Birincisi,
<em>onlar İsa ilə birlikdə olsunlar</em>. İsa onları çağırdı ki, onlar
Onun daimi yoldaşları olsunlar. Başqaları gəlib-gedə bilərdi: bu gün bir
izdiham, sabah başqa bir izdiham ola bilərdi; digərləri Onunla
münasibətlərində tərəddüd edə bilərdi. Lakin bu on iki nəfər İsanın
yaşadığı həyatı yaşamalı və hər vaxt Onunla olmalı idilər. İkincisi, İsa
onları <em>dünyaya göndərmək üçün</em> çağırdı. İsa istəyirdi ki, onlar
Onun nümayəndələri olsun. O istəyirdi ki, şagirdlər Onun haqqında
başqalarına danışsınlar. Onlar başqalarını fəth etmək üçün fəth
edildilər.</p>
<p>Onların üzərinə qoyulan tapşırığı yerinə yetirmək üçün İsa onlara
müəyyən qabiliyyətlər verdi. Birincisi, onlara <em>Müjdə sözü</em>
verdi. Onlar İsanın elçiləri olmalıdırlar. Bir müdrik deyirdi ki,
kiminsə təlimi yoxdursa, yaxud başqa bir insanın bütün qəlbi ilə təbliğ
etmək istədiyi təlimi yoxdursa, müəllim olmağa haqqı yoxdur. İnsanlar
həmişə deməyə sözü olanlara qulaq asacaq. İsa dostlarına deməyə söz
verdi. Bundan əlavə, İsa onlara güc və səlahiyyət verdi. Onlar da Onun
kimi cinləri qovmalı idilər. Onlar hər yerdə İsanı müşayiət etdiklərinə
görə Onun qüdrətindən və səlahiyyətindən pay aldılar.</p>
<p>Əgər biz İsa Məsihin ardıcılı olmağın nə olduğunu bilmək istəyiriksə,
Onun ilk həvariləri haqqında bir daha düşünməliyik.</p>
<p><strong>20-21</strong></p>
<h2 id="isa-məsihin-ailə-üzvlərinin-fikirləri-mark-320-21">İSA MƏSİHİN
AİLƏ ÜZVLƏRİNİN FİKİRLƏRİ (Mark 3:20-21)</h2>
<p>Bəzən insan elə danışır ki, onun sözlərini acı təcrübənin bəhrəsi
kimi başa düşmək olar. Bir dəfə İsa insanın həyatda üzləşməli olduğu hər
şeyi sadalayaraq dedi: «İnsanın düşməni öz ev əhli olacaq» (<em>Matta
10:36</em>). İsanın ailəsi fikirləşdi ki, O, ağlını itirib və Onu evə
aparmaq vaxtıdır. Gəlin baxaq, onlara belə düşünməyə vadar edən nə
idi?</p>
<p>1. İsa Nazaretdə evini və dülgərlik işini tərk etdi. Şübhəsiz ki, bu,
yaxşı sənət idi. Dülgərlik Onun dolanışığını təmin edə bilərdi. Birdən
O, səyyar təbliğçi olmaq üçün hər şeyi atıb evdən çıxdı. Onlar
düşünürdülər ki, heç bir ağıllı insan başını qoymağa yeri belə olmayan
səyyar təbliğçi olmaq üçün ona pul qazandıran işi tərk etməz.</p>
<p>2. Görünür, ortodoksal yəhudi rəhbərlərlə toqquşma məqamı
yaxınlaşırdı. Bəzi insanlar adama çoxlu zərər verə və bəla gətirə bilər.
Ən yaxşısı onlara dəstək olmaqdır, onlara qarşı çıxmaq təhlükəlidir.
İsanın ailəsi düşünürdü ki, heç bir ağıllı insan mövcud hakimiyyətə
qarşı çıxmağa cürət etməz. Çünki yaxşı bilirdilər ki, onlarla münaqişədə
həmişə məğlub olmağa məhkumdurlar. Heç kim cəzasız qalacağını düşünərək
ilahiyyatçılara və fariseylərə meydan oxuya bilməz.</p>
<p>3. İsa təzəcə Öz cəmiyyətini yaratmışdı. Qeyd etmək lazımdır ki, bu,
olduqca qəribə bir cəmiyyət idi: buraya balıqçılar, bir vergiyığan və
bir fanatik millətçi daxil idi. Sağlam düşüncəli insan belə adamlarla
dostluq etməzdi. Təbii ki, onlar karyera qurmaq niyyətində olan insana
heç bir fayda verə bilməzdi. İnsan düşüncəsi baxımından heç bir ağıllı
adam bu cür azğın insanları dost kimi qəbul etməz. Heç bir ağıllı və
tədbirli insan istəməz ki, adı belə insanlarla hallansın.</p>
<p>Özünə belə dostlar seçməklə İsa açıq şəkildə göstərdi ki, O,
insanların öz həyatını qurduğu üç formuldan imtina edir.</p>
<p>1. O, <em>etibarlılıq</em> meyarından imtina etdi. Bu dünyada
insanların əksəriyyəti məhz bunu axtarır. Əksər insanlar mümkün qədər az
maddi və maliyyə riskinin olacağı etibarlı iş və mövqe əldə etmək
istəyirlər.</p>
<p>2. O, <em>təhlükəsizlik</em> meyarından imtina etdi. İnsanların
əksəriyyəti təhlükəsizlikdə hərəkət etmək istəyir. Onları əxlaqi
cəhətdən, hərəkətlərin düzgün və ya yanlışlığından daha çox öz
hərəkətlərinin təhlükəsizliyi maraqlandırır. İnsanlar risklə əlaqəli
bütün davranışlardan instinktiv olaraq çəkinirlər.</p>
<p>3. O, hər kəsə göstərdi ki, <em>cəmiyyətin fikri</em> Onun üçün
əhəmiyyətli deyil. İsa hamıya göstərdi ki, insanların Onun haqqında
düşüncələri Ona maraqlı deyil. Q.C. Uellsin dediyi kimi, «Bir çox
insanların qulağında qonşuların səsi Tanrının səsindən daha güclü
eşidilir». Çox vaxt insanlar özlərindən soruşurlar: «Qonşular nə
deyəcək?»</p>
<p>İsa Məsihin dostlarını ən çox qorxudan Onun Özünü atdığı təhlükə idi.
Onlar düşünürdülər ki, heç bir ağıl insan özünü belə təhlükəyə atmaz.
Con Bunyan həbsxanaya düşəndə çox qorxmuşdu. O fikirləşirdi ki, onun
həbsi bir gün bitəcək. Edam olunmaq fikri onun rahat buraxmırdı. Amma
gün gəldi ki, o qorxduğuna görə utandı. «Zənnimcə ona görə utanırdım ki,
belə bir işə görə solğun üz və titrəyən dizlərlə öləcəyəm». Nərdivanla
dar ağacına qalxdığını görəndə bu qənaətə gəldi: «Düşündüm ki, mən öz
işimi davam etdirəcəyəm və yer üzündə rahatlıq tapsam da, tapmasam da,
Məsihlə birlikdə əbədi Padşahlıq naminə hər şeyi təhlükəyə atacağam.
Əgər Allah yanıma gəlmirsə, nə olacaqsa olsun, dənizdə boğulacağam və ya
üzəcəyəm, cənnətə və ya cəhənnəmə düşəcəyəm, gözlərimi yumub taxtadan
özümü əbədiyyətə atacağam. Rəbb İsa Məsih, əgər məni tutmaq
istəyirsənsə, bunu et. Yox, etməyəcəksənsə, mən <em>hər şeyi Sənin adın
naminə riskə ataram</em>». İsa da məhz belə etmək istəyirdi. <em>Sənin
adın naminə hər şeyi riskə atacağam</em> — İsanın həyatının mahiyyəti
məhz bu idi.</p>
<p><strong>22-27</strong></p>
<h2 id="ittifaq-və-ya-qələbə-mark-322-27">İTTİFAQ VƏ YA QƏLƏBƏ (Mark
3:22-27) </h2>
<p>Ortodoks yəhudi din rəhbərləri heç vaxt İsanın cinləri qovmaq
səlahiyyətinə şübhə etmirdilər. Bəli, onlar cinləri qova bilmirdilər.
Cinləri qovmaq şərqdə bu gün də normal bir hal kimi qəbul olunur. Lakin
onlar bəyan edirdilər ki, Onun gücü cinlərin başçısı ilə ittifaqdan
gəlir. Şərhçilərdən birinin dediyi kimi, «İsa baş cinin adı ilə kiçik
cinləri qovurdu». İnsanlar həmişə qara magiyaya inanırdılar və İsanın
bununla məşğul olduğunu iddia edirdilər.</p>
<p>İsa üçün bu arqumenti təkzib etmək çətin deyildi. Cinlərin
qovulmasının mahiyyəti ondan ibarət idi ki, cinləri çıxaran adam zəif
cini qovmaq üçün həmişə böyük gücə malik birini köməyə çağırırdı. Buna
görə də İsa deyir: «Özünüz düşünün! Əgər padşahlıq öz daxilindən
bölünübsə, məhv olar. Əgər bir evdə nifaq olarsa, o, uzun müddət davam
gətirməz. Əgər iblis öz cinləri ilə müharibə edirsə, o zaman həm onlar,
həm də onun gücü məhv olacaq. Çünki iblisin evində daxili müharibə
başlayıb. Başqa bir nümunə də çəkmək olar. Tutaq ki, siz fiziki cəhətdən
güclü insanı soymaq niyyətindəsiniz. Əgər siz o insanı özünüzə tabe
etdirməsəniz, onu məğlub edəcəyinizə ümid edə bilməzsiniz. Belə bir
adamın malını yalnız onu tam ram etdikdən sonra ala bilərsiniz». Cinlər
üzərində qələbə İsanın şeytanla əlbir olduğunu qətiyyən sübut etmirdi.
Əksinə, şeytanın müqavimətinin qırıldığını göstərirdi. Daha güclü ad
ortaya çıxmışdı. Şeytanın istilası başlamışdı. Bu bizə iki şeyi
göstərir.</p>
<p>1. İsa həyatı Allahın gücü ilə şər qüvvələr arasında mübarizə kimi
qəbul edir. İsa cavabı olmayan problemlər üzərində mübahisə etməklə vaxt
itirmirdi. O, şərin haradan hücum etdiyi haqqında mübahisə etmirdi. O,
sadəcə olaraq, onu məğlub edirdi. Qəribədir ki, insanlar şərin mənbəyi
haqqında mübahisə etməyə daha çox vaxt sərf edirlər, problemin həlli
üçün təcrübi üsullar seçməyə daha az vaxt ayırırlar. Kimsə bunu belə
təsvir edir: məsələn, bir adam yuxudan oyanıb evinin yandığını görür. O,
kresloda oturub «Həyət evlərində yanğınlar» adlı kitabı oxumayacaq. O,
əlində olanı götürüb yanğını söndürməyə başlayacaq. İsa həyatın
mahiyyəti olan və bütün dünyada tüğyan edən xeyirlə şər arasında
mübarizənin vacibliyini görürdü. O, şərlə mübarizə haqqında düşünmürdü.
O, şərlə mübarizə aparır, başqalarına da pisliyə qalib gəlmək və
yaxşılıq etmək üçün güc və səlahiyyət verirdi.</p>
<p>2. İsa xəstəliklərdən şəfa tapmanı şeytan üzərində ümumi qələbənin
bir hissəsi kimi görürdü. İsanın düşüncəsində bu, mühüm məqamdır. O,
insan bədənlərini insanların canı qədər xilas etmək istəyirdi və
bacarırdı. Xəstəliklərin müalicəsi üzərində işləyən həkim və elmi işçi
şeytan üzərində qələbəyə kahin qədər əmək sərf edir. Həkim və kahin
fərqli deyil, eyni işi görür. Onlar rəqib deyil, şər qüvvələrə qarşı
Allahın hərbi ittifaqında müttəfiqdirlər.</p>
<p><strong>28-30</strong></p>
<h2 id="bağişlanmayan-günah-mark-328-30">BAĞIŞLANMAYAN GÜNAH (Mark
3:28-30) </h2>
<p>Bu dəhşətli ifadənin nə demək olduğunu başa düşmək üçün biz onun
hansı şəraitdə deyildiyinə baxmalıyıq. İsa bunu ilahiyyatçılar və
fariseylərin Onun Allahın qüdrəti ilə deyil, iblisin gücü ilə şəfa
verdiyini bəyan edəndə söylədi. İlahiyyatçılar və fariseylər Allahın
təcəssüm olunmuş məhəbbətinə baxıb, onda iblisin gücünü görürdülər.
Yadda saxlamalıyıq ki, İsa burada Müqəddəs Ruh ifadəsini məsihçilikdə
başa düşülən mənada işlədə bilməzdi. Müqəddəs Ruh İsa Öz izzətinə
qayıdandan sonra insanların üzərinə endi. Yalnız Əllinci gün (Üç üqnum)
bayramında Müqəddəs Ruh insanların üzərinə endi, onlar Müqəddəs Ruhun
hüzurunu fiziki olaraq yaşadılar. Çox güman, İsa bu ifadəni yəhudi
mənasında işlətmişdir. Yəhudi dünyagörüşündə isə Müqəddəs Ruh iki mühüm
funksiya daşıyır. Birincisi, Müqəddəs Ruh insanlara Allahın həqiqətini
açırdı. İkincisi, insanlara bu həqiqəti gördükdə onu yalandan ayırmaq və
bilmək bacarığı verirdi. Məhz bu fikir bu hissəni anlamağımıza kömək
edəcək.</p>
<p>1. Allahın həqiqəti insanların həyatına gələndə Müqəddəs Ruh onu
bilmək qabiliyyəti verirdi. Əgər insan Allahın ona verdiyi
qabiliyyətləri inkişaf etdirməkdən və həyata keçirməkdən imtina edirsə,
sonda onları itirir: uzun müddət qaranlıqda yaşayan insan görmə
qabiliyyətini itirir; uzun müddət yataqdan qalxmayan insan yerimə
qabiliyyətini itirir; öyrənməkdən ciddi şəkildə imtina edən şəxs elmi
fəaliyyət qabiliyyətini itirir; əgər insan uzun müddət Allahın Ruhunun
rəhbərlik edən səsinə qulaq asmaqdan imtina edirsə, nəticədə onu görəndə
Allahın həqiqətini bilmək qabiliyyətini itirir. O, yaxşılığı şər,
pisliyi isə yaxşı hesab etməyə başlayır. Belə bir insan Allahın
səxavətini və xeyirxahlığını görüb, onları şeytani şər kimi qəbul edə
bilər.</p>
<p>2. Nə üçün belə günah ölümə aparan və bağışlanmazdır? Q.B. Syuit
deyir: «Xeyir mənbəyinin şərin daşıyıcısı ilə bərabər tutulması mənəvi
tənəzzüllə əlaqələndirilir. Bu isə artıq panaseya<a href="#fn16"
class="footnote-ref" id="fnref16" role="doc-noteref"><sup>16</sup></a>
kimi fəaliyyət göstərə bilməz». A.C. Roulinson bunu «cəmlənmiş pislik»
adlandırır, sanki biz burada bütün pisliyin əsas mahiyyətini görürük.
Bengel deyirdi ki, bütün başqa günahlar insanidir, bu günah isə
<em>şeytanidir</em>. Nə üçün o belə düşünürdü?</p>
<p>Gəlin əvvəlcə İsa Məsihin insanlara necə təsir göstərdiyinə baxaq.
Birincisi, hər şeydən əvvəl İsa Məsihin həyatının nur saçdığı gözəllik
və cazibə ilə müqayisədə insan özünün ləyaqətsizliyini görür. Şimon
Peter dedi: «Ya Rəbb, məndən uzaqlaş, axı mən günahkar bir adamam»
(<em>Luka 5:8</em>). Yaponiyalı bir cinayətkar Tokiçi İşi ilk dəfə
İncili oxuyanda belə demişdi: «Mən ürəyimin dərinliyinə kimi sarsıldım,
sanki ürəyimə on santimetr uzunluğunda bir mismar batdı. Bəlkə bu,
Məsihin məhəbbətidir? Bəlkə bu Onun iztirab və əzablarıdır? Mən nə
deyəcəyimi bilmirəm. Ancaq onu bilirəm ki, mən iman etdim və ürəyimin
sərtliyi qeyb oldu». Onun ilk təəssüratı ürəyinin dərin ağrı bürüməsi
idi. Bu ləyaqətsizlik hissi insanın ürəyinə bürünən kəskin ağrı ilə
birləşərək səmimi tövbəyə səbəb olur. Tövbəsiz isə bağışlanma olmur.
Əgər insan Müqəddəs Ruhun səsini dəfələrlə rədd edərək, özünü İsada,
ümumiyyətlə, gözəl heç nə görə bilməyəcək vəziyyətə çatdırırsa, o zaman
İsaya baxmaq belə onda günahkarlıq hissindən başqa heç bir məna kəsb
etməyəcək. O özünü günahkar hissi etmədiyi üçün tövbə edə bilmir. Tövbə
etmirsə, deməli, bağışlana bilməz. Lüsifer haqqında əfsanələrdən birində
deyilir ki, günlərin bir günü bir keşiş kilsə üzvləri arasında olduqca
yaraşıqlı bir gənc adamı görür. İbadətdən sonra gənc adam günahlarını
etiraf etmək üçün qalır. Gənc o qədər çox və dəhşətli günahlarını etiraf
edir ki, keşişin tükləri biz-biz olur. Keşiş deyir: «Bu qədər günah
etmək üçün çox yaşamalı idiniz». Gənc adam cavab verir: «Mənim adım
Lüsiferdir. Mən zamanın başlanğıcında cənnətdən qovulmuşam». Keşiş
deyir: «Amma bu halda da peşman olduğunu de, tövbə et, onda bağışlana
bilərsən». Gənc adam keşişə baxır, sonra geri dönüb uzaqlaşır. O, peşman
olduğunu demir, deyə də bilməz. Buna görə də o, əvvəlkindən daha betər
və daha lənətlənmiş vəziyyətə qayıdır. Bağışlanmanı ancaq tövbə edən
insanlar ala bilər. Məsihdə gözəlliyi görən, günahkarlığına nifrət edən,
onu aradan qaldırmayıb, hələ də çirkab və rüsvayçılıq içində qalan adam
bağışlanmanı əldə edə bilər. Amma dəfələrlə Allahın yönəldici rəhbər
əlinə qulaq asmaqdan boyun qaçıran, səxavət və xeyirxahlığı dərk etmək
qabiliyyətini itirən, əxlaqi fikirləri pozulduğundan pisliyi xeyir,
xeyiri isə şər hesab edən, günahkarlığını dərk etməyən, hətta İsa ilə
görüşəndə belə ​​tövbə etməyən insan bağışlanmayacaq: məhz bu, Müqəddəs
Ruha qarşı günahdır.</p>
<p><strong>31-35</strong></p>
<h2 id="əsl-qohumluq-münasibətləri-mark-331-35">ƏSL QOHUMLUQ
MÜNASİBƏTLƏRİ (Mark 3:31-35)</h2>
<p>İsa Məsih burada həqiqi qohumluğun əlamətlərini göstərir: qohumluq
təkcə ətdən və qandan ibarət deyil. Ola bilər ki, insan özünü qan
qohumluğu olmayan digər insana qan qohumluğu olan adamlardan daha yaxın
hiss etsin. Bəs əsl qohumluq nədir?</p>
<p>1. Qohumluq — ümumi baxışlar və yaşadıqları hadisələrdən eyni cür
təsirlənən təcrübədir. Xüsusən də bu təcrübə ümumi bir işdən əldə
edilirsə. Bir adamın dediyi kimi: «İki adam biri o birinə «yadındadırmı»
deyərək, birlikdə etdiklərini, yaşadıqlarını xatırlaya bilirsə, onda
dost olduqlarını deyə bilər». Bir gün bir adam rəfiqəsi yenicə vəfat
etmiş yaşlı qaradərili qadınla qarşılaşır. «Siz ona görə
təəssüflənirsinizmi?» — deyə adam soruşur. Qadın deyir: «Bəli, amma çox
kədərlənmirəm». «Amma keçən həftə sizi onunla bir yerdə gördüm. Siz
deyib-gülürdünüz. Yəqin ki, siz çox gözəl dost olmusunuz». «Bəli, mən
onunla dost idim. Biz birlikdə deyib-gülə bilərdik. Amma yaxşı dost
olmaq üçün insanlar birlikdə həm də ağlamalıdır». Burada böyük həqiqət
var. Əsl qohumluq ümumi yaşantılara əsaslanır, məsihçilərin isə ümumi
yaşantıları var: onlar bağışlanmış günahkarlardır.</p>
<p>2. Həqiqi qohumluq — həm də <em>ümumi maraqların</em> olmasıdır. A.M.
Çerqvin «Dünyaya müjdədə Müqəddəs Kitab» adlı kitabında maraqlı fikir
söyləyir. Müqəddəs Kitabı yayanların ən böyük çətinliyi kitab satışı
zamanı yaranmır. İnsanları daim Müqəddəs Kitabı oxumağa inandırmaq daha
çətindir. A.M. Çerqvin davam edir: «Çindəki inqilabdan əvvəlki ruhani
kitablar paylayan adam dükandan dükana, evdən evə, fabrikdən fabrikə
gəzirdi. O, çox vaxt ruhdan düşürdü, çünki oxucuların çoxu oxumağa
marağını itirmişdi. Sonda o onları bir araya toplayıb qruplar yaratmağa
başladı, birlikdə ibadətlər təşkil etdi, yavaş-yavaş bu qruplardan yaxşı
təşkil olunmuş cəmiyyət quruldu». Təcrid olunmuş qruplar ümumi maraqlar
qrupuna çevriləndə, əsl qohumluq yaranır. Məsihçilərin ümumi marağı var,
çünki onlar İsa Məsih haqqında daha çox öyrənmək istəyirlər.</p>
<p>3. Qohumluq — həm də <em>ümumi itaətdən</em> yaranır. Məsihin
şagirdləri qarışıq bir qrupdan ibarət idi. Onların arasında müxtəlif
inanclı və fikirli adamlara rast gəlmək olardı. Məsələn, vergiyığan
Matta və fanatik Millətçi Şimon bir-birlərinə nifrət etməli idilər.
Yəqin ki, belə idi. Lakin onlar bir-birinə bağlı idilər, çünki onların
hər biri İsa Məsihi öz Rəbbi kimi qəbul etmişdi. Müxtəlif mənşəli,
müxtəlif təbəqəli və tamamilə fərqli dünyagörüşü olan əsgərlərdən
komandirlər nə qədər alay yaradır. Ancaq bu adamlar uzun müddət bir
yerdə olsalar, onlar əsl yoldaşlara çevriləcək. Onları ümumi komandirə
itaət birləşdirir. İnsanların ümumi rəhbəri olanda, onlar dost ola
bilərlər. İnsanlar İsa Məsihi sevəndə, yalnız onda bir-birilərini sevə
bilərlər.</p>
<p>4. Həqiqi qohumluq həm də <em>ümumi məqsədlə</em> müəyyən edilir. Heç
bir şey ümumi məqsəd kimi insanları birləşdirmir. Bundan İmanlı
Cəmiyyəti böyük dərs götürməlidir. A.M. Çerqvin Müqəddəs Kitaba marağın
yaranması haqqında danışanda, belə bir sual verir: bu, ekumenik<a
href="#fn17" class="footnote-ref" id="fnref17"
role="doc-noteref"><sup>17</sup></a> problemə imanlı cəmiyyətinin
prinsiplərindən daha çox Müqəddəs Kitab prinsiplərinə əsaslanan yeni
yanaşmanın mümkünlüyünü göstərirmi?</p>
<p>Lakin imanlı cəmiyyətlər nə qədər idarəetmə formaları, müqəddəs
mərasimlərin idarə edilməsi və digər şeylərə görə — xidmətçilərin təqdis
və təyinat məsələləri üzrə mübahisə edəcəksə, heç vaxt birləşməyəcəklər.
Onların indi razılaşa gələcəkləri yeganə şey — insanları İsa Məsihə cəlb
etməyə çalışmalarıdır.</p>
<p>Əgər qohumluq ümumi məqsədə əsaslanırsa, onda məsihçilər onun sirrini
bilirlər. Çünki onların hamısı Məsihi daha yaxşı tanımağa və insanları
Onun Padşahlığına gətirməyə çalışır. Bizi fərqləndirən hər nə olursa
olsun, hamımız bu fikirlə razılaşırıq.</p>
