<h1>4-cü fəsil</h1>
<p><strong>1-2</strong></p>
<h2 id="məsəllərlə-təlim-mark-41-2">MƏSƏLLƏRLƏ TƏLİM (Mark 4:1-2)</h2>
<p>Burada İsa Məsihin fəaliyyətinin yeni mərhələsi başlayır. O, artıq
sinaqoqlarda deyil, gölün sahilində öyrədirdi. Əvvəlcə O, ravvinlər kimi
eyni üsullarla öyrədirdi. İndi isə O, yeni üsullara əl atmalı oldu.</p>
<p>Qeyd etmək lazımdır ki, İsa yeni üsullardan istifadə etməyə hazır
idi. O, vəzlərini və təlimini sinaqoqlardakı adi toplantıdan açıq səma
altında sadə insanlar kütləsinə daşımağa hazır idi. Con Vesli uzun
müddət ortodoksal İngiltərə Kilsəsinin sadiq xidmətçisi idi. Bristolda
isə onun dostu Corc Vaytfild açıq havada mədənçilərə vəz edirdi. Onun
vəzinə qulaq asmaq üçün iyirmi minə qədər adam gəlirdi və yüzlərlə insan
iman edirdi. Corc Vaytfild Con Veslini onun yanına gəlməyə dəvət edəndə,
Vesli belə cavab vermişdi: «Mən rahat otaqları, yumşaq yastıqları, gözəl
kafedranı sevirəm». Açıq səma altındakı vəz onu çox qıcıqlandırırdı. O
öz-özünə dedi: «Əvvəlcə mən belə qəribə davranışla razılaşa bilmirdim,
çünki həyatım boyu ədəb-ərkan və qurulmuş nizam-intizam normalarına
sadiq qalmışdım. Hətta insan xilasının kilsədə olmamasını günah hesab
edirdim». Amma Vesli açıq havada təbliğ etməklə insanların canını
qazanmağın mümkün olduğunu görüb dedi: «Mən faktlara qarşı çıxa
bilmərəm».</p>
<p>Ortodoksal yəhudilər arasında normalardan uzaqlaşmaya azadlıq və
sensasiya arxasınca getmək kimi baxanlar, yəqin ki, çox idi. Lakin İsa
yeni üsulları və formaları nə vaxt istifadə edəcəyini biləcək qədər
müdrik, onları tətbiq etmək üçün isə kifayət qədər qətiyyətli və
cəsarətli idi. Onun da Cəmiyyəti belə müdrik, qətiyyətli və cəsarətli
olsaydı, yaxşı olardı. Yeni təbliğ forması həm də yeni üsullar tələb
edirdi. Onlardan biri İsanın xalqa <em>məsəllərlə</em> danışmasından
ibarət idi. <em>Məsəl</em> hərfi mənada <em>bir şeyin başqa şeylə
yan-yana qoyulması</em> deməkdir, başqa sözlə, <em>müqayisədir</em>. Bu,
<em>ruhani, müqəddəs məna daşıyan dünyəvi hekayədir</em>. Səmavi bir şey
dünyəvi bir şeylə müqayisə edilir ki, ilahi həqiqət yer üzərindəki
təsvirlərlə daha aydın və başadüşülən olsun. Nəyə görə İsa bu üsulu
seçdi? Nə üçün O Özünə xas olan bu üsuldan tez-tez istifadə edirdi?
Hətta dindən uzaq bir çox insanlar üçün O, misilsiz məsəllər ustası
olaraq həmişəlik yaddaşda qaldı.</p>
<ol type="1">
<li><p>Hər şeydən əvvəl İsa məsəllər metodunu ona görə seçdi ki,
insanlarda dinləməyə maraq yaratsın. İndi O, sinaqoqda toplaşan və
ibadətin sonuna qədər birtəhər öz yerlərində qalmalı olan insanlara
müraciət etmirdi. O, indi açıq səma altında istənilən vaxt dağılışmaqda
sərbəst olan izdihamla danışırdı. Ona görə də <em>insanlarda maraq
oyatmaq vacib</em> idi. Əgər onları vəz maraqlandırmasa, onlar sadəcə
dağılışacaqlar. Filip Sidney şairin sirri haqqında belə deyir: «O sizin
yanınıza nağılla, uşaqları oyundan ayıran, qocaları yataqdan qoparan
nağılla gəlir». İnsanların diqqətini cəlb etməyin ən doğru yolu —
hekayələr danışmaqdır. İsa da bunu bilirdi.</p></li>
</ol>
<p>2. Bundan əlavə, İsa yəhudi müəllimlərə yaxşı məlum olan məsəllər
üsuluna müraciət etdi. Məsəllərə Əhdi-Ətiqdə də rast gəlinir — ən məşhur
hekayə isə bir kasıbın yeganə quzusu haqqında məsəldir. Padşah Davud
Uriyanı xaincəsinə öldürtdürüb, Bat-Şevanı özünə arvad edəndə, Natan
peyğəmbər bu məsəli Davuda danışdı (<em>2Şamuel 12:1-7</em>). Ravvinlər
də, adətən, öz təlimlərində məsəllərdən istifadə edirdilər. Deyilənə
görə, ravvin Meyrin çıxışının üçdə birini məhkəmə qərarları, üçdə birini
şərhlər, üçdə birini isə məsəllər təşkil edirdi. Məsələn, ravvinlərin
iki məsəllindən nümunə çəkək. Bu məsəldən birinin yaradıcısı rabbi
Yəhuda idi (<em>təxminən b.e.190-cı il</em>). Bir dəfə Roma imperatoru
Antoni ondan soruşmuşdu ki, əgər ruh bədəni tərk etdikdən sonra
(ayrı-ayrılıqda onlar artıq günah işlədə bilməzlər), yer üzündə
etdikləri günahlara görə o dünyada bir-birilərini günahlandırmağa
başlasalar, insanları axirətdə necə cəza gözləyə bilər? Rabbi bu suala
məsəllə cavab vermişdi:</p>
<blockquote>
<p>«Bir padşahın gözəl meyvələr yetişən bağı var idi. Padşah bağa biri
kor, digəri isə ayağı şikəst olan gözətçi qoydu. Ayağı şikəst olan kora
dedi: «Mən bağda gözəl meyvələr görürəm. Məni ora apar ki, onları dərim
və biz birlikdə yeyək». Kor razılaşdı və hər ikisi meyvələrdən yedi. Bir
neçə gün keçəndən sonra bağın sahibi gəlib gözətçilərdən meyvələr
haqqında soruşdu. Ayağı şikəst olan adam belə cavab verdi: «Mənim ayağım
şikəstdir, mənim əlim meyvələrə çatmır, burada mənim günahım yoxdur».
Kor isə: «Mən onları heç görməmişəm, mənim də günahım yoxdur» dedi.
Padşah və bağ sahibi nə etdi? O, koru ayağı şikəst olan adamı aparmağa
məcbur etdi və beləcə hər ikisini mühakimə etdi. Allah da beləcə insanın
ruhunu bədənə qaytaracaq və hər ikisini cəzalandıracaq».</p>
</blockquote>
<p>Rabbi Hiyyinin oğlu Abin iyirmi səkkiz yaşında vəfat edəndə, yas
mərasimində ravvin Tserah belə məsəl çəkdi:</p>
<blockquote>
<p>«Bir padşahın çoxlu işçisi olan üzüm bağı var idi. Onlardan biri
xüsusilə bacarıqlı idi. Sizcə, padşah nə etdi? O, həmin işçini işindən
ayırıb bağda gəzişə-gəzişə onunla söhbət etdi. İşçilər axşam padşahın
yanına gündəlik qazanc üçün gələndə, həmin bacarıqlı işçi də onlarla
birlikdə gəlib gündəlik maaşını tam aldı. Bunu görən başqa işçilər
əsəbiləşib dedilər: «Biz bütün günü işlədik, bu adam isə cəmi iki saat
işlədi. Nə üçün padşah ona da bizim kimi eyni pulu verdi?» Padşah buna
belə cavab verdi: «Siz nədən narazısınız? O öz bacarığı ilə iki saat
ərzində sizin bir gündə etdiyinizdən daha çox şey etdi». Rabbi Avin ben
Hiyya da belədir. İyirmi səkkiz il ərzində o, başqalarının yüz ildə
bildiyindən çox bildi. Budur, o, həyatdakı işini tamamlayıb,
başqalarından daha tez cənnətdə gedib zəhmətinin mükafatını tam almaq
hüququ qazanıb».</p>
</blockquote>
<p>İsa Məsih yəhudilərin yaxşı bildiyi və başa düşdüyü məsəllər
üsulundan istifadə etdi.</p>
<p>3. Məsəl üsulundan istifadə edərək İsa mücərrəd fikirləri
konkretləşdirdi. Mücərrəd fikirləri yalnız bəzi adamlar başa düşə bilər.
Əksər insanlar obraz və təsvirlərlə düşünür. <em>Gözəllik</em> haqqında
uzun-uzadı danışmaq olar, amma bu, heç kimin ağlını və biliyini
artırmayacaq. Ancaq bir insanı göstərib «Bu, gözəl insandır» desək,
dərhal hər kəsə gözəlliyin nə olduğu aydın olacaq. Xeyirxahlıq haqqında
çox danışa, lakin xeyirxahlığın nə olduğunu ifadə edə bilməzsiniz. Ancaq
hər kəs xeyirxahlığı görəndə, onun nə olduğunu bilir. Müəyyən mənada hər
bir söz nümunə ilə göstərilməlidir, hər fikir insanda təcəssüm
olunmalıdır. Əhdi-Cədiddə imandan söhbət gedəndə, müəlliflər İbrahim
peyğəmbərdən nümunə gətirirlər. Yəni iman anlayışı İbrahimin simasında
göstərilir. İsa müdrik müəllim idi. O başa düşürdü ki, sadə ağılların
mücərrəd fikirləri dərk etməsini gözləmək mənasızdır. Buna görə də O,
mücərrəd fikirləri konkret hekayələrdə əks etdirir. O, bu fikirləri
əməldə göstərir. İsa onları insanların başa düşə bilməsi üçün təsvir
edir.</p>
<p>4. Məsəllərin üstünlüyü insanı düşünməyə sövq etməsindən ibarətdir.
Məsəl hər şeyi hazır şəkildə təqdim etmir, lakin insanı nəticəyə gəlməyə
və həqiqəti tapmağa həvəsləndirir. Uşağa ən pis köməyi onun əvəzinə iş
görən edir. Əgər biz məsələni onun əvəzinə həll etsək, inşa yazsaq, bu
ona kömək etməyəcək. Ona əsl köməyi tapşırığının <em>özü</em> etməli
olduğunu məsləhət görən adam edir. İsa Məsihin də məqsədi eynidir. Əgər
insan həqiqət barədə şəxsi açıqlama alırsa, o, həmişə insana ikiqat
təsir edir. İsa insanları heç vaxt əqli düşüncədən uzaqlaşdırmırdı,
əksinə, onları düşünməyə təşviq edirdi. İsa insanların zehnini
rahatlaşdırıb yatmağa deyil, oyadıb işə salmağa çalışırdı. İsa adamları
məsuliyyətdən azad etmək istəmirdi. Əksinə, onların üzərinə məsuliyyət
qoymaq istəyirdi. Buna görə də O, təfəkkürlərini əvəz etmək üçün deyil,
onları düşünməyə sövq etmək üçün məsəllər üsulundan istifadə edirdi. O,
həqiqəti onlara örtülü şəkildə təqdim edirdi ki, onlar səy göstərib,
həqiqəti özləri kəşf etsinlər, beləcə həqiqəti mənimsəsinlər.</p>
<p><strong>3-9</strong></p>
<h2 id="yer-üzündəkindən-səmaya-doğru-mark-43-9">YER ÜZÜNDƏKİNDƏN SƏMAYA
DOĞRU (Mark 4:3-9) </h2>
<p>Biz bu məsəlin şərhini Markın təfsir etdiyi yerə çatana qədər təxirə
salacağıq. İndi isə İsanın təcrübədə tətbiq etdiyi məsəllərdəki təlim
üsulunu nəzərdən keçirəcəyik. Hər şey yenə gölün sahilində baş verir.
İsa sahilin yaxınlığındakı qayıqda oturmuşdu. Sahilin kənarlarını su
yuyaraq izdiham üçün təbii amfiteatr yaradırdı. İsa izdihama danışanda,
sahilin yaxınlığında toxum səpən bir əkinçi gördü. «Qulaq asın: bir
əkinçi toxum səpməyə çıxdı». Məsəl metodunun mahiyyəti elə bundadır.</p>
<p>1. İsa <em>orada, sonra</em> baş verəcək hadisələrə keçmək üçün
<em>burada</em>, <em>indi</em> baş verənlərdən başlayır. O, insanların
düşüncəsini göylərə yönəltmək üçün indi hər kəsin gözü önündə dayanan
bir nümunədən başlayır. İsa görünməyənə və təsəvvür olunmayana keçmək
üçün hər kəsə aydın görünən və aşkar olandan başlayır. O, heç kəsin
ağlına gəlmədiyi bir şeyə keçmək üçün hamının bildiyindən başlayır. İsa
Məsihin təliminin mahiyyəti budur. O, insanları onların bilmədiyi,
anlamadığı və çətin şeylərlə çaşdırmırdı. O, hətta uşağın başa düşə
biləcəyi ən sadə şeylərdən başlayırdı.</p>
<p>2. Bununla İsa Məsih yerlə göy arasında həqiqi əlaqənin olduğuna
inandığını nümayiş etdirirdi. İsa heç vaxt dünyanın qaranlıq səhra
olması ilə razılaşmazdı. İsa inanırdı ki, insanlar Allahı adi, gündəlik
şeylərdə görə bilərlər. Vilyam Tempel bunu belə ifadə etmişdi: «İsa
insanlara Allahın yaratdıqlarını adi gündəlik şeylərdə — doğan günəşdə,
yağan yağışda və böyüyən bitkidə görməyi öyrədirdi». Həvari Paul artıq
çoxdan bu fikirdə idi ki, dünyanın yaradılışından bəri Allahın gözə
görünməyən xüsusiyyətləri, yəni əbədi qüdrəti və ilahiliyi Onun
yaratdıqları vasitəsilə üzə çıxır (<em>Romalılara 1:20</em>). İsa üçün
bu dünya acınacaqlı və məşəqqətli görünmürdü. O, dünyada yaşayan Allahın
pənahgahını görürdü. Kristofer Ren Londonda özünün inşa etdiyi Müqəddəs
Paul Kilsəsində dəfn edilib. Onun məzar daşında latın dilində sadə bir
yazı var: «Əgər onun məzar daşını görmək istəyirsinizsə, ətrafınıza
baxın». İsa adi gündəlik həyatdakı şeyləri onları Allaha aparan
işarələrin tükənməz mənbəyi kimi görürdü, təbii ki, insanlar həmin
işarələri düzgün oxuyardılarsa.</p>
<p>3. Məsəllərin ən vacib xüsusiyyəti onların kortəbii, improvizə
edilmiş və gözlənilməz olması idi. İnsanlarla ümumi təmas nöqtələrini
axtaran İsa ətrafına baxıb əkinçini görür və danışmaq üçün bir mövzu
tapır. Məsəllər sakit iş otağında yaranmayıb, diqqətlə düşünülməyib və
üzərində məşq edilməyib. Onların böyük təsiri ondadır ki, İsa əbədi
qalan bu qısa hekayələri bədahətən nəql edirdi. Onlar mübahisənin
gedişində anın tələbi ilə yaranırdı. K.J.Kadu məsəli belə tərif edir:
«Məsəl həm ibadətdə, həm də mübahisədə istifadə olunan sənət əsəridir.
Məsəlin bu qədər az olmasının səbəbi budur ki, onu yaratmaq üçün çox
çətin şəraitdə işləyən sənətkarın istedadı lazımdır. Müqəddəs Kitabda üç
tipik məsəldə rəvayətçi həyatını riskə atır. Yotam ağaclar və onların
padşahı məsəlini Şekem sakinlərinə danışmışdı (<em>Hakimlər
9:8-15</em>). Sonra isə o qaçıb canını qurtarmağa məcbur oldu. Natan
peyğəmbər yeganə qoyun haqqında məsəli ilə şərq padşahının günahını ifşa
etdi (<em>2Şamuel 12:1-7</em>). Pis bağbanlar məsəlində İsa Özünü
müdafiə etmək üçün ölüm hökmündən arqument kimi istifadə edir. Çox vaxt
məsəl mübahisədə, polemikada istifadə olunur, məsəli əvvəlcədən
hazırlamırlar, gözlənilməz vəziyyətin öhdəsindən gəlmək üçün mübahisə
zamanı birdən çəkirlər. Ən yaxşı və uğurlu məsəllər onu çəkənin
həssaslığını, yüksək şairlik məharətini, bəsirətini, sürətini və
aktyorluq qabiliyyətini göstərir. Eləcə də səs-küylü mübahisə və
təhlükənin ortasında onun ağlının itiliyindən xəbər verən cəsarətini
göstərir».</p>
<p>Əgər biz İsanın məsəllərinin bədahətən yarandığını, anın tələbinə
cavab verdiyini və bariz nümunəyə əsaslandığını xatırlasaq, daha çox
təəccüblənəcək və heyran olacağıq.</p>
<p>4. İsa Məsihin məsəllərini şərh edərkən yadda saxlamalı olduğumuz
vacib məqam var. Hər şeydən əvvəl onlar oxucu üçün deyil,
<em>dinləyici</em> üçün nəzərdə tutulub. Başqa sözlə desək, insanlar iş
otağında sakitcə oturub onları diqqətlə, sözbəsöz təhlil edə və araşdıra
bilmirdilər.</p>
<p>Məsəllər asudə vaxtda öyrənmək üçün deyil, dinləyicilərə dərhal təsir
etmək və onlarda reaksiya yaratmaq üçün danışılırdı. Yəni məsəlləri
<em>alleqoriya kimi</em> şərh etmək olmaz. «Zəvvarın səyahəti» və
«Kraliça pəri» — hər hadisənin, hər personajın, hər bir detalın simvolik
məna daşıdığı alleqorik əsərlərdir. Ona görə də tamamilə təbiidir ki,
hər bir belə alleqoriya əsəri diqqətli araşdırma tələb edir. Məsəlləri
isə insanlar yalnız bir dəfə eşidirdilər. Odur ki, məsəlləri təhlil
edərkən biz onda gizli və alleqorik məna axtarmamalıyıq. Yalnız dərhal
gözə çarpan və şimşək kimi çaxan fikri tutmalıyıq. Məsəldə hər detalın
arxasında gizli məna axtarmaq səhvdir. Belə sual vermək yerinə düşər:
«Bu hekayəni ilk dəfə eşidən adamın ağlında hansı fikirlər yaranır?»</p>
<p><strong>10-12</strong></p>
<h2 id="allahin-padşahliğinin-sirri-mark-410-12">ALLAHIN PADŞAHLIĞININ
SİRRİ (Mark 4:10-12) </h2>
<p>Bu hissə Müjdələrdə ən çətin hissələrdən biri hesab olunur. Müqəddəs
Kitabın Azərbaycan dilinə tərcüməsində «Allahın Padşahlığının
<em>sirri</em>» yazılıb. Yunan dilində <em>misteriya</em> sözü xüsusi
terminologiyaya aiddir. Bu sözün mənası son dərəcə mürəkkəb və sirli bir
şey ifadə etmir. Bu söz həsr olunmayan insan üçün anlaşılmaz, həsr
olunan insan üçün isə tamamilə aydın olan hansısa hadisəni ifadə
edir.</p>
<p>Əhdi-Cədid dövründə bütpərəst ölkələrdə <em>misteriya dinlər</em>
məşhurlaşmışdı. Onlar insanlara hansısa tanrı ilə ünsiyyət qurmağı və
hətta birləşməyi vəd edirdi. Bu da guya onlara dünyəvi dəhşətlərdən və
ölüm qorxusundan qurtulmağa imkan verəcək. Bu misteriya dinlərin, demək
olar ki, hamısının əsasında əzab çəkən, ölən və yenidən dirilən hansısa
tanrının hekayəsi dayanırdı. Həmin dinlərin hamısı hərəkət xarakteri —
tanrının əzablarını təmsil edən misteriya daşıyırdı.</p>
<p>Ən çox İsidanın misteriyası yayılmışdı. Həmin misteriyada Osiris
müdrik və xeyirxah bir padşah idi. Qəddar qardaşı Set ona nifrət edirdi.
Bir dəfə o, yetmiş iki sui-qəsdçi ilə birlikdə Osirisi ziyafətə dəvət
etmişdi. Orada onu ölçüsünə uyğun və hiyləgərcəsinə hazırlanmış bir
tabuta girməyə razı saldılar. Osiris tabutda uzananda, onun qapağını
bərk-bərk bağlayıb Nil çayına atdılar. Osirisin sadiq arvadı İsida uzun
və yorucu axtarışlardan sonra onun cəsədini tapıb evə gətirdi. İsida
evdə olmayanda Set yenə gəlib cəsədi oğurladı, onu on dörd hissəyə
bölüb, bütün Misirə göndərdi. İsida yenidən ağrılı və yorucu axtarışa
çıxdı. Nəhayət, bütün hissələri tapıb, onları sehrli gücü ilə
birləşdirdi və Osirisi həyata qaytardı. Həmin andan etibarən Osiris
dirilərin və ölülərin ölməz padşahına çevrildi. Misteriyanın mahiyyəti
belə idi.</p>
<p>Həmin dinə qoşulmaq istəyən namizəd uzun müddət təmizlənmə, oruc,
asket<a href="#fn18" class="footnote-ref" id="fnref18"
role="doc-noteref"><sup>18</sup></a> məşqləri keçir, həmçinin Osiris və
İsidanın tarixinin daxili məzmunu ilə bağlı məsələlərdə
təlimatlandırılırdı. Bundan sonra bütün dramatik hekayə iztirablar,
kədər, dirilmə və qələbə ilə bitən teatr şəklində şəhnələşdirilir,
emosional vəziyyət yaratmaq üçün musiqi, buxur və parlaq liturgiyadan
istifadə edilirdi. Səhnə zamanı iştirakçı özünü tanrısı ilə bir hiss
edir, əziyyət çəkir və onunla birgə qalib gəlirdi. O, tanrı ilə
birləşərək ölümdən ölümsüzlüyə keçirdi. Mahiyyət ondan ibarət idi ki,
həsr olmayanlar üçün bu, heç bir məna daşımırdı, həsr olunanlar üçünsə
bu, böyük əhəmiyyətə malik idi.</p>
<p>Müqəddəs Kitabda <em>sirr</em> kimi tərcümə olunan yunan sözü
<em>misteriyanın</em> xüsusi mənası budur. Əhdi-Cədiddə söhbət Allahın
Padşahlığının <em>sirlərindən</em> gedəndə, bu, heç də o demək deyil ki,
Allahın Padşahlığı haradasa uzaqda yerləşir və başa düşmək üçün
əlçatmazdır. Bu o deməkdir ki, o, ürəyini İsaya verməyənlər üçün
tamamilə anlaşılmaz və əlçatmazdır. Yalnız İsanı Rəbb kimi qəbul edən
insan Allahın Padşahlığının mənasını anlaya bilər.</p>
<p>Növbəti hissə, doğrudan da, çətindir. Əgər görünənləri həqiqət kimi
qəbul etsək, onda elə təəssürat yaranır ki, İsa deyilənlərin mənasını
sadə insanlardan gizlətmək üçün qəsdən məsəllərlə öyrədir. Lakin bu
hissənin ilkin mənasının nə olub-olmamasından asılı olmayaraq, bir şey
tamamilə aydındır: İsa mənanı və həqiqəti gizlətmək üçün deyil,
insanlara onu görməyə kömək etmək və onları dərk etməyə təşviq etmək
üçün məsəllərdən istifadə edirdi. Bəs nəyə görə onda bu hissə belə
formada ərsəyə gəldi? Məsələ bundadır ki, bu, <em>Yeşaya 6:9-10</em>-dan
bir sitatdır. Bu hissə əvvəlcədən insanları çaşdırırdı. İsa Məsih onu
istifadə etməzdən əvvəl <em>iki yüz</em> ildən çox insanları narahat
edirdi. Yəhudi mətnində, bu hissə, sözün əsl mənasında, belə səslənir:
«Get bu xalqa bunu çatdır: «Eşitdikcə eşidəcəksiniz, amma
anlamayacaqsınız, gördükcə görəcəksiniz, amma qəbul etməyəcəksiniz. Bu
xalqın ürəyini kütləşdir, qulaqlarını ağır eşidən elə, gözlərini bağla
ki, gözləri ilə görməsinlər, qulaqları ilə eşitməsinlər, ürəkləri ilə
anlamasınlar ki, bunlar yenidən şəfa tapa bilsin».</p>
<p>İlk baxışdan belə görünür ki, Allah Yeşayaya insanları anlamaq
qabiliyyətindən məhrum etmək üçün qəsdən təyin olunmuş yolla getməyi əmr
edir. Bizim eradan əvvəl III əsrdə Müqəddəs Yazılar qədim ibrani
dilindən yunan dilinə tərcümə olunmuşdu. Yunan versiyası olan
Septuaqinta yunan dilində danışılan bütün ölkələrə yayıldığı üçün o
dövrdə dünyanın ən təsirli kitablarından birinə çevrilmişdi.
Septuaqintanın tərcüməçiləri bu qəribə hissədə çaşdılar və onu başqa cür
tərcümə etdilər: Allah dedi: «Get bu xalqa bunu çatdır: «Siz doğrudan da
eşidəcəksiniz, amma anlamayacaqsınız, siz görəcəksiniz, amma qəbul
etməyəcəksiniz. Çünki bu xalq ürəyini kütləşdirdi, qulaqları ilə ağır
eşidir və gözləri bağlanıb, belə ki, gözləri ilə görmürlər, qulaqları
ilə eşitmirlər, ürəkləri ilə anlamırlar və Mənə sarı dönmürlər ki,
onlara şəfa verim». Yunan versiyasında insanlar heç nə başa düşməsinlər
deyə Allahın onları qəsdən belə küt etməyi yazılmayıb. Orada deyilir ki,
insanlar özləri küt oldular ki, artıq heç nə başa düşmürdülər. Bu isə
tamamilə başqa mənadır. Hər şey onunla izah olunur ki, heç kim səsin
intonasiyasını hərflərlə tərcümə edə və ya yaza bilməz. Yeşaya peyğəmbər
yarı istehza, yarı məyusluqla, ümumiyyətlə isə sevgi ilə danışırdı. O
düşündü: «Allah məni bu xalqa Onun həqiqətini çatdırmaq üçün göndərib.
Amma etdiyim xeyirxahlıq sanki onları Allahdan uzaqlaşdırır. Mən beləcə
hətta divara da danışa bilərəm. Elə düşünmək olar ki, guya Allah onların
qulaqlarını xeyirxahlıq üçün bağlayıb».</p>
<p>Buna görə də İsa insanlara məsəllər danışırdı ki, onlar mənanı dərk
etsin və Allahın həqiqəti onlara aydın olsun. Lakin İsa onların
gözlərində elə küt dərrakə gördü ki, bu insanlar öz eqoist
düşüncələrindən, mövhümatlarından başqa hər şeyə kor olublar. Onda İsa
şagirdlərinə müraciət edib dedi: «Bir dəfə Yeşaya peyğəmbərin nə
dediyini xatırlayırsınızmı? Yeşaya peyğəmbər demişdi ki, o, seçilmiş
İsrail xalqına Allahdan xəbər çatdıranda, onların zehni kütləşdiyinə
görə, onlar heç nə başa düşmədilər. Sanki Allah onların zehnini açmadı,
əksinə, bağladı. Bu gün də Mən eyni hissi keçirirəm». İsa bunu qəzəblə,
qıcıqlanaraq və acı çəkərək demədi. O, bunu insanlara əbəs yerə
göstərdiyi məhəbbətlə, bu xalqa böyük bəxşiş gətirən insanın kəskin
kədəri, öz nadanlıqları və korluqları üzündən qəbul etmək istəmədikləri
ağrılı bir təlaşla söylədi. Əgər biz bu sözlərdə qıcıqlanma yox,
məyusluq eşidiriksə, onda onlar bizim üçün başqa cür səslənəcək. Biz bu
sözlərdə insanların gözünü bilərəkdən kor edən və Öz həqiqətini onlardan
gizlədən Allahı deyil, korazehin olmuş insanları görürük. Sanki Allahın
da bu tənbəllik və korazehinliyin zirehini qırıb məhv etməsi ümidsiz
görünür.</p>
<p><strong>13-20</strong></p>
<h2 id="bol-məhsul-mark-413-20">BOL MƏHSUL (Mark 4:13-20)</h2>
<p>Bu məsəlin hər bir detalı dinləyicilərə yaxşı tanış idi. Çünki bu
təfərrüatlar onların gündəlik həyatının ayrılmaz hissələrindən idi.
Məsəldə dörd növ torpaqdan bəhs olunur.</p>
<p>1. Adətən, yolların kənarında torpaq bərk olurdu. Toxum belə torpağa
müxtəlif yollarla düşə bilərdi. İsraildə tarlalar ot basmış cığırlarla
ayrılan dar zolaqlar idi. Belə yerdə torpaq yoldan keçənlərin ayaqları
altında daş kimi bərkiyirdi. Əkin zamanı əkinçi toxumları səpəndə, bir
neçə toxum belə torpağa düşsə də, cücərə bilməzdi. Amma səpin başqa cür
aparılırdı: eşşəyin belinə bir kisə toxum bağlayır, küncdən deşik açır,
eşşəyi irəli-geri aparırdılar. Bu zaman toxum yerə tökülürdü. Toxum yerə
töküldükcə istər-istəməz bir neçəsi yola düşürdü, quşlar da gəlib onları
dənləyirdi. Məsihin həqiqətini ürəyinə heç cür buraxmayan bəzi insanlar
da belədir. Bu, ona görə baş verir ki, dinləyicilərdə Məsihə maraq
yoxdur. Marağın olmaması isə insanın Məsihin ardınca getməyə qərar
verməsinin nə qədər vacib olduğunu düzgün anlamamasından irəli gəlir.
Məsihçilik isə bir çox insana heç bir təsir göstərə bilmir, ona görə yox
ki, insanlar ona düşmən münasibət bəsləyir, sadəcə olaraq biganə
qaldıqlarına görə. Onlar elə hesab edirlər ki, məsihçiliyə həyatda yer
yoxdur, onlar Məsihsiz də yaşaya bilərlər. Əgər həyat həmişə sadə və
asan olsaydı, çətinliklər və göz yaşları olmasaydı, bəlkə də, onlar
haqlı olardılar. Lakin hər bir insanın həyatında elə an olur ki, onun
ilahi köməyə ehtiyacı yaranır. Həyatın faciəsi də odur ki, çoxları bunu
çox gec dərk edir.</p>
<p>2. İsraildə çoxlu qayalıq yerlər var idi. Lakin onlar bərk daşlar
deyil, nazik torpaq təbəqəsi ilə örtülmüş əhəngdaşından ibarət
qayalıqlar idi: Qalileyanın çox hissəsi belədir. Çox sahələrdə yerin
dayaz təbəqəsindən qayalıqların çıxmasını görmək mümkün idi. Belə
torpağa düşən toxum yaxşı cücərirdi. Amma torpaq o qədər yumşaq və orada
qida, rütubət o qədər az idi ki, günəş cücərmiş toxumları tezliklə
qurudur və onlar məhv olurdu.</p>
<p>İşə başlamaq bitirməkdən həmişə asan olur. Məşhur bir müjdəçi
demişdir: «Biz bilirik ki, göstərdiyimiz səyimizin beş faizi insanı
Məsihə yönəltməyə, doxsan beş faizi isə onun Məsihdən uzaqlaşmamasına və
yetkin bir üzvə çevrilməsinə sərf olunur». Bir çox insan iman yoluna
gəlir, amma sonra yolunu azır. Belə insanların büdrəməsinin iki səbəbi
var. Birincisi, bu öz addımlarını və əməllərini ölçüb-biçməmək, öz
davranışının əhəmiyyətini, onlarla əlaqəli səyləri və riskləri
əvvəlcədən qiymətləndirmək qabiliyyətinin olmamasından irəli gəlir.
İkincisi, Məsihin yolu minlərlə insanı cəlb edir, ancaq bu onların
həyatının mahiyyətinə təsir etməyən səthi həvəs olur. Məsihçilik
insandan ya hər şeyini tələb edir, ya da heç nəyini tələb etmir. İnsan
yalnız özünü tamamilə Məsihə təslim etdikdə xilas olur.</p>
<blockquote>
<p>Günəşin altında bir şey varmı ki,</p>
<p>Ürəyimi Səndən qopara bilsin?</p>
<p>Ey bütün fikirlərimin Ağası, Rəbbi,</p>
<p>Onları yox edib tək hökmranlıq et!</p>
</blockquote>
<p>3. Alaq otları və tikanlarla örtülmüş torpaq da var idi. Əgər kəndli
çox tənbəl idisə, onda o, sadəcə olaraq, alaq otlarının gövdəsini kəsib,
köklərini torpaqda qoyurdu. Onlar da tezliklə yenidən cücərirdi. O qədər
sürətlə böyüyürdü ki, cücərmiş toxumları da boğurdu. Eynilə insan da çox
vaxt həyatın maddi tərəflərinə o qədər meyl salır ki, onun Məsihə vaxtı
olmur. Həyat nə qədər çox çətinləşirsə, bizim üçün əsas şeyin nə
olduğunu bir o qədər aydın görmək lazımdır. Çünki Məsihi həyatımızdan
sıxışdırıb çıxarmağa çalışan çox şey var.</p>
<p>4. Lakin İsraildə daşlardan və alaq otlarından təmizlənmiş münbit
torpaq da var idi, orada toxumlar yaxşı cücərir və yaxşı inkişaf edirdi.
Əgər biz, həqiqətən də, müjdənin bizə fayda gətirməsini istəyiriksə, bu
məsəlin bizə öyrətdiyi üç şeyi görməyi bacarmalıyıq:</p>
<p>a) Biz müjdəni <em>eşitməliyik</em>, onu eşitmək üçün isə qulaq
asmalıyıq. Çoxumuz o qədər danışmağa meylliyik ki, dinləməyə vaxtımız
olmur. Fikrimizi təsdiqləməklə məşğul olmaq bizim üçün adi haldır,
Məsihin fikrinə qulaq asmağa isə vaxt tapmırıq. Biz daim hərəkətdə ola
bilirik, amma istirahət üçün vaxt tapa bilmirik.</p>
<p>b) Biz müjdəni <em>qəbul etməliyik</em>. Müjdəni eşidəndə, onu
düşüncəmizə yedirtməliyik. İnsan ağlı qəribə və təhlükəli bir alətdir.
Müdrik Allah insanı elə yaradıb ki, yad cismin düşmək təhlükəsi
yarananda, göz avtomatik olaraq bağlanır. Bu, mərkəzi sinir sisteminə
əsaslanan instinktiv hərəkətdir. İnsan eşitmək istəmədiyi şeylərin
avtomatik olaraq zehninə daxil olmasının qarşısını alır. Elə də olur ki,
insan sağlamlığını qorumaqdan ötrü xoşlamadığı dərmanı qəbul etməyə və
ya xoşlamadığı müalicəyə dözməyə məcbur olur. Ağlın qapılarını həqiqətə
bağlaması — birbaşa ölümə və faciəyə aparır.</p>
<p>c) Biz müjdəni <em>əməldə tətbiq etməliyik</em>. Məsəldə deyilir ki,
alınan məhsul əkiləndən otuz, altmış və yüz dəfə çoxdur. Bu, böyük bir
məhsuldur. Ümumiyyətlə, Qalileyanın vulkanik torpaqları məhsulu ilə
məşhur idi. Məsihin həqiqəti həmişə əməllərdə və həyatda özünü
göstərməlidir. Hər halda, məsihçi düşünməyə deyil, hərəkət etməyə
çağırılıb.</p>
<p>Əgər <em>dərindən araşdırsaq</em>, bu məsəlin mənası belədir. Amma
insanların məsəli ilk dəfə dinlədikləri zaman onun haqqında bu cür
düşünməsi çox az ehtimal edilir. Bəs, görəsən, Tiberiya gölünün
sahilində bu məsəli ilk dəfə eşidən izdihamda hansı məqam xüsusilə
diqqət çəkdi? Yəqin ki, diqqəti ən çox belə bir məqam çəkmişdi:
<em>Toxumların bəziləri heç vaxt cücərməsə də, böyüməsə də, insan sonda
yenə də gözəl məhsul alır.</em> Bu məsəl insanlara hər şeyin o qədər də
ümidsiz olmadığını, ümidsizliyə qapılmamağı göstərir. Bəzən bizə elə
gəlir ki, zəhmətimiz hədər gedib. İsanın sinaqoqda təbliğ etməsinə icazə
verilmədiyini, Ona şübhə ilə yanaşıldığını görəndə, şagirdlər də elə bu
cür fikirləşirdilər. Elə təəssürat yaranırdı ki, İsanın müjdəsi bir çox
yerdə uğur qazanmır. Buna görə də şagirdlər ruhdan düşürdülər. Lakin bu
məsəl həm onlara, həm də bizə eyni şeyi deyir: «Səbir edin. İşinizi
görün. Toxum səpin. Qalanını isə Allaha həvalə edin. Siz mütləq məhsulu
biçəcəksiniz».</p>
<p><strong>21</strong></p>
<h2 id="haminin-görməli-olduğu-işiq-mark-421">HAMININ GÖRMƏLİ OLDUĞU
İŞIQ (Mark 4:21) </h2>
<p>21-25-ci ayələr bizim üçün xüsusi maraq kəsb edir, çünki onlar bizə
Müjdəni yazanların üzləşdiyi problemləri göstərir. Bu ayələrdə İsanın
dörd kəlamı var. 21-ci ayədə şam haqqında təlim; 22-ci ayədə örtülü və
gizlin olanın aşkara çıxması haqqında təlim; 24-cü ayədə hansı ölçü ilə
ölçdüyümüzə dair mükafatlandırılacağımız haqqında təlim; 25-ci ayədə isə
kimdə varsa, ona daha çox veriləcəyi haqqında təlim. Markın Müjdəsində
bütün bu təlimlər bir-birinin ardınca gedir. Lakin 21-ci ayəni Mattanın
Müjdəsində biz 5:15-də; 22-ci ayəni Matta 10:26-da; 24-cü ayəni Matta
7:2-də; 25-ci ayəni isə Matta 13:12-də, eləcə də Matta 25:29-da
oxuyuruq. Markda bir yerdə verilən dörd təlimi Mattanın Müjdəsində bütün
mətn boyu görürük. Buradan özümüz üçün belə bir nəticəyə gəlirik ki, bu
ayələr arasında əlaqə və birlik axtarmağa ehtiyac yoxdur. Onların
bir-biri ilə əlaqəli olmadığı tamamilə aydındır. Buna görə də biz onları
ayrı-ayrılıqda nəzərdən keçirməliyik. Necə oldu ki, bu təlim Markın
Müjdəsində bir yerdə, bir-birinin ardınca verilir, Mattanın Müjdəsində
isə bütün mətn boyu ​​səpələnir? Səbəbi isə budur: İsa dili çox dərindən
bilirdi. O, fikrini son dərəcə həm obrazlı, həm də yığcam şəkildə ifadə
etməyi bacarırdı. O, elə danışırdı ki, sözləri beyinə həkk olunurdu.
Bundan başqa, yəqin ki, O, bəzi fikirləri təkrarlamalı olurdu. Axı İsa
bir yerdən başqa yerə, bir dinləyicinin yanından başqa dinləyicilərin
yanına gedir və beləcə təlimini təkrarlamalı olurdu. Bu səbəbdən
insanlar İsanın dediklərini yadda saxlayırdılar, çünki İsa o qədər canlı
danışırdı ki, Onun sözlərini unutmaq mümkün deyildi. Unudulan yalnız
İsanın harada və hansı şəraitdə dediyi idi. Nəticədə Məsihin müəyyən bir
vəziyyətlə əlaqəsini itirmiş bir çox kəlamı, hətta Onun adı ilə bağlı
olmayan «ötəri ifadələr», aforizmlər ortaya çıxdı. Məsəllər, təlimlər
insanların beyninə həkk olundu, lakin onların hansı kontekstdə
deyildiyi, hansı hadisələrlə əlaqələndirildiyi unuduldu. Ona görə də bu
ifadələri və təlimləri ayrıca nəzərdən keçirmək daha yaxşıdır.</p>
<p>Təlimlərdən birincisində deyilir ki, insanlar şamı sonradan qabın
altına və ya çarpayının altına qoymaq üçün yandırmırlar. Şam görünən
yerdə olmalıdır və insanların görməsinə kömək etməlidir. Buna görə də
onu hər kəsin gördüyü yerə qoyurlar. Bu təlimdən aşağıdakıları öyrənə
bilərik:</p>
<p>1. <em>İnsanlar həqiqəti görməlidir</em>, onu gizlətmək olmaz. Bəzən
həqiqəti söyləmək təhlükəli olur. Çünki həqiqəti söyləyərkən təqib və
bəlalara düçar olmaq olur. Ancaq həqiqi məsihçi nə olursa-olsun,
həqiqətə sadiqdir. Martin Lüter Roma katolik kilsəsinə qarşı öz
fikirlərini söyləmək qərarına gələndə, ilk növbədə
<em>indulgensiya</em><a href="#fn19" class="footnote-ref" id="fnref19"
role="doc-noteref"><sup>19</sup></a> <em>satmaq praktikasına</em> hücum
etmək qərarına gəldi. <em>İndulgensiya</em> insanın keşişdən pulla ala
biləcəyi günahların bağışlanması idi. Martin Lüter bu indulgensiyalara
qarşı doxsan beş tezis yazdı. Bəs o, bu tezislərlə nə etdi? Vittenberqdə
universitetlə sıx bağlı olan Bütün Müqəddəslərin Kilsəsi var idi: həmin
kilsənin qapılarında universitet elanları və akademik müzakirələrin
mövzuları asılırdı; şəhərdə başqa elan lövhəsi yox idi. Lüter öz
tezislərini məhz həmin kilsənin qapılarından asdı. Bəs bunu nə vaxt
etdi? İnsanların çoxu noyabrın biri Müqəddəslər Günündə kilsəyə gəlirdi.
Bu, kilsənin yaranmasının ildönümü, bayram idi. Həmin gün çoxlu
ibadətlər keçirilir, insanlar kilsəyə axışırdı. Beləcə Lüter Müqəddəslər
Günündə doxsan beş tezisini kilsənin qapısına mıxladı. Əgər Lüter
ehtiyat etsəydi, tezislərini heç yazmazdı. Əgər o, hər şeydən əvvəl
təhlükəsizliyini düşünsəydi, tezislərini kilsə qapılarına mıxlamazdı.
Lakin onları sadəcə kilsənin qapılarına mıxlamalı olsaydı və şəxsi
təhlükəsizliyini düşünsəydi, tezislərinin elanı üçün heç vaxt
Müqəddəslər gününü seçməzdi. Amma Lüter hiss etdi ki, həqiqəti kəşf edib
və bu həqiqəti insanlara söyləməlidir. O, tezislərinin altına öz adını
da yazmışdı. Həyatda elə məqamlar olur ki, biz həqiqətin nəyi tələb
etdiyini, nə edilməli olduğunu, məsihçilərin nə etməli olduğunu yaxşı
bilirik. Elə də olur ki, biz onları etmirik. Çünki insanların bizə
münasibətinin dəyişməsindən və ya daha pis şeylərdən çəkinirik.</p>
<p>Biz unutmamalıyıq ki, həqiqət şamı yüksəkdə tutulmalı və şəxsi
təhlükəsizlik naminə qorxaqcasına gizlədilməməlidir.</p>
<p>2. <em>İnsanlar bizim məsihçi olduğumuzu</em> görməlidirlər.
Məsihçiliyin ilk vaxtlarında Məsihə mənsub olduğunu göstərmək bəzən
ölümə bərabər idi. Roma imperiyası bütün dünyanı əhatə edirdi. Bu nəhəng
imperiyanı bir-birinə bağlamaq üçün imperatoru bütləşdirmək lazım
gəlirdi. Buna görə də imperatoru ilahiləşdirən kult yaradıldı. İmperator
bütün dövlətin təcəssümü idi və ona tanrı kimi sitayiş olunurdu. Müəyyən
günlərdə insanlardan imperatora qurban gətirmək tələb olunurdu. Bu da
siyasi bütövlük üçün əsl sınaq idi. Belə bir qurban gətirən şəxs
şəhadətnamə alırdı. Şəhadətnamə aldıqdan sonra isə gedib istədiyi allaha
sitayiş edə bilərdi. Belə vəsiqələrin çoxu günümüzə qədər gəlib
çatmışdır.</p>
<p>Məsələn:</p>
<blockquote>
<p>«Filadelfiya kəndində uşaqları Eas və Hera ilə yaşayan Teokseniyalı
İnarek Akeyadan qurbanlar üzrə müvəkkilə: biz mütəmadi olaraq tanrılara
qurbanlar veririk və indi qanunun tələb etdiyi kimi, qurban kəsdik,
ziyafətimizi etdik, qurbanlarımızdan daddıq və sizdən bizə müvafiq
şəhadətnamə verməyinizi xahiş edirik. Əvvəlcədən minnətdarlığımızı
bildiririk».</p>
</blockquote>
<p>Bu müraciətin ardınca təsdiqləmə gəlir.</p>
<blockquote>
<p>«Biz Serenus və Germ sizin qurbanınıza şəhadət edirik».</p>
</blockquote>
<p>Məsihçiyə yalnız bu rəsmi aktı yerinə yetirmək və şəhadətnamə almaq
lazım idi. Ondan sonra onu heç kim narahat edə bilməzdi. Amma tarix
göstərir ki, minlərlə məsihçi imperatora qurban gətirməkdənsə, ölməyi
üstün tuturdu. Məsihçilər Məsihə iman etdiklərini asanlıqla gizlədə və
bizim dilimizlə desək, heç bir xoşagəlməzliklə üzləşmədən məsihçi
qalmağa davam edə bilərdilər. Lakin onlar hesab edirdilər ki, insanların
qarşısında məsihçi olduqlarını şəhadət etməlidirlər. Onlar insanların
onların Kimə aid olduğunu bilməsinə görə sevinirdilər. Bugünkü məsihçi
imanımızı onlara borcluyuq. Məsihə və Onun cəmiyyətinə aid olduğumuz
barədə susmaq daha asandır. Lakin bizim imanımız hər kəsin görə biləcəyi
çıraq kimi olmalıdır.</p>
<p><strong>22-23</strong></p>
<h2 id="gizlədilməsi-mümkün-olmayan-həqiqət-mark-422-23">GİZLƏDİLMƏSİ
MÜMKÜN OLMAYAN HƏQİQƏT (Mark 4:22-23)</h2>
<p>İsa Məsih əmin idi ki, həqiqəti gizlətmək olmaz. Bu ifadə
aşağıdakılara aiddir:</p>
<p>1. <em>Həqiqətin özünə</em>. Həqiqətdə sarsılmaz bir şey var.
İnsanlar həqiqətdən imtina edə, onu gizlədə, silə və ya yox etməyə
çalışa bilər, amma «həqiqət böyükdür və qalib gələcək».</p>
<p>XVI əsrin əvvəllərində Polşa astronomu Nikolay Kopernik kəşf etdi ki,
yer kürəsi kainatın mərkəzi deyil və günəş yerin ətrafında yox, yer
günəşin ətrafında fırlanır. O, çox ehtiyatlı bir insan idi və kəşfini
otuz il gizli saxladı. Yalnız 1543-cü ildə ölüm yatağında olanda,
mətbəəçini onun «Səma sferalarının inqilabı haqqında» kitabını çap
etməyə razı saldı. Kopernik həmin il öldü, lakin onun kəşfi fırtına kimi
qopdu və ideyaları hamının əmlakına çevrildi.</p>
<p>XVII əsrin əvvəllərində italyan alimi Qalileo Qaliley Kopernik
nəzəriyyəsini qəbul etdi. Ancaq 1616-cı ildə inkvizisiya tərəfindən
mühakimə olundu və onun fikirləri pislənildi.</p>
<p>Məhkəmə belə bir qərar çıxardı: «Günəşin mərkəzdə olması və yerin
ətrafında fırlanmaması ilə bağlı birinci müddəa ilahiyyat baxımından
axmaq, absurd, yanlış və bidətdir, çünki Müqəddəs Yazılara ziddir...
İkinci müddəa, yəni yer kürəsinin mərkəz deyil, günəş ətrafında
fırlanması fəlsəfi baxımdan absurd və yalandır, ilahiyyat baxımından isə
həqiqi imana ziddir».</p>
<p>Qaliley güzəştə getdi: razılaşmaq ölməkdən daha asan idi. O, uzun
illər bu kəşf haqqında susqunluğunu qorudu. VIII Urban papalıq taxtına
çıxanda Qalileo Qaliley yeni papanın sələfindən daha savadlı və daha
anlayışlı olduğunu düşündü, buna görə yenə öz nəzəriyyəsi haqqında açıq
şəkildə danışmağa başladı. Lakin ümidləri boşa çıxdı. Bu dəfə o, ya
kəşfindən imtinaya imza atmalı, ya da işgəncəyə məruz qalmalı idi. Sonda
o, kəşfindən imtina etdi: «Mən Qalileo Qaliley, yetmiş yaşımda məhbus
olduğum halda, əlimi müqəddəs İncilin üzərinə basıb qarşısında diz
çökərək, yerin hərəkət etdiyi səhvinə və bidətə nifrət etdiyimi elan
edirəm». Qalileyin imtinası onu ölümdən xilas etdi, ancaq həbsdən yox.
Hətta o öləndə, onun ailə qəbiristanlığında dəfn edilməsinə icazə
verilmədi. Həqiqəti gizlətməyə çalışan təkcə katolik kilsəsi deyildi.
Martin Lüter yazırdı: «İnsanlar səmanın, göyün, günəşin və ayın deyil,
yer kürəsinin fırlandığını sübut etməyə çalışan özündənrazı astroloqa
(o, Koperniki nəzərdə tuturdu) qulaq asırdılar... Axmaq bütün
astronomiyanı təkzib etmək istəyirdi; lakin Müqəddəs Yazılarda deyilir
ki, Yeşua yerə deyil, günəşə dayanmağı əmr etmişdi».</p>
<p>Amma zaman öz axarı ilə irəliləyirdi. Həqiqəti aşkar edən insana
işgəncə verməklə hədələyə, onu axmaq adlandırıb məhkəmədə ələ salmaq
olar, ancaq bu, həqiqəti dəyişmir. Endryu Melvil deyirdi: «Həqiqəti dar
ağacından asmaq və ya qapalı yerdə saxlamaq sizin gücünüzdə deyil».
Həqiqətə hücum etmək, qarşısını almaq, onu boğmaq və ələ salmaq olar;
lakin zaman onun qisasçısı olacaq, sonda həqiqət qalib gələcək.</p>
<p>2. <em>Bu ifadə bizim həyatımıza və davranışımıza aiddir</em>. İnsan
günah edəndə, instinktiv olaraq onu gizlətməyə çalışır. Adəmlə Həvva da
Allahın əhdini pozanda belə etmişdilər (<em>Yaradılış 3:8</em>). Amma
gec-tez həqiqət ortaya çıxır. Hər halda, heç kim həqiqətdən qaça bilməz.
Sirri olan insan isə heç vaxt xoşbəxt olmaz. Yalan yumağında uzun müddət
gizlənmək mümkün deyil, qaldı ki insan həqiqəti Allahdan gizlətsin. Bunu
nəzərə alaraq, bizi həyatda utandıracaq şeylərdən çəkinməyə çalışaq.</p>
<p><strong>24</strong></p>
<h2 id="həyatda-balans-mark-424">HƏYATDA BALANS (Mark 4:24) </h2>
<p>1. <em>Bu, bütün təlimlərə aiddir</em>. İnsan nə qədər çox öyrənmək
istəsə, öyrəndiklərindən bir o qədər çox fayda əldə edə bilər. Qədim
parfiyalılar gənclərə yalnız işdə tərləyərkən yemək verirdilər. Tədrisdə
də belədir. İnsan nə qədər çox səy göstərirsə, bir o qədər çox həzz və
məmnunluq alır. Bu, xüsusilə Müqəddəs Kitabı öyrənməyə aiddir. Bəzən
insan Müqəddəs Kitabın bəzi hissələrinin ona xoş gəlmədiyini hiss edə
bilər; lakin həmin hissələri öyrənməyə səy göstərsə, onlar ən faydalı
hissə olar. Mövzunu səthi öyrənmək çox vaxt maraqsız olur, diqqətli və
intensiv öyrənmək isə həzz və heyranlıq verir.</p>
<p>2. <em>Bu, ibadətə də aiddir</em>. İbadətdə nə qədər çox iştirak
ediriksə, bir o qədər çox qazanacağıq. Amma biz Allahın evinə
qeyri-münasib şəkildə gələ bilərik, xüsusən:</p>
<p>a) Sadəcə bir şey əldə etmək üçün. Əgər bu məqsədlə gəlmişiksə, çox
güman ki, ilahilər oxuyan qrupu tənqid etməyə və xidmətçinin təbliğində
qüsurlar axtarmağa başlayacağıq. Biz ibadətə yalnız bizi məşğul edən bir
əyləncə kimi baxacağıq. Biz imanlı cəmiyyətinə təkcə almaq üçün deyil,
həm də nəsə vermək üçün gəlməliyik və unutmamalıyıq ki, ora kollektiv
fəaliyyət yeridir, hər kəs ora nəsə töhfə verə bilər. Əgər özümüzdən
«İbadətdən nə ala bilərəm?» deyə soruşmaq əvəzinə, «İbadət üçün nə edə
bilərəm?» deyə soruşsaq, onda həmişə daha çox alacağıq.</p>
<p>b) Heç nə gözləmədən. Biz Allahın evinə yalnız vərdiş olaraq,
həftəlik cədvəlin bəndlərindən birini yerinə yetirməkdən ötrü gələ
bilərik. Lakin ibadətə Allahla görüşmək üçün gəlmək lazımdır. Onunla
görüşəndə isə çox şey baş verə bilər.</p>
<p>c) Biz ibadətə hazırlıqsız gələ bilərik. Çox vaxt biz Allahın evinə
qəlbimizdə və zehnimizdə xidmətə tamamilə hazırlıqsız şəkildə — sadəcə
olaraq ibadətə getməyə tələsdiyimiz üçün gəlirik. Amma bir anlıq sakit
oturub duada Allaha üz tutsaq, tamam başqa vəziyyət olar. Yəhudi
ravvinlər şagirdlərinə belə deyirdilər: «Əvvəlcə təklikdə dua edən
insanlar başqaları ilə birlikdə daha yaxşı dua edir».</p>
<p>3. <em>İnsanlarla münasibətlərə aiddir</em>. Bizim həyatımız çox vaxt
başqalarında əksini tapır. Əgər biz narazı, əsəbi, pis
əhval-ruhiyyədəyiksə, o zaman digər insanların xoşagəlməz olduğunu
görəcəyik. Əgər hər kəsi tənqid etsək və onlarda qüsur tapsaq, başqaları
da bizimlə eyni cür rəftar etməyə başlayacaq. Əgər biz başqalarından
şübhələniriksə və onlara etibar etmiriksə, onların da bizimlə eyni cür
rəftar etməsi tamamilə normaldır. Başqalarının bizi sevməsi üçün ilk
növbədə biz onları sevməliyik. Dost axtaran insan başqaları ilə dost
olmalıdır. İsa insanlara inandığı üçün insanlar da Ona iman
etmişdilər.</p>
<p><strong>25</strong></p>
<h2 id="böyümək-qanunu-mark-425">BÖYÜMƏK QANUNU (Mark 4:25)</h2>
<p>Bu ifadə sərt ola bilər, lakin həyat göstərir ki, bu, dərin və
qaçılmaz bir həqiqətdir.</p>
<p>1. Bu, <em>biliyə</em> aid həqiqətdir. İnsan nə qədər çox bilsə, bir
o qədər çox öyrənə bilər. İnsan yunan qrammatikası üzərində işləməyincə,
yunan ədəbiyyatının zənginliyindən xəbərdar ola bilməz. Qrammatikanın
əsaslarını öyrəndikdən sonra insan daha çox şey öyrənə bilər. İnsan
simfoniyanın nə olduğunu başa düşməsə, musiqidən həzz ala bilməz. Amma
simfoniyanın nə olduğunu biləndə, musiqidə daha çox gözəllik kəşf
edəcək. Onu da qeyd etmək lazımdır ki, insan öz biliyini daim
dərinləşdirməsə, sahib olduqlarını da itirər. Əksəriyyət məktəbdə və ya
universitetdə xarici dil öyrənir, lakin sonra üzərində işləməyəndə
tamamilə unudur. İnsan nə qədər çox bilsə, bir o qədər yeni şeylər
öyrənə bilər. Amma biliyini genişləndirməsə, tezliklə hər şeyi itirər.
Yəhudi müəllimlərin belə bir sevimli məsəli vardı: «Şagirdi dana kimi
böyütmək — hər gün bir az yükünü artırmaq lazımdır». Bilikdə bir yerdə
dayanmaq mümkün deyil — hər gün ya artırır, ya da itiririk.</p>
<p>2. Bu, <em>səylərə</em> də aid həqiqətdir. İnsan nə qədər güclüdürsə,
bədənində bir o qədər çox qüvvə toplaya bilər. İnsan bədənini nə qədər
çox məşq etdirərsə, bir o qədər güclü olar və ya əksinə, bədəninin
zəifləməsinə, süstləşməsinə yol verərsə, əvvəlki formasını itirər.
Unutmamalıyıq ki, ruhumuz kimi bədənimiz də Allaha məxsusdur. Bir çox
insan sağlamlığının qayğısına qalmadığı üçün sevdikləri işlə məşğul ola
bilmirlər.</p>
<p>3. Bu, <em>istənilən peşə və sənətə</em> aiddir. İnsan nə qədər çox
əllərini, gözlərini və ya ağlını inkişaf etdirirsə, bir o qədər çox şeyə
nail ola bilər. Əgər o, heç vaxt yeni bir şeyə can atmadan axınla
getməyə hazırdırsa, iş onun başını qatacaq və o, yerində saya-saya
qalacaq. İnsan qabiliyyətlərinə laqeyd yanaşdıqca, onları itirəcək.</p>
<p>4. Bu, <em>məsuliyyət hissinə</em> də aiddir. İnsan çiyninə nə qədər
çox məsuliyyət götürsə, bir o qədər də məsuliyyət daşıya bilər; nə qədər
tez-tez qərarlar qəbul etsə, bir o qədər də onların öhdəsindən yaxşı
gələr. Məsuliyyətdən yayınan, qərar verməkdən qaçan və daim tərəddüd
edən insan sonda iradəsiz, məsuliyyət hissindən tamamilə məhrum və heç
bir qərar qəbul edə bilməyən insana çevriləcək. İsa məsəllərində qeyd
edir ki, yaxşı görülən işin mükafatı daha çətin və daha böyük
tapşırıqdır. Təhlükə anlarında tez-tez unudulan həyatın vacib qanunu
odur ki, insan nə qədər çox şeyə nail olursa, bir o qədər çoxunu əldə
edə bilər. Əgər səy göstərməsək, qazandığımız hər şeyi itirəcəyik.</p>
<p><strong>26-29</strong></p>
<h2 id="gizli-böyümə-və-biçim-mark-426-29">GİZLİ BÖYÜMƏ VƏ BİÇİM (Mark
4:26-29) </h2>
<p>Bu məsəli bizə yalnız Mark söyləyir. Allahın Padşahlığı Allahın
<em>hökmranlığı</em> deməkdir, yəni Onun iradəsinin göydə olduğu kimi,
yerdə də mükəmməl şəkildə yerinə yetirildiyi gündür. Allahın kainat üçün
məqsədi elə budur. Bu məsəl qısa olsa da, əbədi həqiqətləri ehtiva
edir.</p>
<p>1. Məsəldə <em>insanın acizliyindən</em> danışılır. Toxumu becərən
kəndli deyil, o, hətta böyümənin mexanizmini belə bilmir. Həyatın sirri
toxumun özündədir. Heç bir insan həyatın sirrini dərk etməyib və sözün
əsl mənasında, heç nə yaratmayıb. İnsan nəsə kəşf edə, dəyişdirə,
təkmilləşdirə bilər, amma yarada bilməz. Biz Allahın Padşahlığını yarada
bilmərik. O, Allaha məxsusdur. Aydın məsələdir ki, biz Allahın
Padşahlığının nə gəlməsinin qarşısını ala, nə ona mane ola, nə də
gəlişini tezləşdirə bilərik. Hər şeyin arxasında yalnız Allah, Onun
qüdrəti və iradəsi dayanır.</p>
<p>2. Məsəldə <em>Allahın Padşahlığından</em> danışılır. Maraqlıdır ki,
İsa Allahın gələcək Padşahlığını təsvir edərkən, tez-tez təbiətdəki
böyümə və inkişafdan misallar çəkir.</p>
<p>a) Təbiətdəki böyümə və inkişaf çox vaxt <em>gözə görünmür</em>. Biz
hər gün gördüyümüz bitkinin böyüməsini hiss etmirik. Müəyyən bir
müddətdən sonra onu görəndə baş verən dəyişikliyin fərqinə varırıq. Eyni
şey Allahın Padşahlığına da aiddir. Şübhə yoxdur ki, Allahın Padşahlığı
yaxınlaşır. Biz bu günü və dünəni deyil, indiki dövrü və keçmişi
müqayisə etsək, bunu görə bilərik. Elizabet Fray 1817-ci ildə
İngiltərədəki Nyuqet<a href="#fn20" class="footnote-ref" id="fnref20"
role="doc-noteref"><sup>20</sup></a> həbsxanasını ziyarət edərkən, qadın
şöbəsində üç yüz qadın və kiçik kameralara yığılmış çoxlu uşaq gördü.
Onlar orada yaşayır, yemək bişirir, yeyir və döşəmədə yatırdılar. Bir
qoca kişi və oğlu onların qayğısına qalırdı. Həmin qadınlar və uşaqlar,
demək olar ki, çılpaq idilər. Onlar sədəqə diləndiyinə və pulları içkiyə
verdiklərinə görə həbs olunmuşdular. Elizabet Fray orada doqquz yaşlı
uşağın asılmaq üzrə olduğunu gördü. Həmin uşaq pəncərədən çubuq soxub
iki qəpik dəyərində boya oğurlamışdı. İndi bu, ağlasığmaz görünür. Niyə?
Çünki Allahın Padşahlığı yaxınlaşır; Allahın Padşahlığının böyüməsi,
bitkilər kimi, gündən-günə görünməz ola bilər. Ancaq illərə baxanda, bu,
göz qabağındadır.</p>
<p>b) <em>Təbiət daim inkişaf edir</em>. İnkişaf gecə-gündüz davam edir.
Tanrıda inkişaf prosesində sıçrayışlar yoxdur. İnsan səyinin və
xeyirxahlığının bütün problemləri ondadır ki, onlar sıçrayış xarakteri
daşıyır, yəni bir addım irəli, iki addım geri. Allahın işi isə müntəzəm
şəkildə gedir. O, davamlı olaraq planını açır və həyata keçirir.</p>
<blockquote>
<p>«İllər bir-birini əvəzlədiyi kimi,</p>
<p>Allah da Öz məqsədlərini tədricən yerinə yetirir;</p>
<p>Sular dənizi doldurduğu kimi,</p>
<p>Allahın izzətinin yer üzünü dolduracağı zaman da yaxınlaşır.</p>
</blockquote>
<p>c) Təbiətdə böyümə <em>qaçılmazdır</em>. Böyümə ilə eyni gücə malik
olan heç bir şey yoxdur. Bəzən ağac böyüyərkən betonu qırır. Bəzən isə
yaşıl ot asfaltlanmış yolu dəlib keçir. Böyüməyə heç nə mane ola bilməz.
Allahın Padşahlığı da belədir. İnsanların üsyankarlığına və
itaətsizliyinə baxmayaraq, Allah Öz işini davam etdirir və heç bir şey
Allahın məqsədlərinə mane ola bilməz.</p>
<p>3. Bu məsəldə həm də <em>dünyanın sonundan</em> bəhs edilir. Biçin
günü gəlir. Biçinçi yetişmiş məhsulu yığır, alaq otlarını isə kökləri
ilə birlikdə məhv edir, başqa sözlə, tamamilə fərqli iki iş görür.
Məhsul və mühakimə birlikdə gəlir. Bu barədə düşünərkən üç həqiqətə
diqqət yetirməliyik.</p>
<p>a) Bu, <em>səbir etmək</em> çağırışıdır. İnsan yer üzünün müvəqqəti
sakinidir. Buna görə də istər-istəməz fani şeylər haqqında düşünür.
Allah isə əbədiyyətdə də yarada bilər, O, zamanla məhdudlaşmır. «Sənin
gözündə min il ötən bir günə, bir gecə növbəsinə bənzər» (<em>Zəbur
90:4</em>). Biz özümüzü səbirsizliyə, tələskənliyə deyil, Allahın
gəlişini səbirlə gözləməyə öyrətməliyik.</p>
<p>b) Bu, <em>ümid etməyə</em> çağırışdır. Biz ümidsizlik mühitində
yaşayırıq. İnsanlar da, imanlı cəmiyyəti də dünyada ümidsizliyə qapılır.
Onlar gələcəyə qorxu və dəhşətlə baxırlar. Qerbert Vells deyirdi ki,
«Küləkdən qorunmaq üçün mağarada yaşamaqla başlayan insan, həyatını
infeksiya ilə dolu gecəqondu xarabalığında bitirəcəkdir». Filip Qibbs
iki dünya müharibəsi arasındakı dövrü təhlil edərək gələcəkdə zəhərli
qazlar və maddələrin istifadəsi ilə müharibə aparmağın mümkünlüyünü əks
etdirən bir kitab yazmışdı. O, təxminən belə qeyd edirdi: «Əgər küçədə
zəhərli qaz iyi hiss etsəm, qaz maskası taxmayacağam. Əksinə, çıxıb
dərindən nəfəs alacam, çünki biləcəyəm ki, <em>hər şeyin sonu
gəldi</em>». Əksər insanlar düşünür ki, bəşəriyyət üçün hər şey bitib,
hər şeyin sonu çatıb. Ancaq insan eyni anda həm belə düşünə, həm də
Allaha iman edə bilməz. Əgər Allah bizim təsəvvür etdiyimiz kimidirsə,
düşüncələrimizdə bədbinliyə yer olmamalıdır. Biz tövbə edə, peşmançılıq
çəkə, büdrədiyimizi və günahkar olduğumuzu dərk edə bilərik, amma
ümidsizliyə qapılmamalıyıq.</p>
<blockquote>
<p>«Ey Allahın işçisi! Ruhdan düşmə,</p>
<p>Allahını tanı.</p>
<p>O zaman qaranlıq mübarizə meydanında</p>
<p>Hara zərbə vuracağını görəcəksən.</p>
<p>Çünki Allah Allahdırsa, həqiqət — həqiqət olaraq qalacaq,</p>
<p>Həqiqət isə qalib gəlməlidir;</p>
<p>Buna şübhə etmək — xəyanət etməkdir,</p>
<p>Tərəddüd etmək isə — günahdır».</p>
</blockquote>
<p>c) Bu, <em>hazır olmağa</em> çağırışdır. Biz həmişə dünyanın sonuna
hazır olmalıyıq, çünki o vaxt hazırlaşmaq çox gec olacaq. Axı biz, sözün
əsl mənasında, Allahımızla görüşməyə hazırlaşmalıyıq. Heç bir şeyin
sarsıda bilməyəcəyi səbirlə, heç vaxt ümidsizliyə aparmayan ümidlə və
əbədi həyatı arzulayan hazırlıqla yaşasaq, onda Allahın lütfü sayəsində
dünyanın sonu gələndə hazır olacağıq.</p>
<p><strong>30-32</strong></p>
<h2 id="kiçikdən-böyüyə-mark-430-32">KİÇİKDƏN BÖYÜYƏ (Mark 4:30-32)
</h2>
<p>Bu məsəldə hər bir yəhudiyə tanış olan iki obraz var. Birincisi,
İsraildə xardal toxumu nəyinsə kiçik olduğunu bildirmək üçün atalar
sözünə çevrilmişdi. Məsələn, «xardal toxumu boyda iman» ifadəsi ən kiçik
iman mənasını verir. Doğrudan da, xardal toxumu böyüyüb ağac olur.
Səyyahlardan biri xardal ağaclarının kölgəsində atlının gizləndiyi
xardal plantasiyasından danışır. Quşlar bu ağacın kiçik qara toxumlarını
çox sevir, buna görə həmişə xardal ağacının başında bir yığın quş
dolanır. İkincisi, Əhdi-Ətiqdə böyük imperiyalar, adətən, ağaca, tabe
olan və xərac verən xalqlar isə ağacın budaqlarında gizlənən quşlara
bənzədilir (<em>Yezekel 17:22 və s.; 31:1 və s.; Daniel 4:10-21</em>).
Buna görə budaqlarında quş olan ağac burada böyük bir səltənət və onun
tərkib hissəsi olan xalqlar mənasını verir.</p>
<p>1. Bu məsəl bizə <em>başlanğıcda əhəmiyyətsiz görünsə də, ruhdan
düşməməyimizi</em> söyləyir. İlk baxışdan elə görünə bilər ki, biz çox
şeyə nail ola bilmərik, lakin bu «kiçik olan» dəfələrlə təkrarlansa,
nəticə böyük olacaq. Məsələn, boya ilə elmi təcrübəni götürək. Böyük bir
qaba təmiz su doldurub, boyanı damcı-damcı suya əlavə edək. Əvvəlcə elə
gəlir ki, boyanın suya heç bir təsiri yoxdur və su olduğu kimi qalır.
Sonra qəfil suyun rəngi dəyişilir və getdikcə istənilən rəng alınır.
Damcıların yaratdığı təsir belədir.</p>
<p>Bizə çox vaxt elə gəlir ki, bu və ya digər işi görmək üçün gücümüz
çatmır. Ancaq unutmayaq ki, <em>hər şeyin</em> bir başlanğıcı var. Heç
nə birdən-birə və bütöv şəkildə yaranmır. Biz əlimizdən gələni
etməliyik; kiçik, lakin müntəzəm səylərin təsiri heyrətamiz nəticələr
verə bilər.</p>
<p>2. Bu məsəl <em>İmanlı Cəmiyyətinin hökmranlığından</em> bəhs edir.
Artıq gördüyümüz kimi, ağac və quşlar imperiyanı, onun ərazisində
qorunan xalqları simvollaşdırır. İmanlı Cəmiyyəti Bir Şəxsdən başladı və
bütün dünyanı əhatə etməlidir. Bu fikir iki nöqteyi-nəzərlə
əsaslandırılır.</p>
<p>a) İmanlı Cəmiyyəti — müxtəlif fikirlərin və teoloji cərəyanların
təmsil oluna biləcəyi sahədir. Biz isə bizdən fərqli düşünən hər kəsə
bidətçi damğası vurmağa meyilliyik. Dünyanın ən böyük dözümlülük
göstərən nümunələrindən biri Con Vesli idi. O, belə deyirdi: «Biz
düşünürük və başqalarının düşünməsinə icazə veririk. Mənim fərqli
düşünən insana etiraz etməyə haqqım yoxdur». Con Veslinin sevimli
salamlaşma üsulu var idi: «Sənin də ürəyin mənimkindəndir? O zaman əlini
uzat!» İnsanın özünün haqlı olduğuna əmin olması yaxşıdır, lakin bu ona
hər kəsin səhv olduğunu düşünmək hüququnu vermir.</p>
<p>b) İmanlı Cəmiyyəti — bütün xalqların toplaşdığı bir padşahlıqdır.
Bir dəfə yeni kilsə inşa edilirdi. Kilsənin mühüm xüsusiyyətlərindən
biri pəncərələrdəki vitrajların<a href="#fn21" class="footnote-ref"
id="fnref21" role="doc-noteref"><sup>21</sup></a> rəngli olması idi.
Müvafiq komitə vitrajlar üçün mövzu axtarırdı və nəhayət, himnin
sətirlərində tapdı:</p>
<blockquote>
<p>«Göylərdə minlərlə uşaq Allahın taxtının ətrafına toplaşıb».</p>
</blockquote>
<p>Komitə vitrajların rəsmini yığmaq üçün böyük rəssamı dəvət etdi.
Sənətçi işə başladı və işinə, sözün əsl mənasında, aşiq oldu. İş
tamamlanandan sonra rəssam yatağına uzanıb, yuxuya getdi. Gecə vaxtı ona
elə gəldi ki, onun emalatxanasından səs gəlir. Birdən orada çəkdiyi
rəsmin üzərində boya ilə işləyən naməlum adam gördü.</p>
<ul>
<li><p>Dayan! — rəssam qışqırdı, — sən rəsmimi korlayacaqsan.</p></li>
<li><p>Məncə, sən onu artıq korlamısan — deyə naməlum adam cavab
verdi.</p></li>
<li><p>Necə yəni? — rəssam təəccübləndi.</p></li>
<li><p>Yəni sənin çoxlu boyaların var, sənsə uşaqların üzünü çəkəndə
yalnız ağ rəngdən istifadə etmisən. Sənə kim dedi ki, cənnətdə ancaq ağ
dərili uşaqlar var? — deyə yad adam soruşdu.</p></li>
<li><p>Heç kim — sənətçi cavab verdi.</p></li>
<li><p>Mən elə də bilirdim. Bax! Mən bəzi simaları sarı, bəzilərini
qəhvəyi, bəzilərini qara, bəzilərini isə qırmızı edəcəyəm. Onların
hamısı oradadır, çünki onlar çağırışıma cavab verdilər.</p></li>
<li><p>Çağırışına? — sənətçi təəccübləndi, — Sən kimsən?</p></li>
</ul>
<p>Naməlum Şəxs gülümsədi:</p>
<ul>
<li><p>Bir vaxtlar «Uşaqları buraxın, qoy Mənim yanıma gəlsinlər! Onlara
mane olmayın! Çünki Səmavi Padşahlıq belələrinə məxsusdur» deyən Şəxsəm.
Mən indi də bunu deyirəm.</p></li>
</ul>
<p>Onda rəssam anladı ki, qarşısında dayanan Rəbbin Özüdür. Məsih həmin
andaca rəssamın gözü önündə yoxa çıxdı. Üzərində qara, sarı, qırmızı,
qəhvəyi və ağ simalı uşaqlar olan şəkil isə indi daha da gözəl
görünürdü. Səhər yuxudan oyanan kimi, rəssam emalatxanasına qaçdı: şəkil
əvvəlki kimi idi. Onda rəssam yuxu gördüyünü anladı. Baxmayaraq ki,
həmin gün şəkli yoxlamaq üçün komitə gəlməli idi, rəssam fırçaları və
boyaları tez götürüb, dünyada mövcud olan müxtəlif dərili və irqlərdən
olan uşaqları çəkməyə başladı. Komitə üzvləri şəkili çox bəyəndilər,
onlardan biri dedi: «Bəli! Doğrudan da, bu, cənnətdəki Allahın
ailəsidir».</p>
<p>İmanlı Cəmiyyəti — Allahın ailəsidir; İsraildə xardal toxumu
kiçikliyində başlayan cəmiyyətdə bu gün bütün xalqlar üçün yer var.
Allahın Cəmiyyətində heç bir maneə yoxdur. Maneələri yaradan
insanlardır, Allah isə Məsih vasitəsilə bütün maneələri məhv etdi.</p>
<p><strong>33-34</strong></p>
<h2 id="müdrik-müəllim-və-müdrik-şagird-mark-433-34">MÜDRİK MÜƏLLİM VƏ
MÜDRİK ŞAGİRD (Mark 4:33-34)</h2>
<p>Burada müdrik müəllim və müdrik şagirdin qısa, lakin aydın tərifi
verilib. İsa Məsih təlimini Onu dinləyən insanların səviyyəsinə uyğun
olaraq tədris edirdi. Bu isə hikmətli nəsihətin birinci xüsusiyyətidir.
Müdrik müəllim nəyin bahasına olursa-olsun, iki təhlükədən
qaçmalıdır.</p>
<p>a) Müdrik müəllim Özünü <em>reklam etməkdən</em> çəkinməlidir. O,
dinləyicilərin diqqətini özünə deyil, mövzusuna yönəltməlidir. Özünü
reklam etmək meyilliliyi — həqiqət hesabına təsir bağışlamaq istəyinə
gətirib çıxara bilər. Müəllim ağıllı ifadələr axtarmağa başlaya və
mövzunun özündən çox buna üstünlük verə bilər, yaxud şəxsi
erudisiyasını<a href="#fn22" class="footnote-ref" id="fnref22"
role="doc-noteref"><sup>22</sup></a> nümayiş etdirmək istəyər, belə ki,
sadə insanlar onu heç başa düşməzlər. Auditoriyanı elita ilə ələ
keçirməkdə yaxşı heç nə yoxdur. Bir adamın dediyi kimi: «Əgər insan
hədəfdən yuxarını vurursa, deməli, o, pis atıcıdır». Yaxşı müəllim özünü
yox, fənnini sevir.</p>
<p>b) Müdrik müəllim <em>üstünlük hissindən</em> çəkinməlidir. Təlim
insanlara nəsə öyrətməkdən ibarətdir, eyni zamanda dinləyicilərlə
birlikdə öyrənməkdir. Yunan filosofu Platon hesab edirdi ki, öyrənmək —
zehni və yaddaşı insanların artıq bildiklərindən azad etmək deməkdir.
Kürsüdə oturub yuxarıdan aşağı danışan müəllim heç vaxt uğur qazanmaz.
Həqiqi təlim — həqiqəti birlikdə kəşf etmək və onu bir yerdə
mənimsəməkdən ibarətdir. Tədris — ağılların birgə kəşfidir. Müəllim
olmaq istəyən şəxs aşağıdakı keyfiyyətlərə yiyələnməyə çalışmalıdır.</p>
<p>a) Müəllim <em>anlayışlı</em> olmalıdır. Bəzən mütəxəssis
qeyri-mütəxəssisin müəyyən mövzunu niyə belə çətinliklə anladığını başa
düşmür. Müəllim öz biliyini ötürməzdən və nəsə öyrətməzdən əvvəl,
şagirdin gözü ilə görməyi, ağlı ilə düşünməyi bacarmalıdır.</p>
<p>b) Müəllim <em>səbirli</em> olmalıdır. Yəhudi ravvin Hillel deyirdi:
«Əsəbi insan öyrədə bilməz». Hillel öyrədirdi ki, müəllimin ən mühüm
keyfiyyəti müvazinətdir. Yəhudilər isə deyirdilər ki, əgər müəllim
şagirdlərin materialı başa düşmədiyini görsə, onda qəzəblənmədən və
qıcıqlanmadan yenidən öyrətməyə başlamalıdır. İsa da məhz belə
edirdi.</p>
<p>c) Müəllim <em>mehriban</em> olmalıdır. Təhsili tənzimləyən yəhudi
qaydaları şagirdlərin həddindən artıq cəzalandırılmasını və xüsusən də,
onları alçaldacaq cəzaların tətbiqini qadağan edirdi. Müəllim şagirdini
həmişə həvəsləndirməli və heç vaxt ruhdan salmamalıdır. Anna Buçan deyir
ki, nənəsinin sevimli bir sözü var idi: «Heç vaxt gəncləri ruhdan salma
və qorxutma». Müəllimin dilinin itiliyini şagirdlərinin hələ
formalaşmamış zehninə qarşı istifadə etmək asandır. Müəllim tez-tez
şagirdini öz istehzasının obyektinə çevirərək, onu məsxərəyə qoymaqla
ucuz qələbəyə nail olmaq imtahanına düşür. Yaxşı müəllim heç vaxt belə
etməz.</p>
<p>Burada həmçinin müdrik şagird, eləcə də İsanın hər şeyi tamlığı ilə
izah edə biləcəyi kiçik bir dairə göstərilir.</p>
<p>a) Ağıllı <em>şagird eşitdiyini unutmaq üçün yox, düşünmək üçün</em>
müəllimindən ayrılır. Öyrəndiklərini başa düşənə qədər «həzm edir».
Yunan filosofu və müəllimi Epikteti bəzi tələbələri məyus edirdi. O
deyirdi ki, fəlsəfə ondan danışmaq üçün yox, onunla yaşamaq üçün
öyrədilir. O, kobud bir məcaz işlədirdi: qoyunlar çobana nə qədər ot
yediklərini göstərmək üçün qusmur, yediklərindən yun və süd hasil etmək
üçün həzm edir. Eləcə də müdrik şagird öyrəndiyini unutmaq və ya əldə
etdiyi biliyi ilə lovğalanmaqdan ötrü yox, öyrəndiklərinin üzərində
sakitcə düşünmək və həyatı üçün nə qədər əhəmiyyət kəsb etdiyini başa
düşməkdən ötrü müəllimindən ayrılır.</p>
<p>b) Müdrik şagird <em>daim müəllimin yanında olmağa</em> çalışır. İsa
sözünü bitirəndən sonra izdiham dağılırdı, lakin kiçik bir qrup Onun
yanında qalırdı. O da hər şeyin mənasını onlara izah edirdi. Həqiqətən
də, görkəmli müəllimdə bizi maraqlandıran təkcə onun tədrisi deyil, həm
də özüdür. Onun təlimi nə dediklərində deyil, kimliyindədir. Məsihdən
öyrənmək istəyən adam Onu izləməli və daim Onunla olmalıdır. Belə edən
adam nəinki təlimi mənimsəyəcək, həm də həyatı da dərk edəcək.</p>
<p><strong>35-41</strong></p>
<h2 id="onun-hüzurunda-rahatliq-mark-435-41">ONUN HÜZURUNDA RAHATLIQ
(Mark 4:35-41) </h2>
<p>Qalileya gölü fırtınaları ilə məşhur idi. Fırtına göldə qəflətən
başlayır və çox vahiməli olurdu. Bir yazıçı bunu belə təsvir edir:</p>
<blockquote>
<p>«Burada, adətən, aydın səma və suyun sakit səthində qəflətən dəhşətli
fırtınalar tez-tez baş verir. Gölün üzərində şərqdə və şimal-şərqdə
yüksələn çoxsaylı dərələr Havran zirvələrindən, Traxonitis yaylasından
və Xermon dağından əsən küləklər üçün təhlükəli tələ rolunu oynayır.
Həmin zirvələr arasında küləklər o qədər sıxılır ki, dərələrdən qoparaq
qəflətən azadlığa qovuşur və Ginesar gölünü (Qalileya gölü) dəhşətli
dərəcədə narahat edir. Gölü keçmək istəyən səyyah həmişə belə tufana
düşə bilər. İsa Məsih qayıqda idi, Ona qonaqlara verilən xüsusi yer
verilmişdi».</p>
</blockquote>
<p>«Belə qayıqlarda, — ədəbi abidələrin birində oxuyuruq, — fəxri qonağa
qayığın arxa tərəfində kiçik bir yer verilir, orada xalça və yastıq
qoyulur. Sükançı da hər şeyi daha yaxşı görə bilsin deyə, qayığın arxa
tərəfində, lakin bir qədər irəlidə, göyərtədə dayanır».</p>
<p>Maraqlıdır ki, İsa küləklə dalğalara <em>Mark 1:25</em>-də cinə
tutulmuş insana dediyi eyni sözlərlə müraciət edir. Fırtınanın dağıdıcı
gücü pis ruhun gücü kimi idi. Şagirdlər İsanın qayıqda onlarla olduğunu
anlayanda, fırtına onlar üçün sakit havaya bərabər idi, ürəklərində isə
sülh hökm sürürdü. Səyahət fırtınanın içində keçsə də, İsa ilə birlikdə
sakit bir səyahətə çevrilirdi. Bu, böyük həqiqətdir. Fırtına hadisəsi
yalnız bir dəfə baş verməyib, o, bu gün də baş verir və bizim başımıza
da gələ bilər. İsa Məsih bizimlədirsə, onda həyatın ən şiddətli
fırtınalarından belə rahat keçə bilərik.</p>
<p>1. İsa bizə <em>kədər və qəm</em> fırtınasında rahatlıq verir. Kədər
gəlirsə, deməli, bizi gələcək həyatda izzət gözləyir. İsa ölümün
qaranlığını əbədi həyat barədə şəfəq saçan düşüncəyə çevirir. İsa Məsih
bizə Allahın məhəbbəti haqqında danışır.</p>
<p>Bir bağban haqqında köhnə hekayə var. Onun bağında çox sevdiyi məşhur
gülü var idi. Günlərin bir günü bağban bağçaya gələndə görür ki, gül
yoxdur. O, kədərdən qəzəbləndi və ağladı. Bu vaxt bağ sahibi ilə
görüşdü, dərdini ona danışdı. «Sakit ol, — bağ sahibi dedi, — gülü mən
özüm üçün dərmişəm». Biz yaxınlarımızı itirəndə və yas tutub ağlayanda,
İsa Məsih bizə yaxınlarımızın Allahla birlikdə olduğunu söyləyir. O bizə
çox sevdiyimiz və bir müddət ayrıldığımız insanlarla yenidən görüşə
biləcəyimizə dair əminlik verir.</p>
<p>2. Həyat problemləri bizi şübhə və qeyri-müəyyənlik uçurumuna
aparanda, İsa bizə rahatlıq verir. Elə vaxtlar olur ki, bundan sonra nə
edəcəyimizi bilmirik. Hansı yolla gedəcəyimizi bilmədiyimiz üçün həyatın
yolayrıcında dayanırıq. Əgər İsaya «Ya Rəbb, nə etməyimi istəyirsən?»
deyə müraciət etsək, hansı yolla getmək lazım olduğunu aydın biləcəyik.
Əslində, faciə nə edəcəyimizi bilməməyimizdə deyil, İsanın
göstərişlərinə təvazökarlıqla əmək etməyə hazır olmamağımızdadır. Belə
vaxtlarda rahatlıq tapmaq üçün Onun iradəsini axtarmaq və iradəsinə tabe
olmaq lazımdır.</p>
<p>3. İsa bəla fırtınasının ortasında bizə rahatlıq verir. Narahatlıq —
rahatlığın əsas düşmənidir. Biz özümüzə, bizə əziz olan insanlara, eləcə
də gələcəklə bağlı qeyri-müəyyənliyə və bu kimi şeylərə görə narahat
oluruq. Lakin İsa bizə Öz ​​övladını əsassız yerə heç vaxt incitməyən Ata
haqqında, həmçinin nə bizim, nə də yaxınlarımızın məhv edə bilməyəcəyi
məhəbbət haqqında danışır. Narahatlıq fırtınasında O bizə Allahın
məhəbbətinin sülhünü bəxş edir.</p>
