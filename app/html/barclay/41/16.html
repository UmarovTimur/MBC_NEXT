<h1>14-cü fəsil</h1>
<p><strong>1-2</strong></p>
<h2 id="son-fəaliyyətin-başlanmasi-mark-141.2">SON FƏALİYYƏTİN
BAŞLANMASI (Mark 14:1.2)</h2>
<p>İsa Məsihin yer üzündəki həyatının son günlərinin başlanğıcı
yaxınlaşırdı. Məsələ burasındadır ki, Pasxa və Mayasız Çörək bayramı,
həqiqətən, iki fərqli bayram idi. Pasxa bayramı Nisan ayının 14-nə —
təxminən aprelin 14-nə təsadüf edirdi. Mayasız Çörək bayramı isə
Pasxadan yeddi gün sonra qeyd olunurdu. Pasxa böyük bayram idi. Ona
Şənbə günü kimi xüsusi yanaşırdılar. Mayasız Çörək bayramını kiçik
bayram adlandırırdılar. Həmin bayramda yeni işə başlamaq qadağa olunsa
da, «ictimai maraqlar naminə və ya ziyanın qarşısını almaq üçün zəruri
olan» işlərə icazə verilirdi. Lakin Pasxa, həqiqətən, böyük bayram
idi.</p>
<p>Pasxa bütün yəhudilər üçün üç vacib bayramdan biri idi. Pasxa bayramı
ilə yanaşı, Əllinci gün<a href="#fn59" class="footnote-ref" id="fnref59"
role="doc-noteref"><sup>59</sup></a> və Çardaqlar bayramı da vacib
sayılırdı. Yerusəlimdən 25 km aralıda yaşayan bütün yetkin yəhudi kişi
Pasxa bayramında Yerusəlimə gəlməli idi. Bu bayramın iki mənası var
idi.</p>
<p>a) Pasxa bayramı tarixi əhəmiyyət kəsb edirdi (<em>Çıxış 12</em>).
Pasxa İsrail oğullarının Misir əsarətindən qurtuluşunu xatırladırdı.
Allah Misirə bir-birinin ardınca cəzalar göndərmişdi. Hər belə cəzadan
sonra firon xalqı buraxacağına söz versə də, Allah onun ürəyini
inadkarlaşdırdığı üçün o, verdiyi sözdən imtina edirdi. Sonda dəhşətli
gecə gəldi, ölüm mələyi Misir torpağından keçib hər evdə ilk övladı
öldürməli idi. İsraillilər quzu kəsməli, çəngə züfa otunu qurbanın
qanına batırmalı, evlərinin qapısının hər iki yan taxtasına və üst
dirəyinə sürtməli idilər. Qapıda belə işarə görən ölüm mələyi həmin
evdən <em>yan keçməli</em> idi, beləcə evin sakinləri salamat qalacaqdı.
Yola düşməzdən əvvəl israillilər odda bişirilən quzu ətini və mayasız
çörəyi yeməli idilər. Pasxa bayramı məhz mələyin evlərin yanından yan
keçməsinin, bu qurtuluşun və bu yeməyin xatirəsi olaraq qeyd
edilirdi.</p>
<p>b) Pasxa <em>əkinçilik</em> üçün vacib əhəmiyyət daşıyırdı. Bu bayram
arpa biçini ilə üst-üstə düşdüyünə görə, həmin gün arpanın ilk dərzi
Allaha təqdim edilirdi (<em>Levililər 23:10, 11</em>). Yalnız bundan
sonra təzə məhsulun arpasını dükanlarda satmaq və ondan bişmiş çörəyi
yemək olardı.</p>
<p>Pasxa bayramına qabaqcadan xüsusi hazırlıq görülürdü. Bayrama bir ay
qalmış sinaqoqlarda onun mənasını izah etməyə başlayırdılar. Məktəblərdə
isə hər gün uşaqlara bayramın mənasını öyrədirdilər ki, heç kim
ziyafətdə nadan və hazırlıqsız iştirak etməsin. Yollar düzəldilir,
körpülər təmir edilirdi. Bundan əlavə, xüsusi bir şey də edirdilər.
Məsələ burasındadır ki, insanları çox vaxt yolun kənarında dəfn
edirdilər. Əgər yolçu və ya zəvvar yol kənarındakı belə bir qəbir daşına
toxunsa idi, o, meyitə toxunurmuş kimi qəbul edilir natəmiz sayılırdı və
bayramda iştirak edə bilməzdi. Buna görə də Pasxa bayramından əvvəl yol
kənarındakı bütün qəbir daşları və plitələr ağardılırdı ki, onları hamı
aydın görə bilsin, zəvvarlar isə onlara toxunmadan rahat keçə bilsinlər.
<em>120-134</em>-cü məzmurlara ziyarət nəğməsi deyilir. Çox güman,
zəvvarlar Pasxa bayramına gedərkən məhz bu məzmurları oxuyub, yollarını
asanlaşdırırdılar. Deyilənə görə, onlar təpədə yerləşən Məbədə qalxarkən
səyahətlərinin son nöqtəsində <em>123</em>-cü <em>məzmuru</em>
oxuyurdular.</p>
<p>Bayaq dediyimiz kimi, Yerusəlimdən 25 kilometr məsafədə yaşayan hər
yetkin yəhudi kişi Pasxa bayramında iştirak etməli idi. Yerusəlimə isə
daha çox insan axışırdı. Hər yəhudi həyatında heç olmasa bir dəfə
Yerusəlimdə Pasxa yeməyi yemək arzusunda idi. Buna görə o dövrdə
dünyanın bütün ölkələrindən olan zəvvarlar Pasxa bayramında Yerusəlimə
axışırdılar. Bayram zamanı onlar pulsuz sığınacaq və yemək alırdılar.
Düzdür, hamı Yerusəlimə sığmasa da, çoxları Yerusəlimə yaxın şəhər və
kəndlərdə, o cümlədən Bet-Anya və Bet-Faqedə qalırdı. İosif Flavinin
hekayəsindən Pasxa bayramında Yerusəlimə nə qədər zəvvarın gəldiyini
təsəvvür etmək olar. Onun sözlərinə görə, b.e. təxminən 65-ci ilində
Suriya legiti Sestius Qall imperator Neronu yəhudilər üçün onların
dininin nə qədər əhəmiyyətli olduğuna inandırmaqda çətinlik çəkmişdi.
Neronda təəssürat yaratmaq üçün Sestius Qall Yerusəlimin o vaxtkı baş
kahinindən Pasxa bayramının birində kəsilən bütün quzuların sayını qeyd
etməyi xahiş etmişdi. İosif Flaviyə görə, qurbanların sayı 256 500-ə
çatmışdı. Qanuna görə, bir quzunu ən azı on nəfər yeməli idi. Beləcə
Yerusəlimə gələn zəvvarların sayı üç milyona yaxın olmalı idi.</p>
<p>Yəhudi hakimiyyət orqanlarının narahatlığı bax elə buradan
başlamışdı. Pasxa bayramı ərəfəsində insanlar çox həyəcanlı olurdular.
Misirin əsarətindən qurtuluş xatirələri insanlarda Romadan yeni qurtuluş
haqqında fikirlər və istəklər oyadırdı. Həmin ərəfədə millətçilik
hissləri hər zamankından daha kəskin olurdu. Yerusəlimdə romalıların
qərargahı və qoşunları yox idi. Valinin iqamətgahı Qeysəriyyədə
yerləşirdi, Roma əsgərləri də orada idi. Pasxa zamanı xüsusi dəstələr
Yerusəlimə gətirilir və Məbədin üzərində ucaldılan Antoni qalasına
yerləşdirilirdi. Romalılar gözəl anlayırdılar ki, Pasxa bayramında hər
şey baş verə bilər, ona görə buna yol vermək istəmirdilər. Yəhudi
rəhbərləri də bilirdilər ki, hər an partlaya biləcək belə bir atmosferdə
İsanın həbsi iğtişaşlara gətirib çıxara bilər. Məhz buna görə onlar
ictimaiyyətin xəbəri olmadan Onu həbs etmək üçün gizli yollar və
imkanlar axtarırdılar.</p>
<p>İsanın yer üzündəki son günləri dünyanın hər yerindən axışan
yəhudilərin sıx olduğu şəhərdə keçirdi. Yəhudilər bir vaxtlar xalqının
Misir əsarətindən qurtulduqları hadisəni qeyd etməyə buraya gəlirdilər.
Allahın göndərdiyi bəşəriyyətin Xilaskarı məhz belə bir vaxtda Çarmıxa
çəkilmişdi.</p>
<p><strong>3-9</strong></p>
<h2 id="məhəbbətin-israfçiliği-mark-143-9">MƏHƏBBƏTİN İSRAFÇILIĞI (Mark
14:3-9) </h2>
<p>Bu hekayənin daha çox kədərli olması — İsaya göstərilən son
xeyirxahlıqdan bəhs etməsidir.</p>
<p>İsa Məsih Bet-Anya kəndində cüzamlı Şimonun evinə gəlmişdi. O dövrdə
insanlar masa arxasında deyil, alçaq skamyalarda yan uzanıb, sol əlinin
dirsəyinə söykənərək, sağ əlləri ilə yemək yeyirdilər. Yemək yeyən adama
yaxınlaşan insan sanki onun başının üstündə dayanmış olurdu. Əlində ağ
mərmər qabda ətirli yağ olan bir qadın İsanın yanına gəldi. O dövrdə
belə bir adət var idi: evə gələn və ya süfrəyə oturan qonağın üzərinə
bir neçə damcı ətirli yağ damcılayırdılar. Qadının qabında isə bahalı
xalis nard yağı var idi. Həmin yağ uzaq Hindistanda bitən nadir bitkinin
kökündən alınırdı. Lakin qadın bahalı yağdan bir neçə damcı deyil, qabı
sındırıb, içindəki yağın hamısını İsanın başına tökdü. Onun belə
etməsinin bir neçə səbəbi ola bilərdi. Birincisi, qadın qabın içində
olan bütün yağın istifadə olunacağını göstərmək üçün onu sındıra
bilərdi. Şərqdə belə bir adət var idi — əgər çox hörmətli qonaq kasadan
içirdisə, onu sonra sındırırdılar ki, daha az nəcib adamın əli ona
toxunmasın. Ola bilsin, qadının niyyəti məhz belə idi. Lakin İsa Məsih
bu qadının ağlına gəlməyən başqa bir şey gördü. Şərqdə belə bir adət də
var idi: mərhumu əvvəlcə çimdirir, sonra bədəninə ətirli yağ çəkirdilər.
Daha sonra yağ qabını sındırıb, qırıntılarını mərhumla birlikdə qəbirin
içinə qoyurdular. Bilərəkdən olmasa da, qadının etdiyi məhz bu idi. Onun
hərəkəti yanındakıların narazılığına səbəb olmuşdu. Axı belə ətirli
yağın qiyməti üç yüz <em>dinar</em> dəyərində idi. Dinar isə muzdlu
işçinin gündəlik maaşı idi. Bu cür ətirli yağ almaq üçün sadə insan
təxminən bir il işləməli idi. Qadının bu hərəkəti süfrədə oturanlara boş
yerə israf kimi göründü, çünki onu satıb pulları yoxsullara vermək
olardı. Lakin İsa onların fikirlərini başa düşdü və onlara Müqəddəs
Yazılardan sitat gətirdi: «Ölkədə həmişə kasıblar olacaq» (<em>Qanunun
Təkrarı 15:11</em>). İsa Məsih sanki dedi: «Siz həmişə yoxsullara kömək
edə bilərsiniz, amma Mənim üçün nəsə etməyə sizin çox az vaxtınız qalıb.
O, dəfn üçün Mənim bədənimə əvvəlcədən yağ çəkib».</p>
<p>Bu epizod sevginin insanı necə dəyişdiyini yaxşı göstərir.</p>
<p>1. İsa dedi ki, <em>qadın gözəl bir iş</em> gördü. Yunan dilində
<em>yaxşılıq</em> mənasını bildirən iki söz var: <em>aqatos</em> və
<em>kalos</em>. <em>Aqatos</em> — əxlaqi cəhətdən <em>yaxşı şey</em>
deməkdir, <em>kalos</em> isə nəinki <em>yaxşı şey</em>, həm də gözəl,
xoş bir şey deməkdir. Bəzi şeylər <em>aqatos</em> ola bilər, yəni onlar
həm yaxşı, həm də eyni zamanda sərt və ürəyə yatmayan ola bilər.
<em>Kalos</em> isə füsunkar, şirin, hətta cazibədar olur. İsanın
sözlərinə görə, bu qadının etdikləri füsunkar idi. Məhəbbət təkcə yaxşı
işlər görmür, həm də gözəl işlər görməyə həvəsləndirir.</p>
<p>2. Əsl məhəbbətdə həmişə müəyyən israfçılıq olmalıdır. Məhəbbət kimin
böyük, kimin kiçik olduğunu düşünmür, nüfuzunu qorumaq şərti ilə az
vermək haqqında düşünmür. Sahib olduğu hər şeyi qurban verəndə belə,
hələ az verdiyini fikirləşir. Məhəbbətdə mənafe güdmədən tədbirsizlik
var.</p>
<p>3. Məhəbbət müəyyən işlər üçün yalnız bir dəfə imkan verildiyini görə
bilir. Bizim faciəmiz həm də ondadır ki, bəzən bizdə nəsə etmək həvəsi
yaranır, amma təəssüf ki, onu etmirik. Bəzən utanırıq. Bəzən də bizə elə
gəlir ki, bunu etmək ədəbsizlik olar, ya da sağlam düşünəndən sonra,
hətta ən adi işlərdə belə — məsələn, kiməsə təşəkkür məktubu göndərmək,
kiməsə sevgimizi və ya minnətdarlığımızı bildirmək, kiməsə xüsusi bir
hədiyyə vermək, yaxud xoş bir söz söyləməkdən daha ağıllı hərəkət etməyi
seçirik. Əfsuslar olsun ki, belə istəklər çox vaxt başlamamış sönür.
Əgər bu qadının etdiklərini daha çox insan etsəydi, bu dünya qat-qat
yaxşı olardı. Qadın qəlbinin dərinliyində yaxşı başa düşürdü ki, əgər
indi bunu etməsə, onda heç vaxt edə bilməyəcək. İsa Məsihə də təsir edən
məhz ürəkdən gələn tədbirsiz xeyirxahlıq idi.</p>
<p>4. Burada yenə də İsanın Özünə olan sarsılmaz inamı göstərilir. O,
artıq qarşıdakı Çarmıxı görürdü, lakin bunun son olacağını düşünmürdü.
O, Xoş Xəbərin dünyaya yayılacağına inanırdı və Xoş Xəbərlə yanaşı anın
təsiri altında ürəkdən sevdiyinə görə «israfçılıq» edən həmin qadının
etdikləri də yayılacaqdı.</p>
<p><strong>10-11</strong></p>
<h2 id="xəyanətkar-mark-1410-11">XƏYANƏTKAR (Mark 14:10-11)</h2>
<p>Mark mükəmməl məharətlə bu iki epizodu — Bet-Anyada məsh olunma və
Yəhudanın xəyanəti epizodunu yan-yana qoyur. İsrafçı məhəbbət və
dəhşətli xəyanət. Yəhuda haqqında düşünəndə həmişə dəhşətə gəlirik.
Dante<a href="#fn60" class="footnote-ref" id="fnref60"
role="doc-noteref"><sup>60</sup></a> «İlahi Komediya»sında Yəhudanı
cəhənnəmin ən dərin yerində — doqquzuncu qatında, soyuq və buzlu yerə
yerləşdirmişdi. Həmin yer ehtirasın ani şiddətində günah işlədənlər üçün
deyil, Allahın məhəbbət qanununu soyuqqanlılıqla və ölçüb-biçmiş
şəklində pozanlar üçün hazırlanmışdı. Mark hər şeyi o qədər yığcam
şəkildə ifadə edir ki, düşünmək üçün heç bir əsas qoymur. Lakin
Yəhudanın hərəkəti haqqında bir neçə şey deyə bilərik:</p>
<p>1. Onu <em>hərislik</em>, acgözlük idarə edirdi. <em>Matta
26:15</em>-də deyilir ki, Yəhuda ona əvəzində nə verə biləcəklərini
öyrənmək üçün hakimiyyət orqanlarının yanına getdi, hətta onlarla
qiymətləşdi. <em>Yəhya 11:57</em>-dən öyrənmək olar ki, hakimiyyət
nümayəndələri İsanı həbs etmək üçün onun harada olduğunu bilmək
istəyirdi. Ola bilsin, həmin vaxta qədər İsanı qanunu pozan cinayətkar
kimi qələmə vermişdilər və Onun başı üçün mükafat vəd etmişdilər. Yəhuda
isə bu barədə bildiyinə görə, müəyyən edilmiş mükafatın məbləğini
dəqiqləşdirmək istəyibmiş. Yəhya çox aydın yazır ki, şagirdlərin
xəzinədarı kimi Yəhuda öz vəzifəsindən şəxsi mənafeyi üçün istifadə
edirdi, yəni ümumi xəzinədən oğurluq edirdi (<em>Yəhya 12:6</em>).
Yəqin, elədir ki var. Pul hərisliyi insanı dəhşətli şeylərə uğrada
bilər. Pul insanı kor edə, namusdan məhrum edə, ədəb normalarını
unutdura bilər. Yəhuda bəzi şeylərin həddindən artıq baha başa
gələcəyini çox gec öyrəndi.</p>
<p>2. Onu <em>paxıllıq</em> və qısqanclıq əsir etmişdi. Alman şairi F.
Klopştok hesab edirdi ki, Yəhuda şagirdlərə qoşulanda böyük insana
çevrilmək üçün çox istedadlı və comərd idi. Lakin sonra İsanın sevimli
şagirdi Yəhyaya olan paxıllığı və qısqanclığı onu narahat etməyə
başladı. Məhz bu qısqanclıq Yəhudanı dəhşətli əmələ sövq etdi. Hətta
Müjdələrdə belə asanlıqla görmək olar ki, həvarilər arasında dəfələrlə
fikir ayrılıqları və ziddiyyətlər olub. Görünür, digər şagirdlər
özlərini idarə edə və bunun öhdəsindən gələ bilmişdilər. Yəhudanın
qəlbində isə qabağıalınmaz və idarəolunmaz qısqanclıq və paxıllıq hökm
sürürdü. Yalnız bir neçə şey qısqanclıq və paxıllıq qədər insanın və
onun ətrafındakı olanların həyatını korlaya bilər.</p>
<p>3. Onu <em>şöhrətpərəstlik</em> idarə edirdi. Biz dəfələrlə gördük
ki, həvarilər Padşahlığı sırf dünyəvi anlayışlarla təsəvvür edirdilər,
orada vacib yeri tutmaq arzusunda idilər. Ola bilsin, Yəhuda da bu cür
düşünürdü. Bəlkə də digər şagirdlər hələ xəyallara dalmağa davam
edərkən, Yəhuda artıq onların reallıqdan nə qədər uzaq olduğunu,
ümumiyyətlə, bu xəyalların nə qədər yanlış olduğunu və şanslarının nə
qədər az olduğunu anlamışdı. Yəqin ki, Yəhuda istədiyi hər şeyə yer
üzündə nail olmaq qərarına gəlmişdi. Çox güman, bir vaxtlar Yəhudanın
İsaya bəslədiyi məhəbbət nifrətə çevrilmişdi.</p>
<p>Vilyam Şekspir «VIII Henrix» əsərində Uolsinin dilindən Tomas
Kromvelin ünvanına aşağıdakı sözləri deyir:</p>
<blockquote>
<p>«Kromvel, səni çox qınayıram,</p>
<p>Şöhrətpərəstlikdən əl çək;</p>
<p>Bu günah mələklərin süqutuna səbəb oldu;</p>
<p>Yaradanın surətində yaranan insan</p>
<p>Şöhrətpərəstliyə görə</p>
<p>Uğur qazanacağına necə ümid edə bilər?</p>
<p>Özünü bu qədər sevmə».</p>
</blockquote>
<p>Bəzən insanlarda elə bir izzəti-nəfs olur ki, ürəyində tutduğu
məqsədə çatmaqdan ötrü həmin izzəti-nəfs sevgini, şərəfi və yaxşı olan
hər şeyi məhv edir.</p>
<p>4. İnsanların əksəriyyəti düşünür ki, Yəhuda İsanın ölümünü
istəmirdi. Amma əminliklə deyə bilərik ki, Yəhuda İsa Məsihi onun milli
müstəqillik və şöhrət arzularını yerinə yetirə bilən insan kimi görürdü.
O, fanatik millətçi idi. Lakin Yəhuda başa düşdü ki, İsa şüurlu şəkildə
Çarmıxa — ölümə doğru gedir. Buna görə də, ola bilsin, Yəhudanın İsaya
xəyanət etməsi — onun milli müstəqillik arzusunu həyata keçirməkdən ötrü
sonuncu cəhdi olub. Bəlkə də o, İsanı ona görə ələ verdi ki, İsa yəhudi
başçıların əlində olduğunu görüb, xilası naminə hərəkətə keçməyə məcbur
qalacaq. Beləcə arzusunda olduğu qalibiyyət hərbi əməliyyatın başlanğıcı
olacaq. Yəhudanın əməlinin nəticəsini görüb, aldığı pulu yəhudi
hakimiyyətinin ayağına atması və gedib özünü asması hansısa mənada bu
nəzəriyyəni dəstəkləyir (<em>Matta 27:3-5</em>). Əgər bu, həqiqətən,
belədirsə, onda Yəhuda tarixin ən böyük faciəsini yaşayıb.</p>
<p>5. Luka və Yəhya deyir ki, şeytan Yəhudanın ürəyinə girdi (<em>Luka
22:3; Yəhya 13:27</em>). Sonda məhz belə də oldu. Yəhuda İsanın Onun
deyil, özünün istədiyi kimi olmasını istəyirdi. Əslində, Yəhuda İsanın
şagirdi olmaq üçün deyil, İsanı öz iddialı planlarını və istəklərini
həyata keçirməyə vadar etməkdən ötrü Onun davamçısı oldu. Yəhuda İsanın
iradəsinə tabe olmaqdan çox, Onu öz iradəsinə tabe etdirmək istəyirdi.
Amma İsanın Öz yolunu — Qolqotaya gedən yolu seçdiyini görəndə, o qədər
qəzəbləndi ki, gedib Onu ələ verdi. Günahın kökündə qürur dayanır, onun
mahiyyəti müstəqillik əldə etmək istəyidir. Günahın kökü — Allahın
istədiyini deyil, öz istədiyimizi etməyə çalışmağımızdadır. Şeytana da
məhz elə bu lazımdır. O, Allaha qarşı olan, Onun qarşısında əyilməyən
hər şeyin tərəfindədir. Yəhudanın ürəyinə girən məhz bu ruh oldu. Yəhuda
haqqında düşünəndə, tüklərimiz ürpəşir. Amma gəlin bir daha düşünək —
acgözlük, paxıllıq, qısqanclıq, şöhrətpərəstlik, hər şeyi bildiyimiz və
istədiyimiz kimi etmək arzusu — məgər biz ondan çoxmu fərqlənirik? Bütün
bunlar Yəhudanı İsaya xəyanət etməyə sövq etdi. Eyni xüsusiyyətlər bu
gün də insanları İsaya xəyanət yoluna sövq edir.</p>
<p><strong>12-16</strong></p>
<h2 id="bayrama-hazirliq-mark-1412-16">BAYRAMA HAZIRLIQ (Mark
14:12-16)</h2>
<p>İsa Məsihə münasibətdə bu sözü istifadə etmək qəribə görünə bilər.
Lakin İsanın son həftəsi hekayəsini oxuyanda, Onun hər şeyi təşkil etmək
bacarığı çox heyrətləndirir. Biz yenə də görürük ki, O, heç vaxt heç
nəyi son ana qədər saxlamırdı: O, Yerusəlimə girəcəyi sıpa haqqında
qabaqcadan razılaşmışdı. Şagirdlər ondan Pasxa yeməyini harada
yeyəcəklərini soruşanda, İsa onları Yerusəlimdə səhənglə su daşıyan bir
adamı tapmağa göndərdi: bu, əvvəlcədən danışılmış işarə idi. Məsələ
burasındadır ki, səhəngdə suyu, adətən, qadınlar daşıyırdı, kişilər heç
vaxt belə işlə məşğul olmurdular. Çiynində səhəng daşıyan kişi yağışlı
bir gündə qadın çətirini götürən kişi kimi Yerusəlimdə izdiham arasında
seçilirdi. İsa heç nəyi sonraya saxlamırdı, nə də işlərin öz axarı ilə
getməsinə icazə vermirdi. O, artıq şagirdlərinin son görüşü üçün yeri
qabaqcadan seçmişdi və tanıdığı adamı necə tapacağını göstərmişdi.</p>
<p>Yəhudilərin böyük evlərinin yuxarı otaqları olurdu. Belə evlər böyük
bir qutunun üstünə daha kiçik qutu qoyulmuş qutulara bənzəyirdi. Həmin
kiçik qutu yuxarı otaq idi. Oraya əsas otaqdan yan keçib, çöl
pilləkənlərlə qalxırdılar. Adətən, yuxarı otaqda qonaqları qəbul edir və
ya sakitlikdə istirahət edirdilər, ya da oradan anbar kimi istifadə
edirdilər. Belə otaqda ravvinlər xüsusilə yaxın şagirdlərini qəbul
edirdilər. İsa burada yəhudi ravvinləri kimi etdi.</p>
<p>Yəhudilərin günləri necə hesabladığını xatırlamalıyıq. Yeni gün axşam
saat altıda başlayırdı. Axşam saat 6-ya qədər Nisan ayının 13-ü idi,
yəni Pasxa bayramına hazırlıq günü idi. 14 Nisanda keçirilən Pasxa
bayramı isə axşam saat 6-dan başlayırdı. Başqa sözlə, Nisan ayının 14-ü
<em>cümə günü</em>, Nisan ayının 13-ü <em>cümə axşamı</em> saat 6-da
başlayırdı.</p>
<p>Yəhudi Pasxa bayramı üçün hansı hazırlıqlar görülürdü? Birincisi,
<em>maya axtarışı</em> adəti. Pasxa başlamazdan əvvəl ən kiçik maya
qırıntıları belə evdən çıxarılmalı idi. Çünki Misirdə ilk Pasxa
(<em>Çıxış 12</em>) mayasız çörəklə yeyilirdi (yəhudilərin mayasız
çörəyi əsl çörəyə deyil, suda bişmiş peçenyeyə bənzəyir). Misirdə
mayasız çörək mayalı çörəkdən daha tez bişdiyi üçün bişirilirdi. İlk
Pasxa — Misir əsarətindən qurtuluş Pasxası uzun səfərə hazırlıq
olduğundan tələsik yeyilməli idi. Bundan əlavə, maya — çürümə simvolu
idi. Maya — acımış xəmirdir. Yəhudilər mayalanmanı çürüməyə bərabər
tuturdular. Buna görə maya çürümə simvolu sayılırdı. Pasxa bayramından
bir gün əvvəl evin sahibi əlinə şam götürüb mərasim keçirirdi — maya
qırıntılarını tapmaq üçün evi axtarırdı. Axtarışa başlamazdan əvvəl belə
dua edirdi: «Bizi əhdləri ilə təqdis edən və bizə mayadan təmizlənməyi
əmr edən Allahımız, Kainatın Padşahı Yehova, Sənə alqış olsun».</p>
<p>Axtarış mərasiminin sonunda ev sahibi deyirdi: «Qoy evimdə olan,
gördüyüm və görmədiyim bütün maya — maya deyil, yerin tozu sayılsın».
Bundan başqa, Pasxadan bir gün əvvəl günortadan sonra <em>Pasxa quzusu
qurban kəsilirdi</em>. Hamı Məbədə toplaşır və ibadətdə iştirak edən hər
bir ailə başçısı öz quzusunu qurban gətirirdi. Yəhudilər inanırdılar ki,
Allaha təqdim olunan əsl qurban — məhz qandır, çünki onlara görə, qan
həyat demək idi. Bu, tamamilə ağlabatan baxış idi. Çünki yaralı insanın
və ya heyvanın qanı axıb getdiyi kimi, həyatı da axıb gedir. Buna görə
də Məbəddə ibadətdə iştirak edən hər kəs öz quzusunu kəsirdi. İbadətə
gələnlərlə qurbangah arasında əllərində qızıl və ya gümüş kasa tutan iki
uzun cərgə kahin dayanırdı. Kahinlərdən biri quzunun boğazını kəsəndə,
digəri qanını bu kasalardan birinə yığırdı. Kasa cərgənin ən sonda
dayanan və qurbangahın üzərinə qan sıçradan kahinə çatana qədər cərgə
boyunca ötürülürdü. Sonra quzunun dərisini soyuyur, içalatını və piyini
çıxarırdılar. Çünki quzunun içalatı və piyi qurbanlığın bir hissəsi idi.
Əti isə qurban gətirən şəxsə qaytarırdılar. Əgər İosif Flavinin qeyd
etdiyi rəqəmlər düzdürsə, onda Məbəddəki mənzərəni və qan içində olan
qurbangahın vəziyyətini təsəvvür etmək çox çətindir. Çünki dörddə bir
milyondan çox quzu qurban gətirilirdi. Quzunu odda bişirmək üçün evə
aparırdılar. Onu suda bişirmək olmazdı. Qurban əti nə qazanın
divarlarına, nə də başqa bir qaba toxunmalı idi. Onu yalnız nar
ağacından düzəldilmiş şişə taxıb ocaqda bişirmək olardı. Şiş quzunun
boğazından tutmuş budunun dibinə qədər keçməli idi. O, başı, ayaqları,
hətta quyruğu ilə bütöv qızardılmalı idi.</p>
<p>Yemək masası bir tərəfi açıq olan kvadrat şəklində düzəldilirdi.
Masa, adətən, alçaq olurdu. Qonaqlar skamyalara sol əlləri ilə söykənib,
sağ əllərini yemək üçün boş saxlayırdılar. Süfrə üçün bəzi ərzaqlar
lazım idi, şagirdlər onları hazırlamalı idilər:</p>
<p>1. Birincisi, ölüm mələyi Misirdən keçəndə qapıların üzərində qan
işarəsini görüb necə yan keçdiyini və onların necə qorunduğunu
xatırlamaq üçün bir <em>quzu</em> lazım idi.</p>
<p>2. İkincisi, əsarətdən çıxanda tələsik yedikləri çörəyi xatırlamaq
üçün <em>mayasız çörək</em> lazım idi.</p>
<p>3. Misirdə tökdükləri göz yaşlarını və möcüzəli şəkildə Qırmızı
dənizin sularından necə keçdiklərini xatırlamaq üçün qabda <em>duzlu
su</em> lazım idi.</p>
<p>4. Misirdə köləliyin acılığını xatırlamaq üçün <em>acı otlar
dəsti</em> — qıtığotu, kasnı, hindiba, kahı, itotu lazım idi.</p>
<p>5. Misirdə gildən kərpic hazırlamalarını xatırlamaqdan ötrü alma,
xurma, nar və qoz-fındıqlardan hazırlanan <em>Xaroşev</em> pastası lazım
idi. Pastada kərpic istehsalında istifadə olunan samanı simvolizə edən
darçın budaqları var idi.</p>
<p>6. <em>Dörd kasa şərab</em> lazım idi. Kasanın tutumu dörddə bir
litrdən bir az çox idi. Üstəlik, şərab və su 3:2 nisbətində
qarışdırılırdı. Bayramın müəyyən mərhələlərində içilən dörd kasa şərab
onlara <em>Çıxış 6:6-7</em>-də yazılan dörd vədi xatırlatmalı idi.</p>
<blockquote>
<p>«Sizi Misirlilərin zülmündən qurtaracağam,</p>
<p>onların əsarətindən çıxaracağam</p>
<p>və qolumu uzadıb böyük cəzalar bahasına sizi satın alacağam.</p>
<p>Sizi Özümə xalq edəcəyəm və sizin Allahınız olacağam».</p>
</blockquote>
<p>Pasxa bayramı üçün görülən hazırlıqlar bunlardır. Bayramın hər bir
təfərrüatı Allahın Öz xalqını Misir əsarətindən xilas etdiyi böyük
qurtuluş gününü xatırladırdı. Məhz həmin ziyafətdə bütün dünyanı
günahdan xilas edən Şəxs şagirdləri ilə son dəfə süfrə başına
oturmuşdu.</p>
<p><strong>17-21</strong></p>
<h2 id="sevginin-son-çağirişi-mark-1417-21">SEVGİNİN SON ÇAĞIRIŞI (Mark
14:17-21)</h2>
<p>Yeni gün axşam saat altıda başladı. Pasxa axşamı gələndə İsa Məsih on
iki şagirdi ilə yemək yeməyə oturdu. Uzun əsrlər əvvəl Misirdə qeyd
olunan Pasxada yalnız bir şey dəyişmişdi — o dövrdə Pasxa ayaq üstə
yeyilirdi (<em>Çıxış 12:11</em>). Həmin dövrdə bu, tələskənlik əlaməti
idi, köləlikdən qurtulan yəhudilərin qul olduqlarına işarə idi. İsanın
dövründə isə Pasxa, bir qayda olaraq, süfrə başında yeyilirdi. Bu da öz
evi və öz ölkəsi olan azad insan rəmzi idi.</p>
<p>Bu, çox kədərli hissədir. Həmin vaxt İsanın yaddaşında «hətta
etibarlı saydığım ən yaxın dostum, çörəyimi yeyən mənə xəyanət etdi»
(<em>Zəbur 41:9</em>) mətni səslənirdi. Bu sözlər İsanın fikrindən
çıxmırdı, həm də bəzi vacib məqamlara işarə edirdi.</p>
<p>1. İsa Məsih nə baş verəcəyini qabaqcadan bilirdi. O, böyük şücaət
göstərdi, xüsusilə də son günlərdə. Axı İsa asanlıqla gizlənib həbsdən
yayına bilərdi, lakin O, qorxmadan irəli getdi. Homer<a href="#fn61"
class="footnote-ref" id="fnref61" role="doc-noteref"><sup>61</sup></a>
yazır ki, yunanların böyük döyüşçüsü Axilles<a href="#fn62"
class="footnote-ref" id="fnref62" role="doc-noteref"><sup>62</sup></a>
son döyüşə getdiyi təqdirdə öldürüləcəyi barədə qabaqcadan xəbərdarlıq
almışdı. Lakin buna belə cavab vermişdi: «Mən yenə də getmək
niyyətindəyəm». İsa Onu nəyin gözlədiyini yaxşı bilərək irəli getdi.</p>
<p>2. İsa Yəhudanın ürəyini oxuya bildi. Maraqlıdır ki, qalan şagirdlər
heç nədən şübhələnmirdilər. Onlar Yəhudanın nəyə əl atdığını
bilsəydilər, şübhəsiz ki, zorla olsa da, onun qarşısını alacaqdılar. Bu
bizim üçün bir dərsdir: biz bəzi şeyləri qardaşlarımızdan gizlədə
bilərik, amma İsadan heç nə gizli qala bilməz. O, insanın qəlbini yaxşı
bilir. O, insanın necə olduğuna bələddir.</p>
<blockquote>
<p>Düşüncələrimiz gözlərinin önündə açıqdır, çılpaqdır.</p>
<p>Gizli günahlarımız Sənin pak rəğbətli baxışının işığındadır.</p>
<p>Həqiqətən, nə bəxtiyardır ürəyi təmiz olanlar!</p>
</blockquote>
<p>3. Bu hissə İsanın Yəhudaya necə müraciət etdiyini göstərir:</p>
<p>a) İsa onu son məhəbbət çağırışı ilə səsləyir və sanki belə deyir:
«Nə etmək istədiyini yaxşı bilirəm. Məgər indi də dayanmayaq fikrində
olmayacaqsan?»</p>
<p>b) İsa ona son xəbərdarlığını edir. İsa Yəhudaya gizli planının
nəticəsini əvvəlcədən göstərir. Biz də buna xüsusi diqqət yetirməliyik,
çünki Allah bizimlə məhz belə danışır. <em>O bizi məcbur etmir</em>.
Əlbəttə, İsa Yəhudanı dayandıra bilərdi. O, digər on bir şagirdə
Yəhudanın nə etmək istədiyini söyləsə idi, Yəhuda heç vaxt otaqdan sağ
çıxmazdı. İnsanın və ümumilikdə bəşəriyyətin mövqeyi bundan qaynaqlanır:
Allah bizə azad iradə verib; Onun sevgisi bizi çağırır; Onun həqiqəti
bizi xəbərdar edir, amma O, heç vaxt bizi nəyəsə məcbur etmir. İnsan
Allahın məhəbbətini rədd etmək və ya Onun xəbərdarlığına məhəl qoymamaq
məsuliyyəti daşıyır. Hər halda, günahlarımıza görə cavabdeh yalnız
özümüzük. Yunan mifində belə bir hekayə var: iki səyyah dəniz pərilərin
oxuduğu qayanın yanından keçmək istəyirdi. Dəniz pəriləri qayanın
üstündə oturub o qədər gözəl nəğmə oxuyurdular ki, dənizçiləri qəti
ölümə sövq edirdilər. Odissey<a href="#fn63" class="footnote-ref"
id="fnref63" role="doc-noteref"><sup>63</sup></a> isə qayadan yan keçə
bilmişdi. Bunun üçün o, dənizçilərin qulaqlarını tıxadı ki, mahnını
eşidə bilməsinlər, özünü isə dirəyə bağlamasını və nə olursa-olsun, nə
qədər çırpınırsa çırpınsın, gözəl nəğmənin vəsvəsəsinə uymaması üçün onu
dirəkdən açmamağı əmr etmişdi. Odissey özünü məcbur edərək bunun
öhdəsindən gələ bilmişdi. Dəniz pəriləri adasının yanından keçən ikinci
dənizçi həssas musiqiçi Orfey<a href="#fn64" class="footnote-ref"
id="fnref64" role="doc-noteref"><sup>64</sup></a> idi. O, başqa bir üsul
tətbiq etdi: adanın yanından keçəndə o qədər gözəl oxudu ki, onu
dinləyən dənizçilər dəniz pərilərin necə oxuduğunu hiss etmədilər. O,
şirnikdirici şeyə daha güclü çağırışla cavab verdi. Allah da sərt
davranmır: O, iradəmizə zidd olaraq bizi günahdan çəkindirmir. O bizdə
Özünə qarşı elə bir məhəbbət oyatmağa çalışır ki, Onun səsi bizi Ondan
uzaqlaşdıran istənilən səsdən daha şirin və güclü səslənsin.</p>
<p><strong>22-26</strong></p>
<h2 id="xilasin-rəmzi-mark-1422-26">XİLASIN RƏMZİ (Mark 14:22-26) </h2>
<p>İsanın və şagirdlərinin nə etdiyini daha yaxşı başa düşmək üçün
əvvəlcə Pasxa bayramının necə qeyd olunduğunu araşdıraq. Bayram
süfrəsinin ardıcıllığı belə idi:</p>
<p>1. Əvvəlcə <em>Kidduş</em> kasadan içirdilər. <em>Kidduş
müqəddəslik</em>, <em>həsr olunma</em> və <em>təqdis</em> deməkdir. Bu
adət Pasxa yeməyini digər adi yeməklərdən fərqləndirirdi. Ailə başçısı
kasanı götürüb xeyir-dua verirdi, sonra hamı həmin kasadan içirdi.</p>
<p>2. Bundan sonra <em>əllərin ilk yuyulması</em> adəti gəlirdi. Bu
mərasimi bayramağası həyata keçirirdi. O, müəyyən edilmiş ayinə uyğun
olaraq əllərini üç dəfə yuyurdu. Bu barədə biz 7-ci fəsildə
danışmışdıq.</p>
<p>3. Daha sonra cəfəri budağını və ya kahı yarpağını götürüb duzlu suya
batıraraq yeyirdilər. Bu, yeməkdən əvvəl iştahaaçan məzə idi. Kahı
Misirdə qapı dirəklərini qana bulayan züfa otunun, duzlu su isə Misirdə
tökülən göz yaşlarının və İsrailin Qırmızı dənizin sularından təhlükəsiz
keçməsinin rəmzi idi.</p>
<p>4. Sonra <em>çörəyi bölmək</em> mərasimi gəlirdi. Çörək bölünəndə iki
xeyir-dua oxunurdu: «Ey yer üzündə hər şeyi bitirən və hər şeyə bərəkət
verən Rəbb Allahımız, Kainatın Padşahı, Sənə alqış olsun» və «Gündəlik
çörəyimizi bizə verən səmavi Atamız, Sənə alqış olsun». Süfrəyə üç
mayasız çörək qoyulurdu. Ortadakı çörəyi götürüb hissələrə bölürdülər və
onun balaca bir hissəsini yeyirdilər. Bu, yəhudilərə Misirdə yedikləri
acı çörəyi xatırladırdı. Onlar Misirdə qul olarkən heç vaxt bütöv çörək
yeyə bilmədiklərini xatırlamaq üçün bir tikə çörək yeyirdilər. Çörək
bölündükdən sonra ailənin başçısı deyirdi: «Bu, atalarımızın Misir
torpağında yediyi acı çörəkdir. Qoy ac olan hər kəs gəlib yesin. Qoy
yoxsullar gəlib Pasxa bayramını bizimlə keçirtsin» (İndi bu bayramı
başqa ölkələrdə qeyd edən yəhudilər həmin məşhur duaya əlavə söz
ediblər: «Biz bayramı burada qeyd edirik, gələn il isə İsrail torpağında
qeyd edəcəyik. Bu gün biz köləyik, gələn il isə azad olacağıq»).</p>
<p>5. Sonra Misirdən <em>qurtuluş hekayəsi</em> danışılırdı. İştirak
edənlərdən ən kiçiyi bu günün digərlərindən nəyə görə fərqləndiyini,
bütün bunların nə üçün edildiyini soruşmalı idi. Evin başçısı Pasxa
bayramının qeyd olunduğu gündən xilasa qədər İsrailin bütün tarixini
danışmalı idi. Pasxa adətə çevrilə bilməzdi, çünki o, həmişə Allahın
qüdrətinin və mərhəmətinin xatirəsi olaraq qalırdı.</p>
<p>6. Sonra <em>113-cü</em> və <em>114-cü məzmurlar</em> oxunurdu.
<em>113-118</em>-ci məzmurlar isə <em>Hallel</em> — yəni Allaha həmd
nəğmələri adlanırdı. Həmin məzmurları ilk növbədə yəhudi oğlan uşaqları
yadda saxlamalı idi.</p>
<p>7. Bundan sonra ikinci kasadan şərab içirdilər. O, <em>Haqqada</em>
kasası, yəni izahat və ya bəyan kasası adlanırdı.</p>
<p>8. İştirak edənlərin hamısı əllərini yuyub yeməyə
hazırlaşırdılar.</p>
<p>9. Onlar belə dua edirdilər: «Ey Rəbbimiz, Allahımız, yerdə hər şeyi
bitirən kainatın Padşahı, Sənə həmd olsun! Bizi əmrlərlə təqdis edən və
mayasız çörək yeməyə imkan verən Allaha alqış olsun!»</p>
<p>Bundan sonra iştirakçılara balaca mayasız çörəklər paylanırdı.</p>
<p>10. Mayasız çörək tikələrinin <em>arasına</em> acı otlar qoyulur,
<em>Xaroşefə</em> batırılır və yeyilirdi. Buna <em>soi</em> deyirdilər.
Bu, yəhudilərin bir zamanlar düzəltməyə məcbur olduqları kərpicləri və
köləlik dövrünü xatırladırdı.</p>
<p>11. Sonra əsl yemək başlayırdı. Quzu bütöv yeyilməli idi. Quzunun
qalıqları məhv edilməli və adi yeməkdə istifadə olunmamalı idi.</p>
<p>12. Əllər yenidən yuyulurdu.</p>
<p>13. Mayasız çörəyin qalıqları yeyilib qurtarırdı.</p>
<p>14. Məsihin elçisi İlyasın gəlişi üçün şükür duası oxunur, sonra
<em>xeyir-dua adlanan</em> üçüncü kasadan şərab içilirdi. Bu kasadakı
şəraba belə xeyir-dua verirdilər: «Şərab meyvəsini yaradan kainatın
Padşahı olan Allahımıza həmd olsun».</p>
<p>15. Sonra <em>Hallel</em> mahnıların ikinci hissəsi —
<em>114-118-i</em> məzmurlar oxunurdu.</p>
<p>16. Daha sonra <em>böyük Hallel</em> kimi tanınan dördüncü kasadan
şərab içilir və <em>136</em>-cı məzmur oxunurdu.</p>
<p>17. Sonda iki qısa dua oxunurdu.</p>
<blockquote>
<p>«Gördüyün bütün işlərin Sənə tərənnüm edəcək, ey Allahımız Xudavənd.
Sənin müqəddəslərin, salehlərin, Sənə izzət verənlər və bütün xalqın,
İsrail nəsli, qoy Sənə həmd etsin, alqışlasın, izzətləndirsin, Sənə
ehtiram göstərərək adını yüksəltsin, ey Padşahımız Allah. Çünki Sənə
həmd etmək nə qədər xoşdur, adını tərənnüm etmək nə qədər sevinc bəxş
edir. Sən əbədiyyətdən əbədiyyətə Var olan Allahsan».</p>
<p>«Ya Rəbb, Allahımız, bütün canlı varlıqlar Sənin adını tərənnüm
edəcək. Bütün bəşəriyyət həmişə Sənin əzəmətini bəyan edəcək, ey Padşah
Allahımız. Çünki əzəldən əbədiyyətə qədər Sən Allahsan. Səndən başqa heç
bir Padşahımız və Xilaskarımız yoxdur».</p>
</blockquote>
<p>Beləcə Pasxa bayramı başa çatırdı. Əgər İsanın və şagirdlərinin
yediyi yemək Pasxa bayramı idisə, 13-cü və 14-cü bəndlərdə İsa Özü
haqqında danışır və Özünü nəzərdə tuturdu. 16-cı bənddə qeyd olunan
məzmuru oxuyub, Zeytun dağına tərəf tələsdilər.</p>
<p>İndi isə gəlin İsanın nə etdiyinə və şagirdlərinin yaddaşında nəyi
həkk etmək istədiyinə baxaq. Biz dəfələrlə gördük ki, yəhudi
peyğəmbərlər sözlərin istənilən effekti vermədiyini hiss edəndə,
rəmzlərdən və dramatik hərəkətlərdən istifadə edirdilər. Məsələn, Axiya
peyğəmbər əynində olan təzə paltarı götürüb on iki yerə cırdı və on
qəbilənin onu padşah seçəcəyinə işarə etmək üçün onlardan onunu Yarovama
verdi (<em>1Padşahlar 11:29-32</em>); Yeremya peyğəmbər gələcək
köləliyin əlaməti olaraq qayışlarla bağlanan taxta bir boyunduruq
düzəldib boynuna taxdı (<em>Yeremya 27</em>); Xananya peyğəmbər Yeremya
peyğəmbərin boynundan boyunduruğu qırdı (<em>Yeremya 28:10-11</em>);
Yezekel peyğəmbər də dəfələrlə belə rəmzlərdən istifadə etmişdi
(<em>Yezekel 4:1-8; 5:1-4</em>). Onların hər biri başa düşürdülər ki,
sözlər tez unudula bilər, hərəkətlər isə yaddaşda həkk olunur.</p>
<p>İsa Məsih da eyni şeyi etdi. O, hər şeyi insanların şüurunda daha da
möhkəmlətmək üçün rəmzləri xalqının qədim bayramı ilə birləşdirdi. İsa
dedi: «Baxın! Bu çörək bölündüyü kimi, Mənim bədənim də sizin üçün
qırılacaq! Bu kasadan şərab axıdılan kimi, Mənim qanım da sizin üçün
axıdılacaq!» Bəs kasanın Yeni Əhd simvolizə etdiyini deyəndə nə demək
istəyirdi? <em>Əhd</em> sözü yəhudi dininə xas olan sözdür: bu dinin
əsasında Allahın İsraillə bağladığı <em>əhd</em> dayanırdı. Bu söz
razılaşma, sövdələşmə, münasibət qurmaq mənasını verir. Köhnə əhdin
qəbulu <em>Çıxış 24:3-8</em>-də təsvir edilmişdir. Buradan aydın olur
ki, əhdin qüvvədə qalması İsrailin Qanuna bütünlüklə riayət etməsindən
asılı idi. Qanun pozulan kimi Allahla Onun xalqı arasında həm əhd, həm
də münasibət pozulurdu.</p>
<p><em>Bu münasibətlər tamamilə Qanundan və ona əməl olunmasından asılı
idi</em>. Hakim Allah idi. Heç kim Qanuna əməl edə bilmədiyi üçün İsrail
xalqı heç vaxt öz öhdəliklərini yerinə yetirə bilmədi, həmişə borclu
olaraq qaldı. İsa Məsih isə burada deyir: «Mən Allahla insan arasında
<em>yeni bir əhd</em>, yeni münasibət bağlayıram. Bu münasibətlər Qanuna
deyil, <em>Mənim tökəcəyim qana</em> əsaslanacaq». Başqa sözlə desək, bu
münasibət yalnız və yalnız sevgi üzərində qurulacaq. Yeni Əhd insanla
Allah arasında Qanuna deyil, məhəbbətə əsaslanan münasibətdir. Yəni İsa
deyir: «Mən hər nə edirəmsə, Allahın sizi nə qədər sevdiyini sizə
göstərmək üçün edirəm». İnsanlar artıq <em>Allahın Qanunu altında</em>
yaşamırlar. Rəbbin süfrəsi mərasiminin bizə dediyi əsas şey budur.</p>
<p>Bir məqamı da qeyd edək. Son cümlədə yenə də dəfələrlə gördüklərimizi
görürük. İsa Məsih iki şeyə əmin idi: O, ölməli olduğunu və Onun
Padşahlığının gələcəyini bilirdi. O bilirdi ki, Onu Çarmıx gözləyir.
Eyni zamanda Onu izzətin gözlədiyinə də əmin idi. Çünki İsa Allahın
məhəbbətinə tam əmin idi, həmçinin insanların günahkar olduğunu bilirdi.
O bilirdi ki, sonda sevgi günaha qalib gələcək.</p>
<p><strong>27-31</strong></p>
<h2 id="dostlarin-vəfasizliği-mark-1427-31">DOSTLARIN VƏFASIZLIĞI (Mark
14:27-31)</h2>
<p>İsa hər şeyə hazır idi. Müqavimətə, anlaşılmazlıqlara, ortodoksal
yəhudilərin düşmənçiliyinə, dostlarından birinin xəyanətinə, Çarmıxa
çəkilmənin əzablarına və iztirablarına — O, hər şeyə hazır idi. Ancaq
görünür, İsanı ən çox təsirləndirən dostlarının vəfasızlığı idi. İnsan
dostlarına ən çox çətinliklə qarşılaşanda ehtiyac duyur. Amma məhz belə
bir vəziyyətdə dostlar İsanı tək qoydular. İsa fiziki əzabları və qəlb
acısını tamlığı ilə yaşadı. O, bu iztirablardan keçdi.</p>
<p>İngilis dövlət xadimi Hyu Volpalın «Yenilməzlik» romanında Piter adlı
baş qəhrəman hesab edir ki, «önəmli olan həyatın özü deyil, onda
göstərdiyin cəsarətdir». Piter həyatda çox şey yaşamışdı. Sonda o,
həyatın zirvəsində olarkən ona «Nə bəxtiyardır cismin əzabları və
iztirabları. Nə bəxtiyardır itkilər, dostların vəfasızlığı və sevgi
qurbanları! Bütün dünyəvi ümidlərin iflasa uğraması üçqat bəxtiyardır.
Nə bəxtiyardır insandan cəsarət tələb edən kədər, əzab, çətinliklər və
həyatdan məhrumiyyətlər. Çünki insanı insan edən onlardır» deyildiyi bir
səs eşitdi. Piter dua etməyə başladı: «Mənə heç nədən qorxmamaq və hər
şeyə hazır olmaq üçün cəsarət ver. Sevgi, dostluq, uğur... keçəndə —
qəbullanmağa, bütün bunlar mənə nəsib olmayacaqsa, əzab çəkməməyə kömək
et. Məni cəsarətli et. Məni cəsarətli et».</p>
<p>İsa hamıdan çox bu cür mətanətə, həyatın Onun üçün hazırladığı
zərbələrə əyilmədən dözmək, arxada yalnız ürəkağrıdan məyusluq, qarşıda
isə əzablar gözləyəndə belə, düşüncə aydınlığını və sakitliyini qorumaq
qabiliyyətinə malik idi. Hər dəfə Onun cəsarətini görəndə adamın nəfəsi
kəsilir. Lakin İsa həvari Peterə onun faciəli vəfasızlığı barədə
qabaqcadan deyəndə, o inanmadı.</p>
<p>İngiltərədə siyasi üsyan günlərində Şotland üsyançılarının lideri
markiz Huntli əsir götürülmüşdü. Ona başı vurulacağı edam yerini
göstərdilər və xəbərdarlıq etdilər ki, əgər Stüartlar ailəsinə sadiq
qalmağa davam etsə, dərhal edam ediləcək. Markiz belə cavab vermişdi:
«Siz başımı bədənimdən ayıra bilərsiniz, amma heç vaxt ürəyimi
padşahımdan ala bilməzsiniz». Həmin gecə həvari Peter də eyni sözü
dedi.</p>
<p>İsanın «hamınız Məndə büdrəyəcəksiniz» ifadəsi ilə nə demək
istədiyini izləmək və bundan özümüz üçün dərs çıxarmaq maraqlı olar.
Yunan dilində, orijinalda <em>skandalen</em> və ya <em>skandaletron</em>
sözlərindən əmələ gələn <em>skandalidzeyn</em> felindən istifadə olunur.
Bu da heyvanı şirnikləndirən tələdəki yem deməkdir, heyvan ona toxunanda
tələ bağlanır. Buna görə <em>skandalidzeyn</em> sözü hər hansı bir hiylə
vasitəsilə tələyə düşmək, şirnikləndirmək, aldatmaq və ya çaşdırmaq
mənasını daşıyır. Həvari Peter özünə həddən artıq əmin idi, o, həyatın
ən güclü insanlara belə tələ qura biləcəyini unutmuşdu. O unutmuşdu ki,
ən güclü insanlar da büdrəyə bilər. O, insani zəifliyini və şeytanın
sınaqlarının gücünü unutmuşdu. Ancaq bir şeyi unutmaq olmaz —
<em>Peterin ürəyi düzgün ritmlə döyünürdü</em>. Ürəyi məhəbbətlə
aşıb-daşan Peter (hətta bu məhəbbət müəyyən mənada vəfasızlıq etsə belə)
ürəyi soyuq nifrətlə dolu Yəhudadan yaxşıdır. Qoy həvari Peteri vədini
heç vaxt pozmayanlar mühakimə etsinlər. Peter isə İsanı sevirdi. Onun
məhəbbəti uğursuzluğa düçar olsa da, qəlbində sevgisi yenidən
böyüdü.</p>
<p><strong>32-42</strong></p>
<h2 id="qoy-sənin-iradən-olsun-mark-1432-42">QOY SƏNİN İRADƏN OLSUN
(Mark 14:32-42)</h2>
<p>Bu hissəni oxumaq belə qorxulu gəlir. Çünki bu hissə İsanın daxilində
apardığı mübarizəyə müdaxilə kimi görünür. Yuxarı otaqda çox qalmaq
təhlükəli idi. Hakimiyyət nümayəndələrinin İsanı axtardığı, Yəhudanın
isə Ona xəyanət etməyə hazırlaşdığı vaxt, hər an yuxarı otağa basqın
edilə bilərdi. Bəs İsa hara getsin? Yəhudanın İsanı Getsemani bağında
tapacağını bilməsi İsanın tez-tez oraya getdiyini göstərir. Yerusəlimin
özündə də belə bağlar çox idi. Amma əhalisi çox sıx olan şəhərdə qəribə
qanun var idi: Yerusəlim şəhərinin müqəddəs torpağı bağlar üçün gübrə
ilə — yəni peyinlə murdarlana bilməzdi. Ona görə bəzi varlı adamların
şəhərdən kənarda, Zeytun dağının ətəyində bağları olurdu, onlar orada
dincəlirdilər. Çox güman ki, İsanın hətta gecə vaxtı bağa girməsinə
icazə verən çox zəngin bir dostu var idi. Getsemani bağına gedərkən, İsa
bir tərəfdən <em>insanlarla yaxınlığa</em>, digər tərəfdən isə
<em>Allahla yaxınlığa</em> can atırdı. Allah əzəldən demişdi: «İnsanın
tək olması yaxşı deyil» (<em>Yaradılış 2:18</em>). Bizə çətin olanda
yanımızda kiminsə olmasına ehtiyacımız var. Düzdür, həmin adamın həmişə
bizim üçün nəsə etməsinə ehtiyacımız yoxdur, hətta onunla danışmağa belə
ehtiyacımız yoxdur. Sadəcə yanımızda kiminsə olması lazımdır. Həmin vaxt
İsa da eyni hissləri yaşayırdı. Qəribədir, indicə İsa üçün ölməyə hazır
olduqlarını bəyan edən insanlar Onun xahişi ilə bir saat belə oyaq qala
bilmədilər. Amma onları qınamaq olmaz, çünki həmin anların gərginliyi və
həyəcanı bütün güclərini tükətmişdi. Bu hissədən biz İsa haqqında bir
şey öyrənirik.</p>
<p>1. İsa ölmək istəmirdi. Onun otuz üç yaşı var idi. Əslində, heç kim
gəncliyin ən gözəl çağında ölmək istəmir. O, hələ çox az iş görmüşdü,
bütün dünya hələ də xilas gözləyirdi. O, Çarmıxa çəkilməyin nə olduğunu
bilirdi və instinktiv olaraq bu barədə düşünəndə diksinirdi: Bizim
tez-tez etdiyimiz kimi, O Özünü yola davam etməyə məcbur etməli idi.</p>
<p>2. İsa hadisələrin nə üçün məhz belə baş verməsinin lazım olduğunu
tam başa düşmürdü. Lakin O, bunun Allahın iradəsi olduğuna tam əmin idi.
O bilirdi ki, məhz bu yolla getməlidir. İsa Məsih də bunu imanla qəbul
edib, ən böyük riskə getməli idi. O da, bizim tez-tez məcbur olduğumuz
kimi, başa düşmədiyimiz nələrisə qəbul etməli idi.</p>
<p>3. O, Allahın iradəsinə təslim oldu. <em>Leva</em> — arami dilində
<em>Ata</em> deməkdir. Bu söz baş verən hər şeyin mənasını ehtiva edir.
İsa insanlara arsız-arsız gülən Allaha tabe olmadı. İngilis yazıçısı
Tomas Hardi öz qəhrəmanının faciəvi taleyindən danışarkən «Derbervilley
nəslindən olan Tess» romanını dəhşətli sözlərlə bitirir: «Ölməzlərin
sədri Tesslə zarafatını bitirdi». İradəsini yerinə yetirdiyi Allah İsa
üçün belə deyildi.</p>
<blockquote>
<p>O, aciz fiqurları gecə-gündüz şahmat taxtasında ora-bura
gəzdirir,</p>
<p>Dayandırır, onlara qalib gəlir, sonra bir-bir qutuya yığır.</p>
</blockquote>
<p>İsa Məsih üçün Allah belə deyildi. Hətta belə bir dəhşətli anda,
Allah İsanın qarşısında bu cür müdhiş tələb qoyarkən, İsa Allaha Ata
deyə müraciət etdi. «Nə mənə, nə də yaxınlarıma zərər verə bilən, hər
gün bizə lütf və mərhəmət bəxş edən Rəbbin iradəsi böyükdür». Biz Allaha
<em>Ata</em> deyə müraciət edəndə, hər şeyə tap gətirə bilərik. Bəzən nə
baş verdiyini belə anlaya bilməsək də, hər zaman əmin ola bilərik ki,
«Ata heç vaxt övladının göz yaşını boş yerə tökməz». İsa da buna tam
əmin idi və məhz buna görə də O, yoluna davam edə bildi. Biz Onun kimi
etməliyik.</p>
<p>Bu hissənin necə bitdiyinə diqqət yetirin: xain yaxınlaşdı. İsa buna
necə reaksiya verdi? Yox, gecənin qaranlığında gizlənmək asan olsa da, O
qaçmadı. <em>İsa onunla üz-üzə görüşmək qərarına gəldi</em>. Sona qədər
İsa Öz yolundan dönmədi.</p>
<p><strong>43-50</strong></p>
<h2 id="həbs-mark-1443-50">HƏBS (Mark 14:43-50)</h2>
<p>Bu epizod əsl dramdır. Hətta Mark hadisələri bəsit yazsa belə, biz bu
dramın əsas personajlarını aydın görürük.</p>
<p>1. Xəyanətkar Yəhudanı. O bilirdi ki, hamı İsanı tanıyır. Amma
düşündü ki, kimi tutacaqlarını dəqiq bilmələri üçün bu insanlara xüsusi
işarə lazımdır, çünki bağda məşəlin zəif işığında ağaclardan düşən
kölgələrə görə İsanı tanımaya bilərlər. Bu səbəbdən Yəhuda ən dəhşətli
işarəni — öpüşü seçdi. Adətən, ravvinləri öpüşlə salamlayırdılar. Bu,
sevimli müəllimə hörmət və rəğbət əlaməti idi. Ancaq burada son dərəcə
xoşagəlməz bir məqamı vurğulamaq lazımdır. Yəhuda deyir: «Kimi öpsəm,
İsa Odur». Eyni zamanda, o, <em>fileyn</em> sözünü işlədir. Ancaq Mark
Yəhudanın İsanı öpdüyünü deyəndə, <em>katafileyn</em> sözünü işlədir.
<em>Kata</em> sözü burada gücləndirici mənada istifadə olunur.
<em>Katafileyn</em> isə <em>sevdiyin birini</em> öpmək mənasını
verir.</p>
<p>Xəyanət işarəsi sadəcə hörmət olaraq salamlaşmanın rəsmi öpüşü
deyildi. Bu, sevdiyi adamın öpüşü idi. İncil kitabında bu, ən dəhşət
doğuran məqamdır.</p>
<p>2. İsanı həbs etməyə gələn dəstəni. Dəstə Ali Şuranı təşkil edən üç
qrup — baş kahinlər, ilahiyyatçılar və ağsaqqallar tərəfindən
göndərilmişdi. Mark bununla onların Ali Şuradan gəldiyini göstərir.
Hətta Yerusəlim Romanın tabeliyində olduğu dövrdə belə, Ali Şuranın
müəyyən polis hüququ, vəzifələri və öz polis mühafizəsi var idi.
Şübhəsiz, mühafizəçilərə qoşulan dəstə əhalinin heç də yaxşı təbəqəsini
təmsil etmirdi. Mark İsanı həbs etməyə gələn izdihamın həyəcanını və
əsəbiliyini çatdıra bildi. Ola da bilər ki, insanlar və mühafizəçilər
əsəbləri gərilmiş halda qan tökülməsinə hazır vəziyyətdə gəlmişdilər.
Zorakılıq İsadan deyil, onlardan gəlirdi.</p>
<p>3. Az da olsa ümidi olan, qılıncını çəkib zərbə vuran adamı.
<em>Yəhya 18:10</em>-da deyilir ki, bu adam Peter idi. Bəli, bu, Peterə
çox bənzəyirdi. Bəlkə də Mark onun adını o vaxt təhlükəsiz olmadığı üçün
çəkmədi. Ümumi qarışıqlıqda kimin qılınc çəkdiyini görmək mümkün
deyildi, ona görə də adını çəkməmək daha təhlükəsiz idi. İnsana qarşı
qılınc qaldırmaq yaxşı deyil, amma biz sevinirik ki, belə bir vəziyyətdə
İsanın uğrunda qılınc çəkməyə hazır olan ən azı bir nəfər tapıldı.</p>
<p>4. Şagirdləri. Onların əsəbləri tamamilə pozulmuşdu. Onlar buna hazır
deyildilər və qorxdular ki, onların da aqibəti İsanın aqibəti kimi
olacaq. Buna görə də hamısı qaçdılar.</p>
<p>5. İsanın Özünü. Qəribədir, bütün bu qarışıqlıq içində yalnız İsa
ağlın aydınlığını qoruyub saxlaya bilmişdi. Bu hadisəni oxuyanda elə
təəssürat yaranır ki, sanki vəziyyəti Ali Şuranın mühafizəçiləri deyil,
O idarə edirdi. Onun mübarizəsi bağda bitmişdi. İndi O, Allahın
iradəsini yerinə yetirdiyini bilən adamın rahatlığını tapmışdı.</p>
<p><strong>51-52</strong></p>
<h2 id="gənc-mark-1451-52">GƏNC (Mark 14:51-52)</h2>
<p>Çılpaq bədənini kətan örtüyə sarıyan bir gənc İsanın ardınca gedirdi.
Əsgərlər onu yaxaladılar. Amma o, kətan örtükdən sıyrılıb çılpaq
qaçdı.</p>
<p>Bu, olduqca maraqlı hissədir. İlk baxışdan həmin hissə burada
tamamilə yersiz görünür. Sanki o, baş verənlərə heç nə əlavə etmir. Amma
onun burada yazılmasının mütləq bir səbəbi vardı. Matta və Luka Məsihin
həyatını təsvir etməkdən ötrü öz versiyaları üçün Markın Müjdəsindən
əsas kimi istifadə etmişdilər. Onlar <em>Markın Müjdəsindəki</em>, demək
olar ki, hər şeyi öz tərcümeyi-hallarına daxil etmişdilər, təkcə bu iki
ayədən başqa. İnsanda elə bir təəssürat yarana bilər ki, bu epizod
başqalarını yox, yalnız Markı maraqlandırırdı. Görəsən, nəyə görə bu
epizod Markın diqqətini o qədər çəkdi ki, onu mətnə daxil etməyi zəruri
hesab etdi? Ehtimal olunan səbəblərdən biri odur ki, həmin gənc Markın
özü ola bilər. O, sanki öz adını çəkmədən «Mən də orada idim» demək
istəyirdi. <em>Həvarilərin İşləri</em> kitabını oxuyanda, görürük ki,
Yerusəlimdəki İmanlı Cəmiyyətinin görüş yeri və mərkəzi Mark adlanan
Yəhyanın anası Məryəmin evi olub (<em>Həvarilərin İşləri 12:12</em>).
Əgər belədirsə, onda ən azı Axırıncı Şam yeməyinin keçirildiyi yuxarı
otağın eyni evdə olması ehtimalı var. İmanlı icmasının mərkəzi olacaq
daha təbii bir yer təsəvvür etmək mümkün deyil. Əgər bunu fakt kimi
qəbul etsək, onda buradan iki ehtimal çıxır:</p>
<p>1. Ola bilsin, Mark da Axırıncı Şam yeməyində iştirak edib. O, hələ
çox gənc olduğu üçün, bəlkə də, heç kim ona əhəmiyyət verməyib. Amma o,
İsaya heyran idi. Yəqin gecə vaxtı hamı evdən çıxanda, o da kətan örtüyə
sarınıb onların arxasınca çıxmışdı. Ola bilsin, İsa Getsemani bağında
keçirdiyi bütün vaxt ərzində Mark qaranlıqda dayanıb dinləyir və seyr
edirdi. Getsemani bağında baş verən hadisələrin ətraflı təsviri buradan
qaynaqlanır. Axı bütün şagirdlər yatdığı halda, İsanın orada yaşadığı
mənəvi mübarizəsindən kim xəbər tuta bilərdi? Bəlkə də Mark qaranlıqda
sakit dayanan və ehtiramla ən böyük idealını izləyən yeganə şahid
idi.</p>
<p>2. Yəhyanın hekayəsindən bilirik ki, Yəhuda Axırıncı Şam yeməyi
bitməzdən əvvəl otağı tərk etmişdi (<em>Yəhya 13:30</em>). Bəlkə də o,
Məbədin mühafizəçilərini yuxarı otağa gətirəcəkdi ki, onlar İsanı gizli
tuta bilsinlər, lakin oraya çatanda nə İsanı, nə də şagirdləri tapdı.
Şübhəsiz, bunun ardınca Markı yuxudan oyadan səs-küylü qarşılıqlı
ittihamlar və mübahisələr yarandı. Mark Yəhudanın İsanı orada tutmaq
üçün Getsemani bağına getmək təklifini eşitdi. Ola bilsin, Mark tez
kətan örtüyə bürünüb İsaya xəbərdarlıq etmək üçün tələsik bağa qaçdı,
lakin oraya çox gec çatdı və sonrakı qarışıqlıqda az qala özünü də həbs
etdirəcəkdi. Hər necə olursa olsun, Mark bu iki ayəni ona görə mətnə
daxil etdi ki, bu ayələr onun haqqında bəhs etsin. Buna tam əmin ola
bilərik. O, həmin gecəni heç vaxt unuda bilmədi. O, adını çəkə
bilməyəcək qədər təvazökar idi. Beləcə öz adına imza ataraq sətirlər
arasında oxuya bilənlərə sanki dedi: «Hələ çox gənc olsam da, mən də
orada idim».</p>
<p><strong>53</strong></p>
<p><em>Mark 14:53</em>-ün şərhinə <em>Mark 14:55-65</em>-ə baxın.</p>
<p><strong>54</strong></p>
<p><em>Mark 14:54</em>-ün şərhinə <em>Mark 14:66-72</em>-yə baxın.</p>
<p><strong>55-65</strong></p>
<h2 id="hökm-mark-145355-65">HÖKM (Mark 14:53:55-65) </h2>
<p>Hər şey sona doğru sürətlə irəliləyirdi.</p>
<p>O dövrdə Ali Şuranın səlahiyyəti məhdud idi. Çünki əsl hökmdarlar
romalılar idi. Lakin Ali Şuranın dini məsələlərdə tam səlahiyyəti var
idi. Görünür, onun hətta bir növ polis və məhkəmə səlahiyyəti də var
idi. Hər halda o, ölüm hökmü çıxarmaq səlahiyyətinə malik deyildi. Əgər
Markın burada təsvir etdiyi şey Ali Şuranın iclası idisə, bu, məhkəmə
məsələsi ilə bağlı qərar verən məhkəmə iclasçılarının toplantısı kimi
bir şey olmalı idi: yəni onun funksiyası təqsirləndirilən şəxsi mühakimə
etmək deyil, ittihamı hazırlamaq idi, bunun əsasında təqsirləndirilən
şəxs Roma məhkəməsində mühakimə olunacaqdı. İsanı mühakimə edərkən Ali
Şura bütün qanunlarını pozdu. Ali Şuranın prosessual normaları
<em>Mişna</em> bölmələrinin birində verilmişdir. Təbii ki, orada
gündəlik təcrübəni əks etdirən yox, ideal normalar müəyyən edilib. Amma
bunu nəzərə alsaq, qeyd etmək lazımdır ki, həmin gecə işə baxılması ilə
yanaşı bir sıra qanun pozuntuları ilə müşayiət olunub.</p>
<p>Ali Şura yəhudilərin ali məhkəməsi idi və yetmiş bir üzvdən ibarət
idi. Buraya sadukeylər (bütün kahinlər sadukey idi), fariseylər,
ilahiyyatçılar, hüquqşünaslar və hörmətli ağsaqqallar daxil idi.
Göründüyü kimi, Ali Şura bütün boş yerləri kooptasiya<a href="#fn65"
class="footnote-ref" id="fnref65" role="doc-noteref"><sup>65</sup></a>
yolu ilə, yəni heç bir seçki keçirilmədən doldurmuşdu. Məhkəməyə baş
kahin sədrlik edirdi. Məhkəmə iclası yarımdairə şəklində qurulurdu ki,
məhkəmənin hər bir üzvü digər üzvləri görə bilsin. Ravvinlərin
şagirdləri həyətlə üz-üzə oturmuşdular. Onlar təqsirləndirilən şəxsin
əleyhinə deyil, lehinə danışa bilərdilər. Ali Şuranın rəsmi görüş yeri
Məbədin həyətlərindən birində yerləşən Qassit zalı idi. Yalnız orada Ali
Şuranın qəbul etdiyi qərarlar etibarlı hesab edilirdi. Məhkəmə gecə, həm
də böyük bayram günü iclas keçirə bilməzdi. İfadələr fərdi qaydada
verilib-götürülürdü, yalnız ən xırda təfərrüatlara uyğun gələn ifadələr
etibarlı sayılırdı. Ali Şuranın hər bir üzvü — kiçikdən böyüyə qədər öz
qərarını fərdi şəkildə bildirməli idi. Əgər Ali Şura ölüm hökmü
çıxarırdısa, bu hökm yalnız bir gecə keçəndən sonra, yəni növbəti gün
həyata keçirilə bilərdi ki, məhkəmə öz qərarına yenidən baxmaq və
məhkumu əfv etmək imkanına malik olsun.</p>
<p>Biz görürük ki, Ali Şura bir-birinin ardınca özlərinin qoyduğu
normaları pozur: iclası öz zalında keçirmədi, həm də məhkəməni gecə
qurdu. Hər bir üzvün ayrı-ayrılıqda qəbul etdiyi qərarlar barədə heç nə
deyilmir. Hökmün elan edilməsi ilə hökmün icrası arasında bir gecə belə
keçmədi. İsanı aradan götürmək üçün yəhudi hakimiyyət orqanları öz
qanunlarını pozmaqdan çəkinmədilər. Əvvəlcə yalançı şahidlər müxtəlif
ifadə verdilər. Yalançı şahidlər İsanı Məbədi dağıdacağını söyləməkdə
ittiham etdilər. Ola bilsin, kimsə İsanın <em>Mark 13:2</em>-də dediyini
təsadüfən eşitmiş, onu alçaqcasına təhrif etmiş və İsanın sözlərini
Məbədi məhv etmək təhlükəsinə çevirmişdir. Rəvayətə görə, Ali Şuraya
belə də ifadələr də verilmişdi, Ali Şura isə onları qəbul etmək
istəməmişdi. İnsanlar bir-bir ortaya çıxıb deyirdilər: «Mən cüzamlı
idim, O məni pak etdi. Mən kor idim, O, gözlərimi açdı. Mən kar idim, O,
eşitmək qabiliyyətini mənə qaytardı. Mən topal idim, O mənə yerimək
qabiliyyəti verdi. Mən iflic idim, O məni bərpa etdi».</p>
<p>Nəhayət, baş kahin təşəbbüsü öz əlinə aldı. O, qanunun qəti qadağan
etdiyi sualları verməyə başladı. O, köməkçi suallar verirdi, belə ki,
cavabında təqsirləndirilən şəxs özünə böhtan ata bilərdi. Heç kəs özünə
böhtan atmağa məcbur edilə bilməzdi, baş kahin isə məhz belə sual
verirdi. O, İsadan Məsih olub-olmadığını açıq şəkildə soruşdu. İsa da
bütün bu biabırçı tamaşaya son qoymağın vaxtının gəldiyini anlayaraq,
tərəddüd etmədən «bəli, Mən Məsihəm» dedi. Bu, Allaha küfr etməkdə
ittiham üçün əsas oldu: Ali Şura istədiyinə nail oldu. O, ölüm hökmünün
verilməli olduğu bir ittiham irəli sürə bildi, buna görə də hamı çox
sevindi. Biz bir daha İsanın iki böyük xüsusiyyətini görürük.</p>
<p>1. Onun <em>cəsarətini</em>. İsa bilirdi ki, belə bir cavab Onun
həyatı bahasına başa gələcək. Buna baxmayaraq, cavab verməkdən
çəkinmədi. Əgər O, bu ittihamı rədd etsəydi, onlar İsaya heç nə edə
bilməzdilər.</p>
<p>2. Onun <em>əmin olması</em>. Hətta indi Çarmıxa çəkilmənin qaçılmaz
olduğu halda, O, sonda qələbə çalacağına tam əminliklə danışmağa davam
etdi. İnsanlara məhəbbət təklif etməyə Gələnin adi ədalətdən məhrum
edildiyini, Ali Şuranın mühafizəçilərinin və xidmətçilərinin qəddar
təhqirləri ilə alçaldıldığını görmək dəhşətli faciədir.</p>
<p><strong>66-72</strong></p>
<h2 id="cəsarət-və-qorxaqliq-mark-145466-72">CƏSARƏT VƏ QORXAQLIQ (Mark
14:54:66-72)</h2>
<p>Bəzən bu hekayəni danışarkən Peterə qarşı ədalətsizlik göstərmiş
oluruq. Biz unuduruq ki, Peter son ana qədər böyük cəsarət göstərdi. O,
izdihamla əlbəyaxa döyüşməyə hazır olan adam kimi cəsarətlə qılıncını
qınından çıxartdı. Qarışıqlıq içində baş kahinin xidmətçisini yaraladı.
Əslində, ehtiyatlılıq onu gizlənməyə vadar etməli idi. Peterin baş
kahinin həyətinə getməsi böyük cəsarət tələb edirdi. Amma o, məhz belə
də etdi. Bəlkə də başqa şagirdlər qaçmışdı, amma hamı İsanı tərk edəndə,
Peter sözünün üstündə durub, Onu təklikdə qoymadı.</p>
<p>Amma sonra onda insan təbiətinin qəribə ikiliyi özünü büruzə verdi.
O, tonqalın ətrafında oturub qızınırdı. Ola bilsin, kimsə alovun içinə
odun parçası atdı. Alov püskürdü və onun işığında insanlar Peteri
tanıdılar. Lakin Peter İsa ilə hər hansı bir əlaqəsinin olduğunu inkar
etdi. <em>Ancaq</em> çoxları bu vacib məqamı unudurlar — ağlı başında
olan insan baş kahinin həyətini mümkün qədər tez tərk edərdi. Peter bunu
etmədi. Hər şey yenidən təkrarlandı: Peter yenə İsa ilə hər hansı
əlaqəni inkar etdi, amma yenə də getmədi. Üçüncü suala cavab olaraq
Peter yenə İsanı inkar etdi, lakin Onu nə lənətlədi, nə də adına küfr
etdi.</p>
<p>Burada başqa nəsə baş verdi. Ola bilsin, hər şey belə olub: Roma
adətinə görə, axşam saat 6-dan səhər saat 6-ya qədər dörd saata
bölünürdü. Səhər saat üçdə mühafizə dəyişirdi. Növbə dəyişərkən, latınca
<em>şəfəq</em>, yəni <em>xoruzların banlamağa başladığı vaxt</em>
mənasını verən <em>qallisinium</em> adlanan bir siqnal çalınırdı. Ola da
bilər ki, Peter üçüncü dəfə İsanı inkar edəndə, sakit şəhərin üzərində
Peterin qulaqlarını batıran kərənay çaldı. O, hər şeyi xatırladı və
ürəyi dözmədi. Ancaq yanılmayın. Peter yalnız cəsarətli insanın düşə
biləcəyi sınağa düşdü. Ehtiyatlı və təhlükəsizliyə can atan insanın
Peteri sınağa boyun əydiyinə görə tənqid etməsi münasib deyil. Çünki
belə şəraitdə heç vaxt özü sınağa düşməyib.</p>
<p>Həyatda elə anlar olur ki, insan təslim olur, artıq yükünü daşıya
bilmir. Peterin həyatında da belə an yaranmışdı. Amma min nəfərdən
doqquz yüz doxsan doqquzu daha tez təslim olardı. İnsanlar Peterin
büdrəməsindən dəhşətə gəlməkdənsə, onun cəsarətinə heyran olsalar, daha
yaxşı olardı. Lakin bir məqamı da qeyd etmək lazımdır: bütün bu hadisəni
yalnız bir nəfər danışa bilərdi — o da Peterin özü.</p>
<p>Artıq girişdə dedik ki, Markın Müjdəsi həvari Peterin vəzləri
əsasında yazılmışdır. Başqa sözlə desək, Peter insanlara İsadan necə
imtina etməsi barədə kədərli hekayəsini dəfələrlə danışmışdı. Yəqin o,
belə deyirdi: «Bax, mən belə etdim. Amma ecazkar İsa heç vaxt məni
sevməkdən əl çəkmədi». Braunlou Nort adlı bir təbliğçi var idi. O, Allah
adamı idi, lakin gəncliyində əxlaqsız həyat tərzi sürmüşdü. Bazar
günlərinin birində o, vəz edəndə, kafedraya çıxmazdan əvvəl ona məktub
verildi. Məktubu yazan adam Braunlou Nortun Məsihə iman etməzdən əvvəl
utanılacaq bir epizodu təfərrüatı ilə qeyd etmişdi. Məktubda yazılırdı
ki, əgər Braunlou vəz söyləməyə cəsarət etsə, onda o, ayağa qalxıb, bir
zamanlar onun necə hərəkət etdiyini açıq şəkildə söyləyəcək. Braunlou
məktubu özü ilə kafedraya götürdü, onu açıb oxudu və dedi ki, bütün
bunlar həqiqətdir. Bundan sonra o, dinləyicilərə Məsih vasitəsilə necə
bağışlanma aldığını, özünə və keçmişinə necə qalib gəldiyini və Məsih
vasitəsilə necə yeni insan olduğunu söylədi. O, insanları Məsihə cəlb
etmək və Ona yaxınlaşdırmaq üçün öz rüsvay keçmişindən maqnit kimi
istifadə etdi. Peter də məhz belə etmişdi. O, insanlara deyirdi: «Mən
Onu incitdim, sonra Onu çətinlikdə qoyub getdim, amma O, yenə də məni
sevirdi və məni bağışladı. O sizə də eyni şeyi edə bilər».</p>
<p>Əgər bu epizodu lazımi anlayışla oxusanız, onda Peterin qorxaqlıq
barədə hekayəsi cəsarət dastanı, utanc povesti isə onun izzət hekayəsi
kimi oxunacaq.</p>
