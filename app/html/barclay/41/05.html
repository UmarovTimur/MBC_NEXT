<h1>5-ci fəsil</h1>
<p><strong>1-13</strong></p>
<h2 id="cinlərin-qovulmasi-mark-51-13">CİNLƏRİN QOVULMASI (Mark
5:1-13)</h2>
<p>Bu, çox aydın, eyni zamanda tükürpərdici və sətirlər arasında olduqca
diqqətlə oxumalı olduğumuz hekayələrdən biridir. Çünki hekayə İsanın
dövründə İsrail sakinlərinə tanış olan, lakin bizə tamamilə yad olan
terminlərlə nəql edilir.</p>
<p>Mark onu hekayənin qalan hissəsi ilə əlaqələndirərək göstərir. Bu
hadisə axşam, bəlkə də, gecə baş vermişdi. Səhnəyə gecə kölgələri daxil
olduqca hekayə get-gedə daha sirli və dəhşətli xarakter alır.
<em>4:35</em>-də açıq şəkildə deyilir ki, İsa və Onun şagirdləri gölün o
biri sahilinə gedəndə artıq axşam düşmüşdü. Qalileya gölünün uzunluğu
iyirmi bir kilometr, eni isə on iki kilometrdir. Bu hekayədə göstərilən
yerdə göl təxminən səkkiz kilometr təşkil edirdi, həm də yolda şagirdlər
fırtınaya düşmüşdülər. Nəhayət, onlar sahilə gəlib çatdılar. Məhz
sahilyanı ərazidə əhəngdaşı qayalarında çoxlu mağaralar var idi, onların
çoxu dəfn üçün qəbir kimi xidmət edirdi. Həmin yer hətta günün
günortaçağı qorxu yaradırdı, gecələr isə daha çox vahiməli olurdu.</p>
<p>Birdən qəbirlərdən cinə tutulmuş bir adam çıxdı. Bu adamın
vəziyyətinin nə qədər dəhşətli olduğunu təsəvvür edə bilməsək, bu
hekayədən heç nə başa düşməyəcəyik. İsa Məsih dərhal onu sağaltmadı.
<em>8</em>-ci ayədə deyilir ki, İsa əvvəlcə Öz adi üsulundan istifadə
etdi — yəni səlahiyyətlə cinlərə adamdan çıxmağı əmr etdi. Lakin bu dəfə
uğur qazana bilmədi. Onda İsa cinin adını soruşdu. O dövrdə insanlar
inanırdılar ki, cinin adı məlum olanda, bir növ onun üzərində səlahiyyət
əldə edilir. Qədim məntiqi düsturda deyilir: «Səni and verirəm, ey
murdar ruh, kim olursan ol, mənə kim olduğunu söylə». İnsanlar
inanırdılar ki, iblisin adı məlum olarsa, onda onun gücü zəifləyər.
Ancaq hazırkı vəziyyətdə bu da kifayət etmədi.</p>
<p>Cinə tutulmuş adamın şəfaya ehtiyacı var idi. Burada ilk dəfə olaraq
yamacda otlayan donuz sürüsünə rast gəlinir. Cinlər İsadan xahiş etdi
ki, onları donuzların içinə göndərsin. İsa da izin verdi. Sürü qaçaraq
uçurumdan aşağı, gölə atılıb orada boğuldu. Elə insanlar var ki, İsanı
cinli adama şəfa vermək üçün donuzların öldürülməsindən istifadə
etdiyinə görə qınayırlar. Vəziyyətə bu nöqteyi-nəzərdən baxmaq üçün
tamamilə kor olmaq lazımdır. Donuzların taleyini insanın ölməz ruhunun
taleyi ilə necə müqayisə etmək olar? Belə baxanda, insanlar naharda ət
yediklərinə görə qəzəblənmirlər və ət yeməkdən ötrü donuz öldürülsə
belə, donuz ətindən imtina etmirlər. Əgər insan aclığını doyurmaq üçün
heyvan kəsirsə, onda, şübhəsiz ki, insanın canının xilası üçün donuz
sürüsünün ölməsində heç bir qəbahət yoxdur. Elə qəlblər də var ki,
heyvanların dərdini çox çəkir, amma milyonlarla məsihçi və möminlərin
ehtiyaclarını qarşılamaqdan ötrü barmaqlarını belə tərpətmirlər. Bununla
belə, biz demirik ki, Allahın yaratdığı digər məxluqların — yəni
heyvanların qayğısına qalmaq lazım deyil. Allah yaratdığı hər canlını
sevir. Biz demək istəyirik ki, insan nisbət hissini qoruyub
saxlamalıdır. Allahın nəzərində insanın canından daha vacib heç nə ola
bilməz.</p>
<p><strong>14-17</strong></p>
<h2 id="məsihdən-bölgəni-tərk-etmək-xahişi-mark-514-17">MƏSİHDƏN BÖLGƏNİ
TƏRK ETMƏK XAHİŞİ (Mark 5:14-17)</h2>
<p>Sözsüz ki, donuzotaranlar kəndlilərə fövqəladə hadisə barədə danışmaq
üçün şəhərə tələsdilər. Hər şeyi bilmək istəyən insanlar hadisə yerinə
gəlib, əvvəllər dəli olan adamın paltar geyindiyini və ağlı başında
olduğunu gördülər. Vəhşi və çılpaq dəli adam indi sağlam və ağıllı
vətəndaşa çevrilmişdi. Onda hər kəs üçün qeyri-adi, paradoksal,
gözlənilməz bir şey baş verdi. Yəqin ki, adamlar baş verən hadisəni
sevinclə qarşılamalı idilər. Bunun əvəzində isə onları dəhşət bürüdü.
Camaat İsadan onlarla qalmağı və heyrətamiz gücünü göstərməsini xahiş
edə bilərdi. Ancaq onlar İsaya yalvarmağa başladılar ki, onların
bölgəsindən çıxsın. Nəyə görə? Çünki adam sağalsa da, onların donuzları
məhv olmuşdu. Onlar bu kimi hadisənin bir daha təkrar olmasını
istəmirdilər. Camaatın gündəlik adi həyat tərzi pozulmuşdu, onlar da
istədilər ki, asayişlərini pozan adam onların yanından tez çıxıb getsin.
Bəzən insan fəryad edir: «Xahiş edirəm, məni rahat buraxın!».</p>
<p>İnsanlar çox vaxt onları rahat buraxmalarını istəyirlər.</p>
<p>1. İnsanlar instinktiv olaraq deyirlər: «<em>Mənim rahatlığımı
pozma</em>». Əgər kimsə yanımıza gəlib «Mən sizə bütün insanların daha
yaxşı yaşayacağı bir dünya bəxş edəcəyəm, ancaq əvəzində dincliyiniz və
rahatlığınız ən azı bir müddət pozulacaq, həm də başqaları da rahatlıq
əldə edə bilsin deyə siz daha az şeylərlə kifayətlənməli olacaqsınız»
desəydi, çoxumuz belə cavab verərdik: «Qoy hər şey olduğu kimi qalsın,
belə daha yaxşıdır». Belə baxanda, inqilablar dövründə biz elə də
yaşayırıq. Biz təkcə İngiltərədə deyil, həm də inkişaf etməkdə olan
ölkələrdə yenidən bölüşdürülmə dövründə yaşayırıq. Bizim dövrümüzdə
insanların əksəriyyəti əvvəlkindən daha yaxşı şəraitdə yaşayır;
rahatlığın bir hissəsindən məhrum olanların narazılığı da elə bundan
irəli gəlir.</p>
<p><em>Həyatın bizə borclu olması</em> barədə nə qədər söhbətlər
mövcuddur. Düzünü desək, həyat bizə heç nədə borclu deyil, əksinə, biz
həyata borcluyuq. Biz yer üzünün yoxsulluğuna görə səmavi izzətindən
imtina Edənin ardıcıllarıyıq. Biz Çarmıxda əzab çəkməkdən ötrü ilahi
sevincdən imtina edən Şəxsin davamçılarıyıq. İnsan istəyir ki, heç kim
onun dincliyini və rahatlığını pozmasın. Göylər isə başqaları daha
çoxunu əldə etsin deyə, hər şeydən imtina etməyə hazırdır.</p>
<p>2. İnsanlar instinktiv olaraq «<em>mənimkinə toxunma</em>» deyirlər.
Bu da eyni problemin digər tərəfidir. Heç kim sahib olduqlarını könüllü
olaraq vermir. Yaşımız artdıqca daha çox şeyi mənimsəməyə çalışırıq.
Qaraçıları yaxşı tanıyan Borrou yazır ki, qaraçı falçılar insanların
fallarına baxarkən gənclərə həmişə həyatdan müxtəlif zövq alacaqlarını,
qocalara isə yalnız var-dövlət əldə edəcəklərini vəd edirlər. «Çünki
onlar (qaraçılar) insan qəlbinə yaxşı bələddirlər — axı insanda ən son
ölən acgözlük hissidir». İnsanın həqiqətən iman etdiyini və öz
prinsiplərinə sadiq qalıb-qalmadığını yoxlamaq üçün ondan başqalarının
xatirinə yoxsullaşmağa hazır olub-olmadığını soruşmaq olar.</p>
<p>3. İnsanlar instinktiv olaraq «<em>mənim imanıma toxunma</em>»
deyirlər.</p>
<p>a) Ya da «Məni xoşagəlməz suallarla imanda büdrətməyin». Edmund Kross
məşhur Ceremi Teylorun vəzlərindəki maraqlı nöqsana işarə edir: «İngilis
dilində təbliğ olunan bütün vəzlərin içində onun vəzləri çox təsirlidir.
Bununla belə, onun vəzlərində kasıb insanlardan, onların problemlərindən
bəhs edən bir söz belə yoxdur. Əslində, onu kasıbların mövqeyi qətiyyən
maraqlandırmır. O, bu vəzləri yoxsulluğun hökm sürdüyü cənubi Uelsdə
təbliğ etmişdi. Kasıb, ac, pis geyinmiş və ehtiyac içində yaşayan
insanların fəryadı göylərdən mərhəmət və ədalət diləyir. Amma bu
boşboğaz mömin sanki onları eşitməmişdi; o, əzabların, yoxsulluğun
əhatəsində yaşadı, yazdı və təbliğ etdi, lakin çətin ki, bütün bunlardan
xəbəri olsun».</p>
<p>Həyatın ehtiyacları və sui-istifadələrindən çox, teoloji təlim və
ehkamların incəliklərini təbliğ etmək həmişə daha xoşdur. Bəzi
yığıncaqlarda xidmətçilərə müəyyən mövzularda təbliğ etməmək barədə
xəbərdarlıq edirlər: yalnız bu şərtlə onlar həmin toplantılarda Kəlamla
bölüşə bilərlər. Qeyd etmək lazımdır ki, İsanın çətinlikləri Allah
haqqında danışdığı üçün deyil, <em>insan</em> və onun ehtiyaclarından
danışdığı üçün yaranmışdır: ortodoksal yəhudilərin narazılığına səbəb
olan da elə bu idi.</p>
<p>b) «Şəxsi münasibətlərin imanınıza mane olmasına imkan verməyin»
deyənlər də var. Bununla bağlı Ceyms Börns məşhur italyan mistik Anjela
Foliqrasın həyatından maraqlı bir nümunə gətirir. O, ruhda bu dünyadan
ayrılmağı bacarırdı. Trans vəziyyətindən qayıdanda isə Allahla qurduğu
xoş ünsiyyətdən danışırdı. Anjela Foliqras deyirdi: «Həmin vaxt Allahın
izni ilə anam vəfat etdi. Anam Allahın iradəsini izləməkdə mənim üçün
böyük maneə idi. Sonra ərim vəfat etdi, çox keçmədən uşaqlarım da öldü.
Getdiyim yola ilk qədəm qoyduğum vaxtda Allaha dua edirdim ki, məni
onlardan xilas etsin. Ailəmi itirdiyimə görə kədərlənsəm də, əslində,
onlar öldüyünə görə böyük təsəlli tapdım». Anjela Foliqrasın ailəsi onun
inancına mane olurdu. Bəzi dindar qadınlar komitə iclaslarını ev
işlərindən üstün tuturlar və insanlara xidmət etməkdənsə, düşünməyə daha
çox vaxt ayırırlar. Onlar İmanlı Cəmiyyətinə xidmət etməkdən və ona
sadiq qalmaqdan qürur duyurlar. Ancaq Allahın nəzərində bu, yanlış
istiqamətidir.</p>
<p>c) Başqaları deyir: «Mənim imanla bağlı baxışlarımı məhv etmə». Bu
cür din aforizmə əsaslanır: «Atam üçün yaxşı olan mənim üçün də
yaxşıdır». Elə insanlar var ki, ümumiyyətlə, yeni bir şey öyrənmək
istəmirlər, çünki onlar hər şeyi düşünmək zərurətindən və yeni
nəticələrə gəlmək təhlükəsindən qorxurlar. Düşüncənin qorxaqlığı, zehnin
durğunluğu, canın yuxuya getməsi — dəhşətli şeylərdir. Qadaralılar
onları narahat edən Məsihi qovdular. Bu gün də çoxları bunu etməyə
çalışır.</p>
<p><strong>18-20</strong></p>
<h2 id="məsihin-şahidi-mark-518-20">MƏSİHİN ŞAHİDİ (Mark 5:18-20)</h2>
<p>Bu hissə böyük maraq doğurur. Bu hissədən biz öyrənirik ki, hər şey
Dekapolisdə baş vermişdi. Dekapolis On Şəhərin olduğuna işarə edir.
İordan çayının yaxınlığında və onun şərq sahilində xüsusi statusa malik
olan, əsasən də yunanların məskunlaşdığı on şəhər yerləşirdi. Bunlar —
Skifopol (Bet-Şean) — İordan çayının qərb sahilində; Pella, Dion,
Qadara, Filadelfiya, Hippos, Dəməşq, Gerasa, Rafana və Kanafadır.
Yunanlar Makedoniyalı İsgəndərin yürüşləri və fəthləri ilə əlaqədar
İsrailə və Suriyaya nüfuz etməyə başlamışdılar.</p>
<p>O dövrdə qurulan yunan şəhərləri olduqca qəribə mövqe tuturdu. Onlar
Suriyada yerləşsələr də, müstəqil idilər. Onların öz idarə orqanları var
idi, öz sikkələrini zərb etdirirdilər; onların yerli muxtariyyəti həyata
keçirmək hüququ onlara bitişik ərazilərə də şamil edilirdi; onlar
qarşılıqlı müdafiə və ticarət ittifaqları yaratmaq hüququna malik
idilər. Onlar Makkabilər dövrünə, yəni eramızdan əvvəl II əsrin
ortalarına qədər yarımmüstəqil olmuşdular. Yəhudi fatehləri Makkabilər
bu şəhərləri yəhudilərin hakimiyyəti altına almışdılar. Təxminən
eramızdan əvvəl 63-cü ildə Roma sərkərdəsi və dövlət xadimi Pompey bu
şəhərləri yəhudilərin işğalından azad etmişdi. Lakin buna baxmayaraq,
onların vəziyyəti ağır olaraq qalırdı. Həmin şəhərlər müəyyən dərəcədə
müstəqil qalmağa davam edirdi, lakin oranın sakinləri Romaya vergi
ödəməli və Roma ordusunda xidmət etməli idilər. Orada hərbi qarnizonlar
olmasa da, çox vaxt Roma legionlarının qərargahı və komandanlığı Şərq
yürüşləri zamanı oraya yerləşdirilirdi. Həmin ərazinin çox hissəsini
xərac ödəyən padşahlar vasitəsilə Roma idarə edirdi və bu şəhərləri
yaxşı mühafizə ilə təmin edə bilmədiyinə görə sakinlər yəhudi və ərəb
istilasına qarşı bir növ müdafiə ittifaqı yaratmışdılar. Dekapolis gözəl
şəhərlərdən ibarət bölgə idi; onların öz məbədləri və amfiteatrları var
idi. Onlar yunan həyat tərzi sürürdülər. Onların yunan xarakterini və
əhəmiyyətini bu kimi faktlar göstərir: məsələn, Siseronun müasiri olan
böyük epikürçü filosof Filodem, yunan epiqramının gözəl ustası Meleager,
məşhur satirik Menip və Roma imperatoru Tiberinin müəllimi olan ritorik
Teodor Qadaradan idilər.</p>
<p>Burada çox maraqlı məqam var: əgər İsa Dekapolisdə olmuşdusa, deməli,
bu, gələcək hadisələrin ilk işarələrindən biridir. Orada yəhudilər
yaşasa da, prinsipcə ora Yunanıstanın ərazisi idi. Bu, Məsihin bütün
dünyanı fəth etməsinə işarə idi. Həm də bu, məsihçilik tərəfindən
yəhudiliyin buxovlarını qıraraq dünya arenasına çıxmasının ilk əlaməti
idi. İsa Məsih Dekapolis ərazisinə qədəm qoyduğu gün mühüm bir şey baş
verdi.</p>
<p>İndi isə, gəlin baxaq, nə üçün İsa cinə tutulmuş adamı geri
göndərdi?</p>
<p>1. O, Məsih haqqında şəhadət etməli idi. O, adamların arasında
Məsihin insan üçün nə edə biləcəyinin bariz, təkzibedilməz canlı şahidi
olmalı idi. Bizim izzətimiz Məsih üçün nə edə biləcəyimizdə deyil,
Məsihin bizim üçün nə edə bilməsindədir. Yenilənmiş insan — budur
məsihçiliyin təkzibedilməz arqumenti.</p>
<p>2. O, gələcək böyük məhsulun ilk toxumu olmalı idi. Beləcə İsa Məsih
ilk dəfə Dekapolisdə yunan sivilizasiyası ilə təmasda oldu. Hər şey
nədənsə başlayır. Yunan zəkası və dühası tərəfindən Məsihə verilən bütün
izzət Onun sağaltdığı cinə tutulmuş adamdan başladı. Məsih həmişə
kimdənsə başlayır. Bəs bizdə necə? Niyə də O, cəmiyyətimizdən,
çevrəmizdən və bizdən başlamasın?</p>
<p><strong>21-24</strong></p>
<h2 id="ehtiyac-ani-mark-521-24">EHTİYAC ANI (Mark 5:21-24)</h2>
<p>Bu hekayədə faciənin bütün elementləri əks olunub. Uşaq xəstə olanda
— bu, həmişə böyük faciə olur. Bildiyimiz kimi, sinaqoq rəisinin qızının
on iki yaşı var idi. Yəhudi adətinə görə, on iki yaşında qız uşağı artıq
qadın olmağa hazır olurdu. Sinaqoq rəisinin qızı də elə ailə qurmaq
yaşlarında idi. Belə bir yaşda ölüm gəlirsə, bu, ikiqat faciəyə
çevrilir. Çox güman, sinaqoq rəisi nüfuzlu insan olub. Çünki sinaqoqun
rəisi sinaqoqun inzibati rəhbəri, ağsaqqallar şurasının sədri idi. O,
sinaqoqun düzgün fəaliyyət göstərməsinə nəzarət edirdi, ibadətlərin
aparılmasına cavabdeh idi. Özü çox vaxt ibadətlərdə iştirak etməsə də,
xidmətin bölüşdürülməsinə və onların icrasına cavabdehlik daşıyırdı.
Sinaqoq rəisi cəmiyyətin ən mühüm və hörmətli adamlarından biri idi.
Amma qızı xəstələnəndə, onunla nəsə baş verdi — o, İsa haqqında
düşünməyə başladı.</p>
<p>1. O öz <em>xurafatlarını</em> unutmalı oldu. Şübhəsiz ki, o da İsa
Məsihdə sinaqoqun qapılarının haqlı olaraq üzünə bağlandığı və hər bir
əsl ortodoksal yəhudinin Ondan uzaq durmalı olduğu dönük və təhlükəli
bir bidətçi gördü. Lakin ehtiyaca düşəndə mövhümatlarından əl çəkəcək
qədər ağıllı oldu. <em>Xurafat</em> — mahiyyət etibarı ilə
<em>əvvəlcədən irəli sürülmüş mühakimədir</em>, yəni faktlarla tanış
olmadan və ya onları öyrənməkdən imtina edən şəxsin verdiyi mühakimədir.
Tarixi inkişafa ən çox mane olan məhz belə xurafatlar idi. Demək olar
ki, hər addımbaşı belə xurafatlarla mübarizə aparmaq lazım olurdu. Ceyms
Simpson xloroformu, xüsusən doğuş zamanı anestezik kimi istifadə oluna
biləcəyini kəşf edəndə, onu «şeytan tələsi» icad etməkdə ittiham
etdilər. İttihamçılar hesab edirdilər ki, anesteziya doğuşu asanlaşdırsa
da, insanı çətin vaxtlarda Allaha yönələn səmimi fəryadlardan məhrum
edir.</p>
<p>2. Sinaqoqun rəisi öz <em>nüfuzunu</em> unutmalı oldu. O, sinaqoqun
rəisi ola-ola İsanın ayaqlarına düşdü. İnsanlar öz canlarını və
həyatlarını xilas etməkdən ötrü çox vaxt nüfuzlarını unutmalı olurdular.
Naaman da məhz belə etməli idi (<em>2Padşahlar 5-ci fəsil</em>). Naaman
cüzam xəstəliyindən sağalmaq üçün Elişa peyğəmbərin yanına gəldi. Elişa
peyğəmbər ona dedi ki, gedib İordan çayında yeddi dəfə yuyunsun. Suriya
hərbi komandiri və padşahın əyanı ilə belə davranmaq olmazdı! Hətta
Elişa peyğəmbər bunu şəxsən deyil, qasid vasitəsilə dedi. «Məgər
Suriyada bu İordan çayından daha yaxşı çaylar yoxdurmu?» — deyə Naaman
əvvəlcə fikirləşdi. Lakin sonra mənliyini boğub, incikliyini uddu və
cüzamdan xilas oldu.</p>
<p>Yunan kinik filosofu Diogenesin məşhur bir hekayəsi var. O, dəniz
quldurları tərəfindən əsir götürülmüşdü və köləliyə satılmaq üçün bazara
gətirilmişdi. Diogenes ona görə sövdələşən alıcılardan birinə baxıb
dedi: «Məni bu adama sat, ona ağa lazımdır». Həmin adam Diogenesi alıb,
ev təsərrüfatını və oğlunun təhsilini ona həvalə etdi. Diogenesin ağası
dedi: «Diogenesin evimə gəlməyi çox yaxşı oldu». Doğrudan da, yaxşı idi,
amma həmin gün Diogenes nüfuzunu aşağılamağa məcbur oldu. Ancaq insanlar
çox vaxt qürurlarına görə səhv addım atmağa davam edirlər və beləcə
özlərini məhv edirlər.</p>
<p>3. Sinaqoqun rəisi <em>qürur hissini</em> unutmalı oldu. Sinaqoqun
rəisi yaxşı bilirdi ki, özünü alçaltmalı olacaq. O, qüruruna qalib
gələrək, kömək üçün Nazaretli İsanın yanına gəldi. İnsanlar, adətən, heç
kimə borclu olmağı xoşlamırlar; hər kəs öz bildiyi kimi yaşamaq istəyir.
Məsihin yolunda atılan ilk addım — hər şeyi Allaha borclu olduğumuzu
başa düşməkdir.</p>
<p>4. Burada biz artıq zehni fərziyyə və düşüncə sahəsinə daxil oluruq.
Zənnimizcə, bu adam <em>dostlarını</em> da unutmalı oldu. Bəlkə də onlar
onu dilə tuturdular ki, İsanın yanına getməsin. Həm də maraqlıdır, o,
İsanın yanına adam göndərmədi, özü getdi. Bəlkə də o, ölüm ayağında olan
qızını tək qoymaq istəmirdi, sadəcə heç kim İsanın yanına getmək
istəmədiyinə görə, Onun yanına özü getdi. Ailəsinin bu qədər tez ona
«İsanı daha narahat etmə» deməsi şübhə doğurur. Elə təəssürat yaranır
ki, sanki onlar İsaya müraciət etməyə ehtiyac qalmadığına görə çox
sevinirdilər. Bəlkə də sinaqoqun rəisi İsanı evinə çağırmaqdan ötrü
ictimai rəylərə və dostlarının məsləhətinə əhəmiyyət verməməyə məcbur
oldu. Müdrik insanların fikrincə, bəziləri axmaqlıq edəndə, əslində,
həyatda ən ağıllı hərəkət etmiş olurlar. Budur, qarşımızda İsanın
köməyindən başqa hər şeyi unutmuş bir adam canlanır. Belə fədakarlıq
sayəsində sinaqoqun rəisi İsanın Xilaskar olduğunu unutmayacaq.</p>
<p><strong>25-29</strong></p>
<h2 id="əzabkeşin-son-ümidi-mark-525-29">ƏZABKEŞİN SON ÜMİDİ (Mark
5:25-29)</h2>
<p>Bu qadın tipik bir xəstəlikdən əziyyət çəkirdi, bu barədə yazmaq belə
çətindir. Hətta Talmud kitabı bu xəstəliyi müalicə etmək üçün ən azı on
bir üsul təqdim edir. Onların sırasına tonusu qaldıran, möhkəmləndirən
və spazmatik vasitələr daxil olsa da, əksəriyyəti xurafatdan başqa bir
şey deyildi. Məsələn, dəvəquşu yumurtasının külünü yayda kətan, qışda
isə pambıq parçaya büküb üzərində gəzdirmək, yaxud ağ eşşəyin peyinində
tapılan arpa toxumunu üzərində gəzdirmək və s. Təbii ki, yazıq qadın
hətta bu kimi absurd müalicələri də sınamışdı. Axı problem təkcə qadının
xəstə olmasında deyildi. Xəstəlik onu qanun qarşısında daim murdar
edirdi, o, nə ibadətdə iştirak edə, nə də dostları və rəfiqələrinin
yanında ola bilirdi (<em>Levililər 15:25-27</em>).</p>
<p>Burada Mark səthi olaraq həkimlərin ağılsızlığından danışır. Qadın
neçə həkimin əlindən xeyli əzab çəksə də, bütün varını buna sərf etsə
də, vəziyyəti yaxşılaşmamış, daha da pisləşmişdi. Yəhudi ədəbiyyatında
həkimlər haqqında maraqlı ifadələrə rast gəlmək olar. Bir adam deyir:
«<mark>Müalicə almaq üçün həkimlərə müraciət etdim, amma onlar gözlərimə
dərman vurduqca gözümə ağ gəldi, sonda tamamilə kor oldum</mark>»
(<em>Tovit 5:10</em>). Təxminən 200-cü ildə yazılmış <em>Mişnada</em> və
ondan əvvəl şifahi yəhudi din qanunlarında insanın oğluna öyrədə
biləcəyi peşələri və sənətləri təsvir edən bir bölmə var. Rabbi Yəhuda
deyir: «Eşşək çarvadarları çox vaxt pis və əxlaqsız olurlar, dəvə
çarvadarları yaxşı insanlardır, dənizçilərin çoxu günahsızdırlar,
həkimlərin ən yaxşıları cəhənnəmə düşəcəklər, ən yaxşı qəssablar isə
Amaleqin dostlarıdır». Lakin xoşbəxtlikdən, ədəbiyyatda başqa rəylər də
var: həkimlərə ünvanlanan ən böyük təriflərdən biri Sirah oğlu Yeşuanın
Hikmət kitabında əks olunub (Əhdi-Cədid və Əhdi-Cədid arasında yazılmış
apokrif kitablardan biri (38:1-15-də)).</p>
<blockquote>
<p>«Həkimə xidmətinə görə şərəflə ehtiram</p>
<p>göstər,</p>
<p>Çünki onu Rəbb yaradıb.</p>
<p>Uca Olandan həkimə şəfa vermək</p>
<p>qabiliyyəti verilir,</p>
<p>Padşahlar da ona hədiyyə verirlər.</p>
<p>Həkimin biliyi onun başını ucaldar,</p>
<p>Əyanlar ona heyranlığını bildirərlər.</p>
<p>Rəbb dərmanları torpağın bitkilərindən</p>
<p>yaradıb,</p>
<p>Ağıllı adam bunlara etinasızlıq göstərməz.</p>
<p>Bir zaman ağac parçası suyu içməli</p>
<p>etmədimi?</p>
<p>Beləcə, Rəbbin gücü bilinmədimi?</p>
<p>Rəbb insanlara bilik verdi ki,</p>
<p>Özünün ecazkar işlərində Onu</p>
<p>izzətləndirsinlər.</p>
<p>Həkim dərmanlarla şəfa verir</p>
<p>Və xəstənin ağrısını götürür.</p>
<p>Əczaçı dərmanlardan bir tərkib hazırlayır.</p>
<p>Allahın işləri həmişə davam edir,</p>
<p>Onun sayəsində dünyada sağlamlıq</p>
<p>bərqərar olur.</p>
<p>Övladım, xəstələnərkən etinasız olma,</p>
<p>Rəbbə dua et, O, sənə şəfa verəcək.</p>
<p>Yanlış yolu tərk et, əməllərini islah et,</p>
<p>Hər cür günahdan ürəyini təmizlə.</p>
<p>Buxur yandır və xatirə olaraq çörək</p>
<p>təqdimi ver,</p>
<p>İmkanın olduğu qədər bu təqdimin üzərinə</p>
<p>yağ təqdimi axıt.</p>
<p>Həkimə də yer ayır, çünki onu Rəbb</p>
<p>yaradıb,</p>
<p>Həkim səni qoyub getməsin, çünki ona</p>
<p>ehtiyacın var.</p>
<p>Bəzi vaxt uğur onların əlində olur,</p>
<p>Çünki onlar da Rəbbə yalvarırlar ki,</p>
<p>Rəbb xəstənin halını yüngülləşdirməkdə</p>
<p>onlara uğur,</p>
<p>Həyatı davam etdirmək üçün şəfa əta etsin.</p>
<p>Kim onu Yaradanın önündə günah</p>
<p>edirsə,</p>
<p>Qoy həkimin əlinə düşsün!»</p>
</blockquote>
<p>Lakin həkimlər bu qadının xəstəliyini müalicə edə bilmədilər. Budur,
indi o, İsa haqqında eşitdi. Ancaq bir problem var idi — qadının
xəstəliyi xüsusi utancaqlıq xarakteri daşıyırdı; o, izdihamın içində hər
şeyi açıq şəkildə deyə bilməzdi. Ona görə də heç kimin fərqinə varmadan
İsaya toxunmaq qərarına gəldi. Bütün dindar yəhudilərin üst
paltarlarının ətəyinə — yəni mantiyanın hər küncünə dörd qotaz
tikilirdi. Qotazlar <em>Saylar 15:38-40</em>-dakı Rəbbin əmrlərinin
xatırlatması idi. Ətəyə tikilən qotazlar həm insanın özünə, həm də
ətrafındakılara bu paltarı geyinən şəxsin Allahın seçilmiş xalqına aid
olduğunu xatırladırdı. Qotazlı paltar dindar yəhudini başqalarından
fərqləndirən əlaməti idi. İzdihamın içindən keçən qadın məhz belə bir
qotaza toxundu, toxunan kimi də sağaldığını hiss etdi. Bu qadın bütün
mümkün müalicə üsullarını sınayandan sonra son ümid kimi İsanın yanına
gəldi. Bir çox insanlar ümidsiz vəziyyətə düşəndə və nə edəcəklərini
bilməyəndə, kömək üçün İsaya müraciət edirlər. İnsan «Ya Rəbb, məni
xilas et! Mən məhv oluram!» deyə Allaha fəryad edir. Bəlkə də o, çox
çətin vəziyyətlə mübarizə aparıb, böhranlı vəziyyətə düşəndə Allahdan
yeni güc istəyir. Bəlkə də o, fəzilət əldə etməyə çalışmış, lakin sonda
həddindən artıq yorulduğunu hiss edir. Əslində, insan vəziyyət onu
Məsihə üz tutmağa məcbur edənə qədər gözləməməlidir. Bununla belə,
çoxları Ona çarəsiz vəziyyətə düşəndə üz tutur. Ancaq Onun yanına hər
necə gəlsək də, O bizi əliboş qaytarmaz.</p>
<blockquote>
<p>«Heç kim kömək edə bilməyəndə və dəstək olmayanda,</p>
<p>Çarəsizə kömək et, ey Rəbbim, mənimlə qal».</p>
</blockquote>
<p><strong>30-34</strong></p>
<h2 id="şəfanin-qiyməti-mark-530-34">ŞƏFANIN QİYMƏTİ (Mark 5:30-34)</h2>
<p>Bu hissədən biz üç nəfər haqqında bir şey öyrənirik.</p>
<p>1. İsa Məsih haqqında. Biz <em>İsaya insanları sağaltmağın nəyə başa
gəldiyini</em> öyrənirik. Hər dəfə O, şəfa verəndə, Ondan nəsə alınırdı.
Bu, həyatın ümumbəşəri qanunudur: «mən»imizin, həyatımızın, qəlbimizin
bir hissəsini qurban verməyə hazır olmasaq, heç vaxt vacib və ya böyük
şeylər edə bilməyəcəyik. Pianoçu hansısa əsərin partiturasını<a
href="#fn23" class="footnote-ref" id="fnref23"
role="doc-noteref"><sup>23</sup></a> sadəcə məharətlə ifa etsə, mükəmməl
ifaya nail ola bilməz. Əgər pianoçu və ya musiqiçi <em>bütün məharətini
üzə çıxarmırsa</em> və əlindən gələni etmirsə, sonda yorğunluq hiss
etmirsə, onun ifası parlaq olmayacaq. Eynilə aktyor da, əgər hər dəfə
avtomat kimi sadəcə düzgün intonasiya ilə öz rolunu tələffüz etsə və
jestləri təkrarlasa, böyük aktyor ola bilməz. Onun göz yaşları əsl göz
yaşları olmalıdır, hissləri də gerçək olmalıdır. O, rola varlığı ilə
varmalıdır. Allahın Sözünü çatdıran təbliğçi kafedranı nəyisə itirmiş
kimi tərk etməlidir.</p>
<p>Əgər insanlara kömək etmək niyyətindəyiksə, varlığımızın bir
hissəsini qurban verməyə hazır olmalıyıq; hər şey bizim insanlara olan
münasibətimizdən asılıdır. Böyük ədəbi tənqidçi Metyu Arnold bir dəfə
orta təbəqəli insanlar haqqında belə demişdi: «Bu insanlara, onların
geyimlərinə, oxuduqları kitablara, düşüncələrini formalaşdıran boz
maddəyə baxın. Məgər pul adamı onlar kimi olmaq bədbəxtliyindən qurtara
bilərmi?» Onun dedikləri mübahisəlidir, çünki fikirlərinin mənbəyi
<em>nifrətdir</em>. Metyu Arnold insanlara ikrah hissi ilə baxırdı, belə
adam isə insanlara kömək edə bilməz.</p>
<p>Gəlin başqa nümunəyə nəzər salaq. Musa peyğəmbər Sina dağında
olarkən, dağın ətəyində yəhudilər qızıl dana düzəldəndə onun davranışını
xatırlayın. O, Allaha yalvardı ki, əgər insanları günahlarına görə
bağışlamazsa, onun adını da Allahın kitabından silsin (<em>Çıxış
32:30-32</em>).</p>
<p>Mayersdə həvari Paul həlaka gedən bütpərəst dünyaya baxaraq
deyir:</p>
<blockquote>
<p>«Onların xilas olub əbədi yaşamaları üçün</p>
<p>Canımı qurban vermək arzusu kərənayın səsi kimi ürəyimi dəlib keçir,
titrədir».</p>
</blockquote>
<p>Məsihin böyüklüyü də ondadır ki, O, başqalarına kömək etməyə hər an
hazır olub. Bu köməyin qiyməti — Onun həyatı idi. Biz də təkcə malımızı
deyil, canımızı və gücümüzü başqaları üçün qurban verməyə hazırıqsa,
demək, Onun izi ilə gedirik.</p>
<p>2. Bu hissədə şagirdlər haqqında nəsə öyrənirik. Burada sağlam
düşüncə deyilən bir şeyin məhdudiyyəti çox aydın görünür. Şagirdlər
vəziyyətə sağlam gözlə baxırdılar. Axı İsa Onu sıxışdıran belə bir
izdihama toxunmaqdan və itələnməkdən necə qaça bilərdi? Sağlam baxışlı
adamlar hər şeyi məhz belə görür. Acı fakt olsa da, şagirdlərin hər
şəfanın İsaya nəyə başa gəldiyini anlamadıqları indi aydın olur. İnsan
şüurunun həssassızlığı həyatda faciəyə çevrilə bilər. Biz çox vaxt
başqalarının nələr yaşadığını təsəvvür belə etmirik. Müəyyən sahələrdə
təcrübəmizin olmamasının başqalarına nəyin bahasına başa gəldiyini
təsəvvür etmirik. Bu və ya digər şeyləri asanlıqla əldə etdiyimizə görə,
bunun başqaları üçün nə qədər böyük zəhmət tələb etdiyini və nə qədər
baha başa gəldiyini anlamırıq. Bu səbəbdən çox sevdiyimiz insanları
tez-tez incidirik. İnsan Allahdan ona sağlam düşüncə verməsini istəyə
bilər. Lakin yaxşı olar ki, insan başqalarının qəlbini duymaq və oxumaq
üçün Allahdan incə və zəngin intuisiya diləsin.</p>
<p>3. Bu hissədə biz qadın haqqında da öyrənirik. Burada biz insan
etiraf etdiyi vaxt əldə etdiyi rahatlıq barədə öyrənirik. Hər şey o
qədər çətin idi, o qədər alçaldıcı idi ki... Ancaq qadın İsaya bütün
həqiqəti söyləyən kimi dəhşət və qorxu yox oldu, ürəyini rahatlıq
bürüdü. Qadın gördü ki, İsa Məsih ona qarşı çox mehribandır.</p>
<blockquote>
<p>Rəbbə necə yararlı ola bilərsən deyə</p>
<p>Səmərəsiz fikirlərə qapılma,</p>
<p>Onun səndən tələb etdiyi yararlıq —</p>
<p>Ona olan ehtiyacını hiss etməyindir.</p>
</blockquote>
<p>İsa kimi başa düşən bir adama etiraf etmək çətin deyil.</p>
<p><strong>35-39</strong></p>
<h2 id="ümidsizlik-və-ümid-mark-535-39">ÜMİDSİZLİK VƏ ÜMİD (Mark
5:35-39) </h2>
<p>Yəhudilərin yas mərasimləri həm həyəcanlı, həm də lazımınca işlənib
hazırlanmışdı. Yas mərasimlərin əsas məqsədi tənhalığı və ölüm
vasitəsilə son ayrılığı vurğulamağa yönəlirdi; yəhudilərə zəfərli yekun
qələbə ideyası yad idi. Bir adam ölən kimi bunu hamıya bildirmək üçün
ucadan mərsiyələr oxunurdu. Qəbir başında mərsiyələr təkrarlanırdı. Yas
tutanlar ölülərin üstünə əyilib, səssiz dodaqlardan cavab diləyir, öz
sinələrinə döyür, saçlarını yolur, paltarlarını cırırdılar. Paltarlar da
müəyyən qayda və normalara uyğun cırılmalı idi. Adətən, bunu mərhumun
cəsədi dəfn olunmağa aparıldıqdan sonra edirdilər. Paltar yuxarıdan
ürəyə qədər cırılmalı idi, yəni yalnız sinə görünməli idi, beldən aşağı
cırmaq olmazdı. Valideynlər paltarlarını sol tərəfdən — ürəyin üstünə
qədər, digərləri isə sağ tərəfdən cırırdılar. Qadınlar paltarlarını evdə
cırmalı idilər, lakin bədənləri görünməsin deyə onlardan əvvəlcə alt
paltarlarını dal-qabaq geyinmələri tələb olunurdu. Onlar üst
paltarlarını cırıb, otuz gün ərzində belə gəzirdilər. Yeddi gün keçəndən
sonra paltarın cırılan hissəsini yüngülcə tikmək olardı, ancaq tikişlər
hamıya aydın görünməli idi. Otuz gündən sonra paltar bərpa olunurdu.</p>
<p>Dəfn mərasimində fleyta ifaçıları mühüm rol oynayırdı. Qədim dövrdə —
Romada, Yunanıstanda, Finikiyada, Aşşurda və İsraildə fleyta fəryadları
ölüm və faciə ilə bağlı idi. Qanuna görə, kişi nə qədər kasıb olsa da,
arvadının dəfni üçün ən azı iki fleytaçalan tutmalı idi. U.Teylor
Hastinqsin «Məsihin və Müjdənin Lüğəti» kitabında fleytaçıların
istifadəsinə dair iki maraqlı nümunə gətirir və bu adət-ənənənin nə
qədər geniş yayıldığını göstərir. Roma imperatoru Klavdiyin dəfn
mərasimində də fleytaçılar ifa edirdilər. Eramızın 67-ci ilində
romalılar tərəfindən Yodfatın işğal edilməsi xəbəri Yerusəlimə çatanda,
İosif Flavinin sözlərinə görə, «camaatın əksəriyyəti mərsiyələr oxumaq
üçün fleytaçıları tutmuşdular». Fleytanın səsi, ağlayanların fəryadı,
mərhuma oxunan mərsiyələr, cırıq paltarlar, yolunmuş saçlar, yəqin ki,
matəm günlərində yəhudinin evini acınacaqlı və kədərli vəziyyətə
salırdı. Ailədən kimsə öləndə yas tutan adam nə işləməli, nə başına yağ
çəkməli, nə də ayaqqabı geyinməli idi. Hətta ən kasıb adam da üç gün
işini dayandırmalı idi. O, alver etmək üçün yola düşməməli idi. İşə
qoyulan qadağa hətta qulluqçulara da şamil edilirdi. Adam başını aşağı
salaraq oturmalı, üzünü qırxmamalı və ya «təsəlli tapmaq üçün heç bir
işlə məşğul olmamalı idi». O, <em>Əyyub, Yeremya peyğəmbərin
kitabları</em>, eləcə də <em>Yeremya peyğəmbərin mərsiyələr</em>
kitabından başqa, nə Qanun, nə də digər peyğəmbərlərin kitablarını oxuya
bilərdi, çünki bu kitabları oxumaq sevinc sayılırdı. O, ancaq öz evində
yemək yeməli, ətdən və şərabdan çəkinməli idi. Otuz gün ərzində o,
şəhərini və ya kəndini tərk edə bilməzdi.</p>
<p>O dövrdə masa arxasında deyil, yerdə oturub stuldan stol kimi
istifadə edərək, yemək adət idi. Yumurtaya kül və duz səpərək yemək kimi
bu günə qədər qorunub saxlanılan adət də var idi. Başqa bir qəribə adət
də var idi: mərhumun evindən və üç qonşunun evindən evdə olan suyu
götürürdülər. İnsanlar inanırdılar ki, ölüm mələyi qılıncla yaxınlıqdakı
suya ölüm zərbəsi endirir.</p>
<p>Çox təsirli bir adət də var idi: əgər hələ evlənməmiş gənc adam
ölürdüsə, dəfn mərasiminin bir hissəsi kimi bir növ nikah mərasimi
keçirilirdi. Yas saxlayan şəxs bütün matəm müddətində Qanuna riayət
etməkdən azad edilirdi. Çünki həmin vaxt insanın özündə olmadığı və
kədərdən ağlını itirdiyi ehtimal olunurdu. O, sinaqoqda iştirak etməli
idi. Sinaqoqa girəndə isə hamı ona başsağlığı verib «yaslı adama təsəlli
verən nə bəxtiyardır» deməli idi. Yəhudi dua kitabında yas saxlanılan
evdə yemək yeməzdən əvvəl oxunmalı olan xüsusi dua var idi.</p>
<p><strong>40-43</strong></p>
<h2 id="iman-nədir-mark-540-43">İMAN NƏDİR (Mark 5:40-43)</h2>
<p>Talita qum — arami dilində ifadədir. Bəs necə oldu ki, arami ifadəsi
yunan dilinə daxil oldu? Bunun yalnız bir səbəb ola bilər. Mark bütün
məlumatları birbaşa həvari Peterdən alırdı. Əlbəttə, İsraildən kənarda
Peter çox vaxt yunanca danışmağa məcbur olurdu. Lakin Peter həmin
hadisədə iştirak etmişdi; o, İsanın seçdiyi üç nəfərdən biri idi və
möcüzənin necə baş verdiyini görmüşdü. O, İsanın səsini unutmamışdı.
«Talita-qum» kəlməsi onun yaddaşında ömürlük həkk olunmuşdu və tez-tez
səslənirdi. O, daim İsanın kəlməsində səslənən məhəbbəti, incəliyi və
qayğıkeşliyi xatırlayırdı. Bu, o qədər real idi ki, Peter bu barədə
yunan dilində belə düşünə bilmirdi, çünki onun yaddaşında bu sözlər
yalnız İsanın səsi ilə qalmışdı. Bu kiçik epizod təzadlarla doludur.</p>
<p>1. Burada valideynlərin <em>ümidsizliyi</em> ilə İsanın
<em>ümidi</em> arasında ziddiyyət var. Onlara dedilər: «Müəllimə əziyyət
verməyin, artıq heç kim kömək edə bilməz». İsa dedi: «Qorxma, yalnız
iman et!» Bir tərəfdən ümidsizlik, digər tərəfdən ümid danışırdı.</p>
<p>2. Bu, valideynlərin <em>hədsiz kədəri</em> ilə İsanın
<em>sakitliyi</em> arasındakı ziddiyyət idi. Onlar kədərdən inildəyir,
qışqırıb-ağlayır, saçlarını yolur və paltarlarını cırırdılar, İsa Məsih
isə Özünü idarə edir, sakitliyini və zehninin aydınlığını qoruyurdu.</p>
<p>Bəs İsanın sakitliyi haradan qaynaqlanırdı? Onun Allaha tamamilə
etibar etməsindən. Əgər Allah bizimlədirsə, ən dəhşətli müsibətləri belə
cəsarətlə qarşılaya bilərik. İnsanlar İsa Məsihə gülürdülər, çünki Onun
ümidinin əsassız olduğunu düşünürdülər. Lakin məsihçi həyatının həqiqəti
ondan ibarətdir ki, insanlar üçün tamamilə qeyri-mümkün görünən şeylər
Allah yanında olarsa, mümkün olur. Yəni insani nöqteyi-nəzərindən
qeyri-mümkün görünən şeylər, Allahın olduğu yerdə mübarək həqiqətə
çevrilir. Camaat İsaya güldü, lakin Allahın nə edə biləcəyini görəndə,
gülüşləri heyrətə çevrildi. Hər şeyə cəsarətlə qalib gəlmək olar, hətta
ölümə belə, əgər bu, Rəbbimiz İsa Məsihdə Allahın məhəbbəti ilə
edilirsə.</p>
