<h1>6-cı fəsil</h1>
<p><strong>1-6</strong></p>
<h2 id="öz-vətənində-rədd-edilmək-mark-61-6">ÖZ VƏTƏNİNDƏ RƏDD EDİLMƏK
(Mark 6:1-6) </h2>
<p>Nazaretə qayıtmaqla İsa Özünü ağır sınaqlara məruz qoydu. O, doğma
şəhərinə qayıtmışdı. İnsanı uşaqlıq illərindən tanıyan adamlardan daha
sərt tənqidçilər yoxdur. İsa yalnız doğma evinə və qohumlarına baş
çəkməklə səfərini qısamüddətli etmək niyyətində idi. Şagirdləri də
Onunla gəlmişdi, yəni O, doğma şəhərinə ravvin, müəllim kimi gəlmişdi.
Ravvinlər şagirdlərin müşayiəti ilə ölkəni gəzirdilər. Budur, İsa da
müəllim kimi şagirdləri ilə gəlmişdi.</p>
<p>O, sinaqoqa gedib təlim verməyə başladı. Lakin Onun təlimi heyrətlə
deyil, müəyyən dərəcədə nifrətlə qarşılandı. İnsanlar keçmişinə bələd
olduqları adamın danışmasından özlərini təhqir olunmuş hiss edirdilər.
Yaxın tanışlıq nifrətə səbəb olmuşdu. Onların İsanı dinləməkdən imtina
etmələrinin iki səbəbi vardı. Onlar deyirdilər: «Məgər bu Adam həmin
dülgər deyilmi?» Yunan dilindəki orijinal mətndə <em>dülgər —
tektondur</em>. <em>Tekton</em> sözü təkcə ağacla işləyən dülgər deyil,
ümumiyyətlə, <em>usta, sənətkar</em> deməkdir. Homerə görə,
<em>tekton</em> gəmilər, evlər və məbədlər tikirdi. Qədim zamanlardan
indiyə kimi kiçik şəhərlərdə, kəndlərdə yaşayan, quş qəfəsindən tutmuş
evə qədər hər şey tikən insanlara rast gəlmək olardı. Onlar divar tikə,
dam təmir edə və darvaza düzəldə bilən, bir sözlə, əlindən hər iş gələn
usta idi. Onlar ən sadə alətlərlə istənilən işin öhdəsindən gələ
bilirdilər. İsa da belə ustalardan biri idi. Amma məsələ bunda idi ki,
nazaretlilər İsaya <em>usta olduğu üçün</em> xor baxırdılar. İsa peşəkar
ilahiyyatçı deyil, xalqın sadə bir nümayəndəsi idi. Buna görə də Ona xor
baxırdılar.</p>
<p>Vilyam Kruks İngiltərədəki fəhlə hərəkatının əsas liderlərindən biri
idi. O, çox kasıb bir ailədə doğulmuşdu. Vilyam tez-tez anasının bacı və
qardaşlarını necə dolandıracağını bilmədiyi üçün ağladığını görürdü. O,
dəmirxanada işləməyə başladı, gözəl sənətkara çevrildi və ən cəsur,
dürüst insanlardan biri oldu. Sonra o, siyasətlə maraqlanmağa başladı və
London ətrafı kisik şəhərlərin ilk leyborist meri oldu. Vilyam Kruksun
mer olduğuna görə özünü alçalmış hiss edən insanlar həmin vaxt da var
idi. Bir dəfə qadınlardan biri ictimaiyyət qarşısında böyük nifrətlə
qışqırdı: «Bu sadə oğlanı — Kruksu mer etdilər, amma o, sadə fəhlədən
heç nə ilə fərqlənmir». Camaatın içindən bir nəfər — Vilyam Kruksun özü
ona tərəf döndü və papağını çıxararaq dedi: «Tamamilə haqlısınız, xanım,
mənim sadə işçidən heç bir fərqim yoxdur».</p>
<p>İsa sadə işçi olduğuna görə nazaretlilər Ona xor baxırdılar. Bizim
üçün Onun izzəti elə bundadır. Çünki bu o deməkdir ki, Allah yer üzünə
gələndə, heç bir xüsusi mövqeyə iddia etmədi. O, sadə həyatı qəbul
edərək ən adi işlərlə məşğul oldu. Mənşə, var-dövlət, nəsil-şəcərənin
əsl insanlığa heç bir dəxli yoxdur. İngilis şairi Aleksandr Popun
yazdığı kimi:</p>
<blockquote>
<p>İnsanı insan edən ləyaqətdir,</p>
<p>Ləyaqətsizlik isə onu tərbiyəsiz edir.</p>
<p>Zahiri görünüş yalnız dəri və əzələdir.</p>
</blockquote>
<p>Robert Börns belə yazırdı:</p>
<blockquote>
<p>Kral öz köməkçisini general təyin edər,</p>
<p>Amma o, heç kəsi vicdanlı edə bilməz.</p>
<p>Bununla belə mükafatlar, şirin sözlər və bu kimi şeylər</p>
<p>Ağlı və şərəfi əvəz edə bilməz.</p>
</blockquote>
<p>İnsanı ləyaqətinə görə deyil, xarici görünüşünə və geyiminə görə
mühakimə etməkdən həmişə ehtiyat etməliyik.</p>
<p>2. Nazaretlilər deyirdilər: «Məgər bu Adam Məryəmin oğlu, Yaqubun,
Yusifin, Yəhudanın və Şimonun qardaşı deyilmi? Onun bacıları burada —
bizim aramızda yaşamırmı?» Onların İsaya <em>Məryəmin oğlu</em>
demələri, çox güman, Yusifin öldüyünə dəlalət edirdi. İsanın həyatındakı
sirlərdən birinin açarı məhz buradadır. İsa öləndə cəmi otuz üç yaşı var
idi, ancaq Nazareti otuz yaşında tərk etmişdi (<em>Luka 3:23</em>). Nə
üçün O, bu qədər çox gözləmişdi? Bütün dünya qurtuluşu gözlədiyi vaxt nə
üçün O, Nazaretdə bu qədər yubanmışdı? Səbəb o idi ki, Yusif cavan
yaşlarında ölmüşdü. İsa anasının, bacı-qardaşlarının qayğı və təminatını
öz üzərinə götürmüşdü. İsa yalnız onlar özlərinə baxacaq qədər
böyüyəndə, Nazareti tərk etmişdi. O, kiçik işlərdə sadiq qaldı. Buna
görə də Allah Ona çox şeyi etibar etdi.</p>
<p>Amma nazaretlilər Ona xor baxırdılar, çünki Onun ailəsini
tanıyırdılar. Tomas Kempbell kifayət qədər böyük şair idi, atasının isə
poeziyadan, ümumiyyətlə, xəbəri yox idi. Kempbellin ilk kitabı çapdan
çıxanda, onlardan birini atasına göndərdi. Qoca kitabı əlinə götürüb,
içindəkilərə yox, üz qabığına baxdı. «Kimin ağlına gələrdi ki, bizim Tom
belə bir kitab yarada bilər?» — deyə qoca təəccübləndi. Bəzən doğmalıq
hörmətə deyil, həddindən artıq laqeydliyə gətirib çıxarır. Bəzən biz
insanlarla çox yaxın olduğumuz üçün onların böyüklüyünü görə bilmirik.
Bütün bunların nəticəsi olaraq İsa Nazaretdə heç bir möcüzə edə bilmədi.
Nazaretdə ab-hava münasib deyildi. Bəzi şeyləri isə yalnız yaxşı
atmosferdə etmək mümkündür.</p>
<p>1. Əgər insan müalicə olunmaq istəmirsə, onu sağaltmaq mümkün deyil.
Marqo Askvit İngiltərənin baş naziri Nevil Çemberlenin ölümündən bəhs
edir. Marqo Askvit Nevil Çemberlenin həkimi Lord Horder ilə danışmışdı.
«Sən elə də yaxşı həkim deyilsən» — Marqo Askvit ona dedi. — Çünki Nevil
Çemberlen Vinston Çörçilldən cəmi bir neçə yaş böyük idi və deməliyəm
ki, o, güclü insan idi. Onu sevirdinmi?» «Mən onu çox sevirdim — deyə
həkim cavab verdi. — İnsanda simpatiya oyatmayan adamlardan xoşum gəlir,
çünki kifayət qədər yaraşıqlı adam görmüşəm. Çemberlen təvazökarlıqdan
əziyyət çəkirdi. O, yaşamaq istəmirdi. İnsan belə deyəndə, <em>onu xilas
edə biləcək həkim olmur</em>». İstəyirsiniz buna iman deyin,
istəyirsiniz yaşamaq eşqi deyin, amma yaşamaq istəyi olmadan heç kim
həyata davam edə bilməz.</p>
<p>2. Belə qeyri-münasib mühitdə təbliğ etmək mümkün deyil. Əgər
imanlıların heç olmasa yarısı başa düşsə idi ki, təbliğin təsiri
onlardan asılıdır, onda bizim imanlı cəmiyyətlərimiz tamamilə başqa cür
olardı. Gözləmə mühitində ən əhəmiyyətsiz səy belə, camaatı alovlandıra
bilər. Hətta tənqid və ya nəzakətli laqeydlik mühitində belə, qeyri-adi
ruhlandırıcı ifadələr təsirsiz ola bilər.</p>
<p>3. Pis atmosferdə sülh münasibətləri inkişaf edə bilməz. Nifrət etmək
üçün toplaşan insanlar nifrət edəcəklər; əgər onlar anlamaqdan imtina
etsələr, səhv başa düşəcəklər. Əgər adamlar yalnız öz düşüncələrini
anlamaq üçün toplaşırlarsa, onda başqalarını başa düşməyəcəklər. Əgər
insanlar Məsihi sevdikləri üçün toplaşırlarsa və bir-birilərini başa
düşməyə çalışırlarsa, onda hətta bir-birilərindən çox uzaqda olan
insanlar da İsada birləşə bilərlər. Bizim üzərimizə böyük məsuliyyət
düşür, çünki biz İsa Məsihin işinə həm kömək edə, həm də mane ola
bilərik. Biz Onun üçün qapını geniş aça, eyni zamanda qapını Onun üzünə
bağlaya bilərik.</p>
<p><strong>7-11</strong></p>
<h2 id="padşahin-elçiləri-mark-67-11">PADŞAHIN ELÇİLƏRİ (Mark 6:7-11)
</h2>
<p>Əgər biz əvvəlcə yəhudilərin İsa Məsihin dövründə necə geyindiyinə
nəzər salsaq, bu hissənin mənasını daha yaxşı başa düşə bilərik. Paltar
beş hissədən ibarət idi.</p>
<p>1. Alt paltarı <em>xiton</em> uzun köynəyə bənzəyirdi. <em>Sidon</em>
və ya <em>tunika</em> ikiqat bükülmüş və bir tərəfdən tikilmiş uzun
parçadan hazırlanırdı; o, topuğa qədər çatırdı. Yuxarı künclərdə qollar
üçün deşiklər açılırdı. Paltar, adətən, baş üçün dəlik kəsilmədən
satılırdı: bu, köynəyin yeni olduğunu göstərirdi və alıcı boyun
hissəsini istədiyi formada kəsə bilərdi. Bundan əlavə, boyun hissənin
forması kişilər və qadınlar üçün fərqli idi: qadınlarda uşağı
əmizdirdiklərinə görə daha aşağıdan kəsilirdi. Ən sadə formada həmin alt
paltarı yanları kəsilmiş sadə bir kisəni xatırladırdı. Daha müasir
modellərdə uzun, sıx qollar olurdu. Bəzən belə köynək öndən açıq olur və
cübbə kimi bağlanırdı.</p>
<p>2. Üst paltar — <em>mantiya</em> — gündüzlər plaş, gecələr isə ədyal
rolunu oynayırdı; Bu, eni 2 metr, uzunluğu 1-3 metr, hər tərəfi təxminən
45 santimetr dərinlikdə qatları olan parça idi. Hər qatın yuxarı
hissəsində qol üçün deşiklər kəsilirdi. Mantiya, demək olar ki, kvadrat
şəkilində olurdu. Adətən, belə bir mantiya, uzunluğu 2 metr, eni isə
təxminən 75 santimetr olan bir-birinə tikilmiş iki parçadan
hazırlanırdı. Arxa hissədə yuxarıdan aşağıya qədər tikiş vurulurdu. Amma
yaxşı mantiyalar bir parçadan hazırlanırdı. Yeri gəlmişkən, İsanın
paltarı məhz belə idi (<em>Yəhya 19:22</em>). Mantiya geyimin əsas
hissəsi idi.</p>
<p>3. <em>Kəmər</em>. Kəməri yuxarıda adları çəkilən geyimlərin
üzərindən taxırdılar. İşləmək və ya qaçmaq rahat olsun deyə, köynəyin və
ya tunikanın ətəyi kəmərin altına sıxılırdı. Bəzən tunika yuxarıdan
kəmərin altına bərkidilirdi, beləcə kisə forması yaranırdı. Belə kisənin
içində bağlama daşımaq olardı. Kəmər, adətən, belə ikiqat bağlanırdı.
Bu, pul daşımaq üçün cib rolunu oynayırdı.</p>
<p>4. <em>Papaq</em> üçün bir kvadrat metr pambıq və ya kətan parçadan
istifadə olunurdu. Papaq ağ, mavi və ya qara, bəzən rəngli ipək parçadan
hazırlanırdı. O, çarpaz formada bükülür və başın arxasını, yanaq
sümüklərini və gözlərini günəşin istisindən qoruyurdu. Baş örtüyü
asanlıqla açılan yun parçadan olan bir lentlə bərkidilirdi.</p>
<p>5. <em>Səndəllər</em> ayaqqabı rolunu oynayırdı. Bunlar dəridən,
ağacdan və ya toxunmuş otdan hazırlanmış altlıqlar idi; kənarlarında
ilgəklər olurdu, onları ayaqda saxlamaq üçün həmin ilgəklərə kəmər
keçirilirdi.</p>
<p>Torbanın mənası isə belə idi:</p>
<p>a) Həmin torba səyyah üçün adi səyahət çantası ola bilərdi. Onu keçi
dərisindən hazırlayırdılar. Keçinin dərisi elə soyulurdu ki, heyvanın
orijinal forması — baş, ayaqlar, quyruq hissəsi saxlansın. Belə bir
çantanın hər tərəfdən kəməri var idi və çiyinə taxılırdı. Çantada
çobanlar, səyyahlar bir neçə günlük tədarük — çörək, kişmiş, zeytun və
pendir daşıyırdılar.</p>
<p>b) Lakin torba sözünün mənası tamamilə fərqli bir şey də ola bilərdi.
Yunan mətnində <em>pera</em> sözündən istifadə edilir, bu da <em>sədəqə
toplamaq üçün çanta</em> mənasını verə bilər. Kahinlər və dindarlar
tez-tez məbədlər və tanrıları üçün ianə toplamaqdan ötrü belə çantalarla
çölə çıxırdılar. Onlara «qəniməti kənddən kəndə artan dindar quldurlar»
deyirdilər. Özünü Suriya ilahəsinin qulu adlandıran bir adamın yetmiş
dəfə səyahət edəndən sonra hər dəfə ilahəsinə dolu bir torba gətirdiyini
bildirən yazı indiyədək qorunub saxlanır.</p>
<p>Əgər mətndə torba sözü birinci mənada işlədilirdisə, o zaman İsa
şagirdlərinə yemək üçün heç nə götürməmələrini söyləmişdi. Onlar hər
şeydə Allaha güvənməli idilər. Əgər mətndə torba sözü ikinci mənada
işlədilirdisə, onda İsa şagirdlərinə demişdi ki, yırtıcı kahinlər kimi
olmasınlar. Onlar almalı deyil, verməli idilər.</p>
<p>Burada iki məqamı qeyd etmək lazımdır.</p>
<p>1. Ravvinlərin qanunu tələb edirdi ki, Yerusəlimdəki Məbədə girən
şəxs əsasını, ayaqqabısını və pulu olan kəmərini çıxarıb kənara
qoymalıdır. Müqəddəs yerə girərkən bütün gündəlik istifadə olunan
əşyaları kənara qoymaq lazımdır. Ola bilsin ki, İsa məhz bunu nəzərdə
tuturdu. Bununla da şagirdlərinə demək istəyirdi ki, onların daxil
olduğu hər bir təvazökar ev Məbədin həyətləri qədər müqəddəsdir.</p>
<p>2. Şərqdə qonaqpərvərliyə müqəddəs vəzifə kimi baxılırdı. Kəndə girən
qərib insan gecələmək üçün yer axtarmamalı idi — kənd özü ona
qonaqpərvərlik göstərməli idi. İsa şagirdlərinə dedi ki, əgər onlara
qonaqpərvərlik göstərilməsə və insanlar qapılarını, qulaqlarını onlara
bağlasalar, onda oranı tərk edib tozunu ayaqlarından çırpmalıdırlar.
Ravvinlərin qanununda deyilirdi ki, bütpərəstlərin torpağından evinə —
İsrailə qayıdan hər bir adam natəmiz ölkədən çıxarkən ən kiçik toz
zərrəsini belə üstündən çırpmalıdır. Yəhudilər bununla bir daha hər
formada göstərirdilər ki, yəhudinin bütpərəst ölkənin toz-torpağı ilə
belə, heç bir əlaqəsi ola bilməz. İsa sanki deyirdi: «Əgər onlar sizi
dinləməkdən imtina etsələr, onda ortodoksal yəhudinin qeyri-yəhudi evinə
etdiklərini siz də onlara edə bilərsiniz. Sizin onlarla heç bir əlaqəniz
ola bilməz». Beləliklə, biz görürük ki, Məsihin şagirdi son dərəcə
sadəlik, kamil iman və səxavətlə fərqlənməli idi; həmişə almağa yox,
verməyə hazır olmalı idi.</p>
<p><strong>12-13</strong></p>
<h2 id="padşahin-nəsihəti-və-mərhəməti-mark-612-13">PADŞAHIN NƏSİHƏTİ VƏ
MƏRHƏMƏTİ (Mark 6:12-13) </h2>
<p>Burada İsa şagirdləri göndərən zaman onların gördüyü iş haqqında qısa
hesabat verilmişdir.</p>
<p>1. Şagirdlər insanlara İsanın müjdəsini çatdırırdılar. Orijinal
mətndə <em>elçi ilə göndərilən xəbər</em> mənasını verən sözdən istifadə
edilir. Adamlarla danışmaq üçün göndərilən həvarilər özlərindən heç bir
xəbər <em>yaymırdılar</em>, yalnız İsanın onlara söylədiklərini
<em>çatdırırdılar</em>. Onlar öz fikirlərini deyil, Allahın həqiqətini
çatdırırdılar. Peyğəmbərlərin gətirdiyi xəbər həmişə bu sözlərlə
başlayırdı: «Rəbb belə deyir!» İnsanlara vacib xəbər çatdıran şəxs ilk
növbədə onu Allahdan almalıdır.</p>
<p>2. Şagirdlər Padşahın xəbərini çatdırırdılar və o, belə səslənirdi:
«Tövbə edin». Düzü, bu onlar üçün o qədər də yaxşı xəbər deyildi. Tövbə
etmək düşüncə tərzini dəyişdirmək, sonra isə davranışını həmin yeni
düşüncə tərzinə uyğunlaşdırmaq deməkdir. Tövbə etmək — ürəyini və
əməllərini dəyişmək deməkdir. Tövbə mütləq <em>iztirablarla</em>
müşayiət olunur. Çünki bu, həyatda yanlış yolda olduğumuzu dərk
etdiyimizi göstərir. Tövbə rahatlığı əldən alır, çünki həyatda köklü
dəyişikliyə səbəb olur.</p>
<p>Buna görə tövbə edənlər azdır. Əksəriyyət öz dincliyini pozmaq
istəmir. Ledi Akvit «nə üçün yaşadıqlarını bilməyən» insanlardan
danışırdı. Nə qədər insan aktiv fəaliyyətə nifrət edərək bu cür yaşayır.
Onlar üçün həyat «günəşin heç vaxt batmadığı yerdir». Məqsədinə çatmaq
üçün həyatını məhv edən hansısa aktiv başkəsən-quldur konkret məqsədi
olmayan və həyatda heç bir hədəfə istiqamətlənməyən iradəsiz avara
insanlardan daha çox cəlbedici olur.</p>
<p>Q.Senkeviçin «Hara gedirsən?» kitabında maraqlı yer var. Gənc romalı
Vinitsi məsihçi bir qıza aşiq olur. Qız isə oğlanı məsihçi olmadığı üçün
tanımaq istəmir. O, kiçik məsihçi qrupunun gecə toplantısına qədər qızı
izləyir və heç kimin onu tanımadığı yerdə vəzə qulaq asır. O, həvari
Peterin vəzini eşidir, onun qəlbində qeyri-adi bir şey baş verir. «O
hiss edir ki, bu təlimin ardınca getsə, bütün əvvəlki düşüncələrini,
vərdişlərini, xarakterini, varlığını odda yandırmalı, həyatını tamamilə
yeni məzmunla doldurmalı olacaq». Tövbə elə <em>budur</em>. Yaxşı, bəs
rahatlığından əl çəkməyən insan necə olacaq? Nəinki soyğunçu, oğru,
qatil, həyat yoldaşına xəyanət edən adam Allaha dönə bilər. Həmçinin
eqoist, laqeyd, mərkəzdə yalnız insanın özünün durduğu həyatdan,
Tanrının mərkəz olduğu həyata keçmək də mümkündür. Belə dönüş də
iztirablara səbəb olur.</p>
<p>Viktor Hüqonun «Səfillər» romanında yepiskopun belə bir sözü var:
«Mənim varlığım həmişə bəzilərini narahat edib, çünki ab-havam onlara
təsir edirdi; mənim varlığım onlarda elə bir təəssürat yaradırdı ki,
sanki qapı açıq qalıb və onları yel çəkir». Tövbə — sentimental təəssüf
hissi deyil; xeyr, tövbə inqilabi təsir bağışlayır, buna görə də
insanlar ondan qorxurlar.</p>
<p>3. Şagirdlər insanlara <em>padşahın mərhəmətini və
bağışlanmasını</em> gətirirdilər. Şagirdlər insanlara təkcə Onun qəti
tələbini deyil, həm də onlara kömək və şəfa gətirirdilər. Onlar yoxsul,
cinə tutulmuş kişi və qadınları xilas edirdilər. Məsihçilik əzəldən
təkcə canın xilası üçün deyil, insanın bütünlükdə xilası üçün səy
göstərir. Məsihçilik insanları təkcə mənəvi məhv olmaqdan xilas etmək
üçün deyil, həm də fiziki iztirablarını yüngülləşdirmək üçün onlara əl
uzadır. Həvarilərin insanları yağla məsh etməsi diqqət çəkir. Qədim
dövrlərdə yağa bütün xəstəlikləri sağaldan dərman kimi baxırdılar. Böyük
yunan həkimi Qalen demişdir: «Xəstə bədənin müalicəsi üçün bütün
vasitələrdən ən yaxşısı yağdır». Məsihin xidmətçilərinin əlində köhnə
vasitələr yeni güc tapırdı. Qəribə görünsə də, onlar o dövrün məhdud
imkanlarından və biliklərindən istifadə edirdilər, Məsihin Ruhu isə şəfa
verənlərə yeni güc, köhnə vasitələrə yeni keyfiyyət verirdi. Allahın
gücü adi şeylərdə izhar olundu və insanların imanına xidmət etdi.</p>
<p>Beləcə on iki həvari Padşahın müjdəsini və bağışlanmasını insanlara
çatdırdı. İmanlı Cəmiyyətinin bu gün və əbədi vəzifəsi elə budur.</p>
<p><strong>14-15</strong></p>
<h2 id="isa-haqqinda-üç-fikir-mark-614-15">İSA HAQQINDA ÜÇ FİKİR (Mark
6:14-15) </h2>
<p>Həmin vaxta qədər İsa Məsih haqqında şayiələr bütün ölkəyə
yayılmışdı. Onun haqqında xəbər padşah Hiroda da çatmışdı. Ola bilsin,
Hirod İsa haqqında ona görə gec eşitmişdi ki, onun Qalileyadakı rəsmi
iqamətgahı əhalisinin yarısı bütpərəst olan Tiberiya şəhərində
yerləşirdi. Bildiyimizə görə, İsa orada heç vaxt olmamışdı. On iki
şagirdin xidməti İsanın izzətini bütün Qalileyaya yaydı, beləliklə, Onun
adı hamının dilinə düşdü. Bu hissə bizə İsa haqqında üç fikir
çatdırır.</p>
<p>1. Vicdansız insanın fikri. Hirod Vəftizçi Yəhyanın ölümünə görə
məsuliyyət daşıyırdı, çünki Vəftizçi Yəhyanın edamına razılıq vermişdi.
Pislik edən insana bütün dünya düşmən olar. İnsan hətta düşüncələrinə
belə hakim deyil, buna görə düşünəndə, beynində etdiyi pisliklər
canlanır. İnsan özündən qaça bilməz, mənliyi onu ittiham edəndə, həyat
dözülməz olur. O, daim ifşa olunacağı və bir gün etdiyi vəhşiliklərinin
qurbanına çevriləcəyi qorxusu ilə yaşayır.</p>
<p>Bir dəfə bir məhbus həbsxanadan qaçmışdı. İki gün sonra o, ac, donmuş
və yorğun halda yenidən tutuldu. O belə demişdi: «Qaçmağın mənası yox
idi. Bir an olsun belə, sakitliyim olmadı. Mən daim tutulmaq qorxusu ilə
yaşayırdım. Təqibçilərin əlindən qurtulmaq ümidim yox idi. Nə yatmağa,
nə də yeməyə vaxtım var idi». <em>Təqib olunmaq</em> — cinayət törədən
insanın həyatını müəyyən edən sözdür. Hirod Antipa İsa haqqında
eşidəndə, ilk növbədə, elə düşündü ki, öldürdüyü Vəftizçi Yəhya ondan
qisas almaq üçün qayıdıb. Buna görə günahkarın həyatı təqib olunan həyat
olduğu üçün günaha görə ödənilməli olan qiymət həmişə alınandan daha
yüksəkdir.</p>
<p>2. Millətçinin fikri. Bəzi yəhudilər İsanı zühur edən İlyas peyğəmbər
hesab edirdilər. Yəhudilər Məsihin gəlişini gözləyirdilər. Məsih
haqqında çoxlu müxtəlif fikirlər var idi. Lakin ən çox yayılmış fikir
qalib padşah ideyası idi: belə ki, Məsih əvvəlcə yəhudiləri azad edəcək,
sonra onları bütün dünyaya qalib gələn yürüşə aparacaqdı. Bu ideyanın
əsas fikri o idi ki, Məsihin gəlişindən əvvəl peyğəmbərlərin ən böyüyü
İlyas Onun carçısı və sələfi kimi yenidən yer üzünə gələcək. Bu günə
qədər yəhudilər Pasxa bayramı zamanı süfrənin ətrafına İlyas peyğəmbərin
yeri adlanan boş stul, üzərinə isə bir kasa şərab qoyurlar. Dua zamanı
qapını geniş açırlar ki, İlyas peyğəmbər içəri girib, çoxdan gözlənilən
Məsihin gəldiyi xəbərini gətirə bilsin. Budur, İsanı <em>öz istəklərinin
icraçısı</em> kimi görmək istəyən bir adamın fikri. Belə bir adam İsanı
itaət etməli olduğu Şəxs kimi deyil, öz məqsədləri üçün istifadə edə
biləcəyi Biri kimi görür. Belə insanlar Allahın iradəsindən çox öz
iddialı planları üçün mübarizə aparırlar.</p>
<p>3. Allahın səsini eşitmək istəyən insanın fikri. İsanı peyğəmbər kimi
görən bəzi yəhudilər də var idi. Yəhudilər başa düşürdülər ki, artıq üç
yüz ildən çoxdur peyğəmbərlərin səsi eşidilmir. Bu onları çox narahat
edirdi. Yəhudilər ravvinlərin qanundakı problemlərlə bağlı əsaslı
mübahisələrini eşidirdilər. Onlar sinaqoqda əxlaqi mövzularda vəzlərə
qulaq asırdılar. Lakin üç əsr idi ki, onlar «Rəbb belə deyir» deyən səsi
eşitmirdilər. Həmin günlərdə yəhudilər Allahın həqiqi səsinə qulaq
asdılar və İsada Allahın səsini eşitdilər. İsa sadəcə bir peyğəmbər
deyildi: O, insanlara təkcə Allahın səsini deyil, həm də Allahın gücünü
və həyatını çatdırdı. Amma İsanı peyğəmbər kimi görənlər, peşmanlıqdan
əzab çəkən Hiroddan və öz dövrünü gözləyən millətçilərdən həqiqətə daha
yaxın idilər. Bundan əlavə, İsanı peyğəmbər kimi görənlər daha da irəli
gedib Onda Allahın Oğlunu görə bilərdilər.</p>
<p><strong>16-29</strong></p>
<h2 id="pis-qadinin-qisasi-mark-616-29">PİS QADININ QİSASI (Mark
6:16-29) </h2>
<p>Bu hekayə — əsl dramdır. Gəlin əvvəlcə bu <em>səhnəyə —</em> bu
hadisənin harada baş verdiyinə baxaq: ayrı qaya üzərində tikilmiş
Maxeron qalası dərələrlə əhatə olunmuş və Ölü dənizin şərq sahili
üzərində ucalırdı. Bu, dünyanın ən əlçatmaz qalalarından biri idi.
Yeraltı zindan bu günə qədər qorunub saxlanıb. Səyyahlar Vəftizçi
Yəhyanın zəncirləndiyi divardakı dəmir bəndləri və qarmaqları görə
bilərlər. Bu qaranlıq və kimsəsiz qalada Vəftizçi Yəhya son günlərini
yaşayıb.</p>
<p>Gəlin <em>dramdakı personajlara</em> nəzər salaq. Hirodun ailəsində
nikah münasibətləri dolaşıq və ağlasığmaz idi. Ailədaxili münasibətləri
isə o qədər mürəkkəb idi ki, onları dəqiq müəyyənləşdirmək mümkün
deyildi. İsa doğulanda Böyük Hirod padşahlıq edirdi. Bet-Lexemdə
körpələrin qətliamına görə məsuliyyət daşıyan o idi (<em>Matta
2:16-18</em>). Böyük Hirod dəfələrlə evlənmişdi. Ömrünün sonlarına yaxın
o, hər şeydən dəlicəsinə şübhələnməyə başlamışdı və bir-bir ailə
üzvlərini öldürtdürürdü. Hətta o vaxtlar belə bir yəhudi atalar sözü
yaranmışdı: «Hirodun donuzu olmaq onun oğlu olmaqdan yaxşıdır». Hirodun
birinci arvadı Dorida idi, ondan Antipater adlı bir oğlu var idi. Hirod
sonralar oğlunu öldürtmüşdü. Bundan sonra Hirod Mariamna ilə evlənmişdi,
ondan İsgəndər və Aristovul adlı iki oğlu olmuşdu (Hirod Aristovulu da
öldürtmüşdü). Bu hekayədəki əsas cani Hirodiya Aristovulun qızı idi.
Sonra Böyük Hirod Süleymanın qızı Mariamna ilə evləndi və ondan Hirod
Filip adlı bir oğlu oldu. Hirod Filip ögey qardaşı Aristovulun qızı,
yəni qardaşı qızı Hirodiya ilə evləndi. Hirodiyadan Hirod Filipin
Şalomit adlı bir qızı var idi — Qalileyanın tetrarxı Hirod Antipanın
qarşısında rəqs edən həmin qız idi. Sonra Hirod Malfaka ilə evləndi,
ondan iki oğlu oldu — Arxela və Hirod Antipa. O, nəzərdən keçirdiyimiz
hissədə həmin Hiroddur. Hirodiyanın birinci əri və Şalomitin atası Hirod
Filip Böyük Hirodun bölgələrindən heç nə miras almadı və Hirod Antipanın
onu ziyarət etdiyi Romada yaşadı. O, Hirodiyanı orada yoldan çıxartdı və
əri Hirod Filipi tərk edib onunla evlənməyə razı saldı. Hirodiyanın kim
olduğuna diqqət yetirin:</p>
<p>a) O, Hirod Antipanın ögey qardaşının — Aristovulun qızı, yəni onun
qardaşı qızı idi.</p>
<p>b) Həm də Hirod Antipanın başqa ögey qardaşının — Hirod Filipin
arvadı idi. Deməli, həm də onların gəlini idi.</p>
<p>Hirod Antipanın birinci arvadı ərəb ölkəsi olan Nəbatiyənin padşahı
Aretanın qızı idi. Baş verən hadisələrdən sonra o, atasının yanına
qaçdı. Atası qızının namusunun qisasını almaq üçün Hirod Antipanın
torpaqlarını işğal edib, ona ağır məğlubiyyət yaşatdı. Bu dəhşətli
mənzərəyə daha bir məqam əlavə etmək olar: Böyük Hirod vaxtilə
Yerusəlimli Kleopatra ilə evlənmişdi və bu evlilikdən onun Filip Tetrarx
adlı oğlu doğulmuşdu.</p>
<p>Filip Tetrarx sonradan Şalomitlə evlənmişdi. Şalomit isə eyni
vaxtda</p>
<p>a) ögey qardaşı Hirod Filipin qızı və</p>
<p>b) digər ögey qardaşı Aristovulun qızı olan Hirodiyanın qızı idi.</p>
<p>Beləcə Şalomit eyni zamanda Filip Tetrarxın həm qardaşı qızı, həm də
böyük qardaşının nəvəsi idi.</p>
<p>Bunu izləmək asan olsun deyə cədvəl şəklində təqdim etmək daha yaxşı
olardı (növbəti səhifəyə baxın) (P.S. На следующей странице должна быть
таблица). Tarixdə Böyük Hirodun ailəsində olduğu kimi mürəkkəb və
qarışıq nikah münasibətlərinə nadir hallarda rast gəlinir. Qardaşının
arvadı — gəlini ilə evlənməklə Hirod Antipa yəhudi qanunlarını, bütün
ədəb və əxlaq normalarını pozmuşdu (<em>Levililər 18:16;
20:21</em>).</p>
<p>Bu zinakar evliliyə — Hirod Antipa bilərəkdən qardaşının arvadını
yoldan çıxardığına görə Vəftizçi Yəhya onu ifşa etdi. Rəiyyətinin həyatı
və ölümü üzərində hakimiyyətə malik olan şərqin zalım hökmdarını
məzəmmət etmək cəsarət tələb edirdi. Vəftizçi Yəhyanın cəsarəti və
rastlaşdığı hər pisliyi qınaması Vəftizçi Yəhyanın gününə həsr olunmuş
Anqlikan duasında belə təsvir olunub:</p>
<blockquote>
<p>«Ey uca Allah, Sənin qulun Vəftizçi Yəhya möcüzəvi şəkildə doğulan və
tövbə təbliği ilə Xilaskarımız olan Oğluna yol hazırlamaq üçün
göndərildi. Bizə kömək et ki, onun təliminə əməl edək və yaşadığı
müqəddəs həyatından nümunə götürək, onun təbliğ etdiyi kimi, həqiqətən
də, tövbə edək; onun kimi həmişə həqiqəti söyləyək, şər və pisliyi
cəsarətlə qınayaq və həqiqət uğrunda səbirlə əzab çəkək».</p>
</blockquote>
<p>Vəftizçi Yəhyanın ifşasına baxmayaraq, Hirod yenə də ona hörmət edir
və ondan qorxurdu. Çünki Yəhyanın xeyirxahlığı və səmimiliyi göz
qabağında idi. Amma Hirodiya belə deyildi. O, Yəhya ilə düşmənçilik
edirdi və onu yolundan götürmək qərarına gəldi. O, Hirodun ad günü
şərəfinə saray əyanlarının və hərbi rəhbərlərin iştirakı ilə təşkil
olunan ziyafəti fürsət kimi dəyərləndirdi. Hirodiyanın qızı Şalomit
ziyafətdə rəqs etdi. Hətta o dövrlərdə bu kimi cəmiyyətlərdə solo
rəqslər iyrənc və əxlaqsız pantomima hesab olunurdu. Padşah qanından
olan şahzadənin özünü belə alçaltmasına inanmaq çətindir. Bu cür rəqslər
peşəkar fahişələrin sənəti idi. Onun belə bir rəqsi Şalomitin və onu bu
rəqsə həvəsləndirən anasının xarakterini aşkara çıxarır. Lakin Hirod çox
razı qaldı və Şalomitə istədiyi mükafatı təklif etdi. Hirodiya uzun
müddət axtardığı və gözlədiyi fürsəti əldən vermədi. Hirod onun kininə
uyaraq Yəhyanın edam olunmasını əmr etdi.</p>
<p>Hər bir qəhrəmanın obrazı bizə nəsə öyrədə bilər.</p>
<p>1. Hirod burada bütün əzəməti ilə göstərilir.</p>
<p>a) O, çox qəribə adam idi. O, eyni zamanda Vəftizçi Yəhyadan həm
qorxur, həm də ona hörmət edirdi. Hirod Yəhyanın vəzlərindən qorxsa da,
eyni zamanda onu dinləməkdən həzz alırdı. Dünyada davranış və qavrayış
baxımından insanlar qədər qəribə məxluq yoxdur. İnsanın fərqli
xüsusiyyəti odur ki, o, müxtəlif, hətta əks fikir və hissləri özündə
birləşdirir. Bosuel «London gündəliyi» kitabında yazır ki, ibadətdə
ola-ola vəzi dinləməkdən zövq aldığı vaxt eyni zamanda sonradan bir
fahişəni otel otağına necə aparacağını düşünürdü. İnsanın bütün
mürəkkəbliyi ondadır ki, həm günahlı, həm də yaxşı niyyətlər ona eyni
anda qalib gəlir.</p>
<p>İngilis yazıçısı Robert Lyuis Stivenson insanlar haqqında belə deyir:
«İnsanlar fahişəxanada və ya cəza meydançasında saman çöpündən
yapışırmış kimi xeyirxahlıqdan yapışmağa çalışırlar». İngilis hakim
Normann Birket mühakimə və müdafiə etdiyi cinayətkarlar haqqında belə
deyirdi: «Bəlkə də onlar qaçmağa çalışırlar, amma bacarmırlar, çünki
hansısa zadəganlığa məhkumdurlar, bütün ömürləri boyu amansız bir ovçu —
yaxşı olmaq arzusu onları təqib edir». Hirod Yəhyadan qorxa bilərdi,
özünə və təliminə nifrət edə bilərdi, lakin sehrindən qurtula bilmirdi.
Hirod da adi bir insan idi. Biz də onun kimi deyilikmi?</p>
<p>b) Hirod bir anlıq təsir altına düşdü. O, heç düşünmədən Şalomitə
tələsik söz verdi. Ola bilsin ki, o, bunu sərxoş halda etdi. İnsan
danışmazdan əvvəl özünü bu qədər unutmamalıdır. Sağlam düşüncəni unudub
sonradan utanmamaq üçün zəifliyin köləsi olmaq lazım deyil.</p>
<p>c) Hirod şayiələrdən qorxurdu. O, Şalomitə verdiyi sözə əməl etdi,
çünki əyanlarının yanında verdiyi sözü pozmaq istəmirdi. Hirod onların
istehzalarından, onu iradəsiz hesab edəcəklərindən qorxurdu. İnsanların
çoxu doğru olanı etmək üçün cəsarətləri çatmadığına görə sonradan
peşmanlığını çəkdikləri şeyləri edirlər. İnsanların əksəriyyəti öz
yalançı dostlarının istehzasından qorxduqları üçün istəmədikləri pis
işləri görürlər.</p>
<p>2. Şalomit və Hirodiya da burada bütün əzəməti ilə göstərilir.
Hirodiyanın xarakterində də müəyyən bir fədakarlığı qeyd etmək lazımdır.
Burada təsvir edilən hadisədən bir neçə il sonra Hirod imperatordan
padşah titulu istəmək üçün Romaya getdi. Lakin imperator Hiroda padşah
titulu vermək əvəzinə, həyasızcasına bunu istəməyə cürət edib,
itaətsizliyə yol verdiyinə görə onu Qalliyaya göndərdi. Hirodiyaya
dedilər ki, Hirodu sürgündə müşayiət etmək məcburiyyətində deyil,
istədiyi yerə gedə bilər. Amma o, qürurla cavab verib, ərinin ardınca
gedəcəyini bildirdi. Hirodiyanın nümunəsi qəzəbli qadının nəyə qadir
olduğunu göstərir. Dünyada yaxşı qadından yaxşı, pis qadından da pis heç
nə yoxdur. Yəhudi ravvinlərinin maraqlı bir məsəli vardı: <em>yaxşı</em>
qadın <em>pis</em> kişiyə ərə gedə bilər, çünki onu da özü qədər yaxşı
edə bilər. Lakin <em>yaxşı</em> kişi heç vaxt <em>pis</em> qadınla
evlənməməlidir, çünki qadın istər-istəməz onu öz səviyyəsinə endirəcək.
Hirodiyanın problemi ondadır ki, o, günahını ona xatırlatmağa cəsarət
edən yeganə insanı məhv etmək istəyirdi. O öz bildiyi kimi hərəkət etmək
istəyirdi və buna görə kimsənin ona nəsə deməsini istəmirdi. O, günahına
sakitcə davam etmək üçün Vəftizçi Yəhyanın öldürülməsinə nail oldu. O,
unutmuşdu ki, Vəftizçi Yəhya ilə görüşməsə də, bir gün mütləq Allahla
görüşməli olacaq.</p>
<p>3. Burada Vəftizçi Yəhya da aydın şəkildə göstərilir. O, cəsur insan
kimi göstərilir. Yəhya səhranın və çöllüyün oğlu idi. Buna görə də
Maxeron qalasının qaranlıq katakombalarında həbs onun üçün əsl işgəncə
idi. Lakin Vəftizçi Yəhya ölümü xəyanətdən üstün tutdu. O, həqiqət
naminə yaşadı və onun uğrunda da öldü. İnsanlara Allahın səsini çatdıran
şəxs vicdanı və şüuru təcəssüm etdirir. İnsanların əksəriyyəti çox vaxt
vicdanının səsini susdurur. Buna görə də Allahın adından danışan insan
həyatını həmişə riskə atır.</p>
<p><strong>30-34</strong></p>
<h2 id="xalqin-hissləri-mark-630-34">XALQIN HİSSLƏRİ (Mark 6:30-34)
</h2>
<p>Missionerlik səfərindən qayıdan həvarilər gördüyü işləri İsaya
söylədilər. İzdiham öz tələb və istəklərində o qədər israrlı idi ki,
həvarilər yeməyə belə vaxt tapmadılar. Buna görə də İsa dincəlmək üçün
şagirdlərini Onunla birlikdə gölün o biri tərəfinə — sakit bir yerə
getməyə dəvət etdi.</p>
<p>Burada biz, necə deyərlər, <em>məsihçi həyatının ritmini</em> görə
bilərik. Məsihçi həyatı insanın yanından Allahın hüzuruna, Allahın
hüzurundan insanın yanına daimi keçid prosesidir. Bu, yuxu və iş ritmi
kimidir. İstirahət etmədən işləmək olmur, yuxu isə ancaq işləyib
yorulanda gəlir. Həyatda həmişə iki təhlükə olur. Birincisi, daimi
fəaliyyətlə bağlıdır: axı heç kim istirahətsiz işləyə bilməz. İnsanın
Allahla ünsiyyət üçün kifayət qədər vaxtı yoxdursa, o, məsihçi həyatı
yaşaya bilməz.</p>
<p>Bəlkə də həyatımızdakı bütün çətinliklər Allaha bizimlə danışmaq
imkanı verməməyimizdən irəli gəlir. Çünki biz susub Onu dinləməyi belə
bacarmırıq. Allaha bizə yeni ruhani enerji və güc verməsi üçün nə vaxt,
nə də imkan veririk, çünki Onun bizimlə danışacağı vaxtı gözləmirik.
Məgər Onunla, hər bir xeyirxahlıq bəxş edən Rəbb ilə ünsiyyət qurmasaq,
həyatın yükünü necə daşıya bilərik? Biz bu gücü yalnız Allahla təklikdə
qaldığımız vaxt ala bilərik.</p>
<p>Ancaq ikinci bir təhlükə də var — reallıqdan uzaqlaşma. Möminlik
əməldə görünməlidir, əks halda bu, həqiqi möminlik deyil. Əməllərlə
dəstəklənməyən dua — həqiqi dua deyil. Allahla ünsiyyət insanlardan
qaçmaq üçün deyil, ona layiq olmaq üçün qurulur. Məsihçi həyatının
ardıcıllığı da elə ondadır ki, Allahla təkbətək görüşəndən sonra
meydanda insanlara xidmət edilsin. Amma İsanın Özü və şagirdləri üçün
axtardığı istirahət alınmadı: camaat İsanın və həvarilərin necə
getdiyini gördü. Həmin yerdə qayıqla sahildən sahilə qədər olan məsafə
6,5 kilometr, göl ətrafında quruda isə 15 kilometr idi. Sakit bir gündə
və ya qarşıdan əsən küləkli gündə göldən qayıqla o biri tərəfə keçmək
daha çox vaxt aparırdı. Belə günlərdə enerjili və məqsədyönlü insan
hətta qayıqdan əvvəl o biri tərəfə çata bilərdi. Adamlar belə də
etdilər. İsa və şagirdləri qarşı sahildə qayıqdan düşəndə, orada izdiham
vardı, hansı ki bu izdihamdan onlar uzaqlaşıb bir az rahatlıq tapmaq
istəyirdilər.</p>
<p>Normal insan bu vəziyyətdən əsəbiləşərdi: İsa istədiyi və layiq
olduğu istirahətdən məhrum olmuşdu. Onun təkliyə çəkilmək istəyi
pozulmuşdu. Başqası olsaydı, qəzəblənərdi, amma İsa camaatın
hisslərindən təsirləndi. İsa insanlara baxdı — onlar olduqca ciddi
idilər, yalnız İsanın onlara verə biləcəyi şeyə ehtiyac duyurdular.
Onlar çobanını itirmiş qoyunlara bənzəyirdilər. O, bununla nə demək
istəyirdi?</p>
<p>1. Çobansız qoyunlar yolunu tapa bilməz. Əgər biz tək qalsaq, həyatda
itmiş olarıq. İngilis iqtisadçı politoloqu Con Elliot Kernz insanları
«yağış yağanda özünü meşədə itmiş uşaqlar kimi hiss edən» adamlara
bənzədirdi.</p>
<p>Dante ilahi komediyasına bu sözlərlə başlayır: «Həyatımın yarısını
keçəndə özümü qaranlıq meşədə yolunu azmış biri kimi gördüm». Həyat çox
vaxt insanı çıxılmaz vəziyyətə sala bilir. Adam yolayrıcında dayanırmış
kimi dayanır və hansı yolla gedəcəyini bilmir. Biz yolumuzu yalnız İsa
bizə rəhbərlik edəndə və Onun ardınca gedəndə tapa bilərik.</p>
<p>2. Çoban olmasa, qoyunlar otlaq və yem tapa bilməz. Bu həyatda
dolanışıq üçün yemək axtarmağa məcburuq. Yolumuza davam etmək üçün bizə
güc lazımdır; ruhlanmağımız üçün bizə ilham lazımdır. Həyat üçün bu gücü
bizə yalnız Gündəlik həyat çörəyimiz olan İsa verə bilər. Bu gücü başqa
yerdən alan adam məmnun qalmır. Ürəyi narahat, ruhu yorğun olur.</p>
<p>3. Çoban olmadan qoyunlar onları təhdid edən təhlükələr qarşısında
tamamilə acizdir. Onlar quldurlara və yırtıcılara qarşı müdafiəsizdir.
Həyat insana tək yaşaya bilməyəcəyini öyrədib. İnsan dünyəvi vəsvəsələrə
və ona qalib gələn pisliklərə qarşı müdafiəsizdir. Yalnız İsa ilə biz
qəlbimizi ləkəsiz saxlaya bilərik. Onsuz müdafiəsizik, Onunla isə
təhlükəsizlikdəyik.</p>
<p><strong>35-44</strong></p>
<h2 id="isanin-əlində-kiçik-şey-böyük-olur-mark-635-44">İSANIN ƏLİNDƏ
KİÇİK ŞEY BÖYÜK OLUR (Mark 6:35-44)</h2>
<p>Maraqlıdır ki, İsanın göstərdiyi möcüzələrin heç biri Onun
şagirdlərində bu möcüzə qədər təəssürat yaratmadı. Buna görə də bu
barədə dörd Müjdənin hamısında bəhs edilir. Biz artıq gördük ki, Markın
Müjdəsində, həqiqətən də, həvari Peterin vəzlərindən xatırlatmalar var.
Bu hekayə o qədər sadə və dramatik şəkildə danışılır ki, doğrudan da,
şahid ifadəsi kimi çatdırılır. Gəlin bəzi aydın və real detallara diqqət
yetirək. Camaat yaşıl otların üstündə oturdurulmuşdu. Peter sanki hər
şeyi yenidən öz təsəvvüründə canlandırırdı. Bu qısa təsvir bizə çox şey
çatdırır. Yaşıl ot yalnız yazın sonunda, aprelin ortalarında ola
bilərdi. Bu möcüzə də məhz bu vaxt baş verə bilərdi. İlin bu vaxtında
günəş günorta saat altıda batır, belə ki, bütün hadisə günortadan sonra
baş vermişdi. Markın dediyi kimi, camaat yüz-yüz, əlli-əlli dəstə
şəklində oturmuşdu. Orijinalda <em>cərgə</em> kimi tərcümə olunan və
xüsusi vurğulanan <em>prasiay</em> sözündən istifadə olunur. Yunan
dilində bu söz, adətən, bağdakı tərəvəz bitkilərinin sırasını təsvir
etmək üçün istifadə olunur. Cərgələrlə oturan dəstə bağçalardakı tərəvəz
bitkiləri sıralarına bənzəməli idi. Sonra artıq qalan çörək və balıq
hissələri yığıldı və <em>on iki zənbil</em> doldu. Heç bir ortodoksal
yəhudi zənbilsiz (<em>kofinos</em>) səyahət etməzdi. Romalılar hətta
yəhudilərə və onların zənbillərinə lağ edirdilər.</p>
<p>Bu zənbillər dibinə doğru genişlənən dar boğazlı küp formasında
hörülürdü. Yəhudilərin zənbillərindən ayrılmamasının iki səbəbi vardı:
birincisi, ortodoksal yəhudi, həqiqətən, halallıq baxımından təmiz yemək
yediyinə əmin olmaq üçün bu səbətdə ərzaq daşıyırdı; ikincisi, bir çox
yəhudi dilənçilik etdiyinə görə aldığı sədəqəni zənbilində saxlayırdı.
Bəs nə üçün məhz <em>on iki</em> səbət yığılmışdı sualının cavabı
sadədir: şagirdlərin sayına görə. Onlar qalıqları qənaətlə zənbillərə
yığdılar ki, israfçılıq olmasın. Bu epizodda İsanın və Onun
şagirdlərinin baş verənlərə ziddiyyətli münasibətini qeyd etmək yerinə
düşərdi.</p>
<p>1. Biz bu epizodda <em>insan ehtiyacına iki müxtəlif reaksiya</em>
gördük. Şagirdlər artıq gec olduğunu, camaatın çox yorğun və ac olduğunu
görəndə dedilər: «Bura çöllükdür, artıq gecdir. Camaatı burax, qoy gedib
ətrafdakı kənd və obalardan özlərinə bir şey alıb yesinlər». Onlar
əslində «bu adamlar yorğun, acdırlar, onları burax, qoy başqası onların
qayğısına qalsın» dedilər. İsa şagirdlərinə cavab verdi: «Onlara yeməyi
<em>siz</em> verin». İsa əslində belə dedi: «Bu insanlar yorğun və
acdırlar; onlar üçün nəsə etmək lazımdır». Başqalarının çətinliklərini
və əziyyətini yaxşı bilən, lakin onlar üçün nəsə etmək məsuliyyətini
başqasının üzərinə atmaq istəyən insanlar həmişə var. Amma elə insanlar
da var ki, başqasının çətinliyini görüb hansısa şəkildə kömək etməyə
özünü borclu bilir. «Qoy başqaları onların qayğısına qalsın» deyənlər
kimi, «ehtiyacı olan qardaşa mən qulluq etməliyəm» deyənlər də var.</p>
<p>2. Biz burada həm də metod və vasitələrə iki fərqli münasibət
görürük. İsa şagirdlərinə xalqa yemək verməyi əmr edəndə, onlar cavab
verdilər ki, bunun üçün iki yüz dinar lazım olacaq. Dinar (denarius) —
qədim Roma gümüş sikkəsi, muzdlu işçinin gündəlik əmək haqqıdır.
Əslində, şagirdlər İsaya belə dedilər: «Biz altı ay ərzində belə bu
izdihamı doyuracaq qədər pul qazana bilmərik». Şagirdlər dedilər ki,
onlarda olan dənizdə bir damladır.</p>
<p>İsa dedi: «Gedin baxın, neçə çörəyiniz var?» Onların beş çörəyi var
idi. Bunlar müasir dövrün çörəyinə yox, daha çox bulkasına bənzəyirdi.
Yəhyanın Müjdəsi <em>6:9</em>-da oxuyuruq ki, bunlar yoxsulların
istifadə etdiyi arpa çörəkləri idi: bu, ən ucuz və ən bərk çörək idi.
Bundan əlavə, onların təxminən sardina boyda iki balığı var idi. Duzlu
balıqlar şəhəri mənasını verən Tarixeya şəhəri o dövrdə çox məşhur idi —
oradan duzlu balıq bütün dünyaya yayılırdı. Duzlu kiçik balıq ədviyyat
kimi quru çörəklə yeyilirdi.</p>
<p>Ümumiyyətlə, bu, çox az yemək idi. Lakin İsa olanı götürüb möcüzə
etdi. İsanın əlində kiçik şeylər həmişə böyük olur. Bəzən insana elə
gəlir ki, onun İsaya verəcək istedadı və ya maddi sərvəti azdır. Lakin
bu, şagirdlərdə olduğu kimi, ümidsizlik üçün əsas olmamalıdır. Heç bir
halda «Nə etsəm də faydası olmayacaq» deməməlisiniz. Əgər biz özümüzü
İsaya təslim etsək, Onun bizim vasitəmizlə nə edə biləcəyini təsəvvür
edə bilmərik.</p>
<p><strong>45-52</strong></p>
<h2 id="firtinanin-yatirilmasi-mark-645-52">FIRTINANIN YATIRILMASI (Mark
6:45-52) </h2>
<p>Aclar doyan kimi İsa şagirdləri yola saldı, yalnız bundan sonra
camaatı buraxdı. O, nə üçün belə etdi? Mark bu barədə heç nə demir.
Lakin çox güman ki, biz bunun izahını Yəhyanın Müjdəsində tapa bilərik.
Yəhya deyir ki, izdiham doyandan sonra onlarda İsanı padşah etmək istəyi
yarandı. Bu isə İsanın istəyinə uyğun deyildi. Çünki səhrada sınaq
zamanı O, məhz bu yolu rədd etmişdi. O, hadisələrin belə cərəyan
edəcəyini qabaqcadan görə bilirdi və istəməzdi ki, şagirdləri
millətçilik hisslərinin bu partlayışına yoluxsunlar və əsirinə
çevrilsinlər. Qalileya həmişə üsyan ocağı olub. Əgər bu hərəkat indi
dayandırılmasaydı, cuşa gəlmiş yəhudilər arasında hər şeyi məhv edəcək
və iştirak edənlərin hamısının ölümünə səbəb olacaq bir üsyan başlaya
bilərdi. Beləcə İsa şagirdlərini bu hərəkata yoluxmasınlar deyə yola
saldı, sonra isə camaatı sakitləşdirib onlarla vidalaşdı. İsa tək
qalanda dua etmək üçün dağa çıxdı.</p>
<p>Problemlər sürətlə Ona hücum çəkirdi — ortodoksal yəhudilərin
düşmənçiliyi, Hirod Antipanın qorxusu və şübhəsi, Onun iradəsinə zidd
olaraq Onu milli Məsihi etmək istəyən cuşa gəlmiş adamlar. Məhz bu zaman
İsanı ağır fikirlər bürüdü və O, mənəvi cəhətdən çox yükləndi.</p>
<p>Bir neçə saat O, Allahla tək qaldı. Artıq qeyd etdiyimiz kimi, bu
hadisələr aprelin ortasında baş verməli idi, bu da Pasxa ərəfəsinə
təsadüf edirdi. Pasxada ay, bizdə olduğu kimi, tam bədirlənir. Yəhudilər
üçün gecə axşam saat 6-dan səhər 6-ya qədər davam edirdi və dörd hissəyə
bölünürdü: axşam saat 6-dan axşam saat 9-a qədər, axşam 9-dan gecə
yarısına qədər, gecə yarısından saat 3-ə qədər və gecə 3-dən səhər 6-ya
qədər. Təxminən səhər saat 3-də İsa dağın yamacından gölə baxdı. Həmin
yerdə gölün eni cəmi altı kilometr təşkil edirdi. İsa ay işığında
mənzərəni tam görə bilirdi. O, şagirdlərinin qayıqda küləyə qarşı sahilə
çıxmağa çalışdığını gördü.</p>
<p>Baxaq görək, bundan sonra nə baş verdi. Şagirdlərini və dostlarını
çətin vəziyyətdə görən İsa problemlərini unutdu. Dua vaxtı bitmişdi,
indi hərəkət etmək vaxtı idi. O Özünü unudub, dostlarına kömək etməyə
getdi. Bəli, İsa məhz belədir: kömək istəyən insanın səsi Ona digər
səslərdən daha uca səslənir. Dostlarının Ona ehtiyacı vardı və O getməli
idi.</p>
<p>Bundan sonra nə baş verdiyini bilmirik, yəqin ki, heç vaxt da
bilməyəcəyik. Bütün bu epizod sirrə bürünüb və izah tələb edir. Amma biz
bilirik ki, İsanın onların yanına gələndən sonra güclü külək dayandı.
İsa onların yanında olanda hər şey yaxşı idi. Avqustin bu epizod
haqqında belə demişdir: «O, dalğaları tapdalayaraq gəldi, artan hər bir
qarışıqlığı eyni şəkildə ayaqları ilə tapdalayır. Məsihçilər, axı siz
nədən qorxursunuz?» Bu, minlərlə insan tərəfindən təsdiqlənmiş sadə bir
həqiqətdir: Məsihlə birlikdə olanda tufan səngiyir, çaşqınlıq sülhə
çevrilir, mümkün olmayan mümkün olur, dözülməz olan şeylər düzəlir,
insanlar ən böhran vəziyyətlərin öhdəsindən gəlir. Əgər biz Məsihlə bir
yol gediriksə, biz də fırtınanın öhdəsindən gələcəyik.</p>
<p><strong>53-56</strong></p>
<h2 id="ehtiyaci-olan-insanlar-mark-653-56">EHTİYACI OLAN İNSANLAR (Mark
6:53-56)</h2>
<p>İsa ayağını sahilin o biri tərəfinə qoyan kimi, camaat dərhal Onu
yenidən mühasirəyə aldı. O, bəzən izdihama ürək ağrısı ilə baxırdı.
Çünki bir neçə nəfəri çıxmaq şərti ilə, demək olar ki, adamların çoxu
yalnız Ondan nəsə almaq üçün gəlirdi. Onlar nəsə almaq üçün gəlirdilər;
onlar israrlı tələbləri, ehtiyacları ilə gəlirdilər. Bir sözlə, onlar
İsadan öz məqsədləri üçün istifadə etməyə gəlirdilər. Amma bu izdihamın
içində almaq yox, vermək istəyənlər az da olsa olsaydı, hər şey tamam
başqa cür olardı. Bir tərəfdən, İsaya Ondan nəsə almaq üçün gəlməyimiz
tamamilə normaldır. Çünki biz çox şeyi yalnız Ondan ala bilərik. Lakin
sadəcə olaraq həmişə almaq, əvəzində heç nə verməmək eyibdir. Ancaq
təəssüf ki, insan təbiəti belədir!</p>
<p>1. Elə insanlar var ki, <em>ailələrini</em> öz məqsədləri üçün
istifadə edirlər. Bu, xüsusilə gənclərə aiddir. Onlar öz ailə üzvlərinə
yalnız onların rahatlığının təminatçısı kimi baxırlar: onlar orada
yeyib-içir, yatırlar. Onlar üçün hər şey edilir. Lakin biz nəinki həmişə
almalı, həm də üzərimizə düşəni etməliyik.</p>
<p>2. Bəziləri <em>dostlarından</em> öz məqsədləri üçün istifadə
edirlər. Bəzi insanlar yalnız bizə işi düşəndə zəng edirlər. Bəzi
insanlar başqalarının varlığını yalnız özləri köməyə ehtiyac duyanda
xatırlayır, həmin adamlardan xeyir gəlməyəndə isə onları unudurlar.</p>
<p>3. Başqaları <em>imanlı cəmiyyətindən</em> öz məqsədləri üçün
istifadə edirlər. İmanlı cəmiyyəti onlar üçün yalnız uşaqları vəftiz
etməyə, cavanları evləndirməyə və ölüləri basdırmağa lazımdır. Onlar
köməyə ehtiyac duyduqları anlar istisna olmaqla, nadir hallarda
cəmiyyətdə görünürlər. Onlara elə gəlir ki, imanlı cəmiyyəti onlara
xidmət etmək üçün mövcuddur, özlərinin isə cəmiyyətə heç bir borcu
yoxdur.</p>
<p>4. Bəziləri <em>Allahdan</em> öz məqsədləri üçün istifadə etməyə
çalışırlar. Belələri yalnız Allaha ehtiyac duyduqları vaxt Onu
xatırlayırlar. Onlar Allaha yalnız diləklərini və tələblərini yerinə
yetirsin deyə dua edirlər. Kimsə bunu belə təsvir etmişdir: Amerika
mehmanxanalarında əmrə müntəzir adamlar var. Zəngi basan kimi, həmin
adam qapıda görünür: o sizə lazım olan hər şeyi alır və gətirir. Bəzi
insanlar da Allaha əmrə müntəzir adam kimi baxırlar. Əgər özümüzə
diqqətlə baxsaq, görərik ki, hamımız müəyyən qədər bu cür günahlara yol
veririk. Biz İsaya məhəbbətimizi, xidmətimizi, sədaqətimizi təklif etsək
və Ondan daha az kömək tələb etsək, İsanı daha çox sevindirmiş
olarıq.</p>
