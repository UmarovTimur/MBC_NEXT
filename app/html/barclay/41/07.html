<h1>7-ci fəsil</h1>
<p><strong>1-4</strong></p>
<h2 id="təmiz-və-natəmiz-mark-71-4">TƏMİZ VƏ NATƏMİZ (Mark 7:1-4)</h2>
<p>Bu fəsildə göstərilən bir tərəfdən İsa Məsih, digər tərəfdən
fariseylər və ilahiyyatçılar arasındakı fikir ayrılıqları son dərəcə
vacibdir. Çünki onlar İsanın və o dövrün ortodoksal yəhudilərinin
baxışlarındakı fərqin mahiyyətini və əsasını aydın göstərir. Sual belə
idi: nə üçün İsa və Onun şagirdləri ağsaqqalların ənənəsinə əməl
etmirlər? Həmin ənənələr nə idi? Onların təsiri nədən ibarət idi?
Əslində, Qanun yəhudi üçün iki məna kəsb edirdi: birincisi On Əmr,
ikincisi, Əhdi-Ətiqin ilk beş Qanun kitabı və ya Beşlik. Düzdür, Musa
peyğəmbərin beş kitabında artıq müəyyən sayda dəqiq göstəriş və qaydalar
qeyd olunmuşdu. Əxlaqi məsələlərə gəlincə, orada hər insanın özü üçün
şərh etməli və yerinə yetirməli olduğu bir sıra böyük əxlaqi prinsiplər
verilmişdi. Yəhudilər uzun müddət bununla kifayətlənirdilər. Lakin
eramızdan əvvəl V-IV əsrlərdə <em>ilahiyyatçılar</em> kimi tanınan
möminlərin xüsusi təbəqəsi yarandı. Onlar böyük əxlaqi prinsiplərlə
kifayətlənmirdilər; onların, belə demək olarsa, təriflərə və
dəqiqləşdirmələrə meyilliliyi vardı. Onlar Müqəddəs Yazılarda qeyd
olunan ümumi prinsipləri genişləndirmək istəyirdilər. Buna görə də həmin
prinsipləri hər bir mümkün addımı və həyatda hər bir mümkün vəziyyəti
tənzimləyən minlərlə kiçik norma və qaydalara bölmüşdülər. Bu qayda və
normalar uzun müddət yazılmamış şəkildə qalmışdı və burada təsvir olunan
epizoddan xeyli sonra yazılmışdır. Bu, yazılmamış qanun və ya
ağsaqqalların adət-ənənəsi sayılırdı. Araşdırdığımız kontekstdə
ağsaqqallar sözü heç də sinaqoqların rəislərini nəzərdə tutmur, daha çox
keçmişin <em>əcdadları</em> — Hillel və Şammay kimi böyük
ilahiyyatçıları nəzərdə tutur. Məsihin gəlişindən uzun illər sonra
üçüncü əsrdə <em>Mişna</em> kimi tanınan bu qaydalar və normalar toplusu
tərtib edilərək yazıya alınmışdı. Bu hissədə bəhs edilən mübahisə həmin
qayda və normaların iki aspektinə toxunur.</p>
<p>Onlardan biri <em>əllərin yuyulması</em> ilə bağlıdır. İlahiyyatçılar
və fariseylər İsanın şagirdlərini əlləri yuyulmamış halda yemək
yediklərinə görə ittiham etdilər. Yunan mətnində bu hissədə
<em>koynos</em> sözü istifadə olunur. Əvvəlcə bu söz <em>adi</em>
<em>bir şey</em> mənasında işlənirdi, sonra <em>müqəddəsə</em> əks
olaraq <em>adi</em> olanı, <em>təqdis olunmamış, dinsiz, dünyəvi bir
şey</em> mənasını verdi. Sonda mərasim cəhətdən natəmiz və ibadət üçün
yararsız bir şeyi ifadə etməyə başladı. Yəhudilərin əllərin yuyulması
ilə bağlı müəyyən sərt qaydaları var idi. Qeyd etmək lazımdır ki,
əllərin yuyulması gigiyena tələbləri ilə bağlı deyildi, bu, sırf
<em>paklanma mərasimi</em> idi. Hər yeməkdən əvvəl və bütün yeməklər
arasında əllər mütləq yuyulmalı idi, həm də müəyyən qaydada. Əvvəlcə
əllər qum, əhəng, çınqıl və digər şeylərdən təmizlənməli idi. Əllərin
yuyulması üçün su xüsusi iri daş küplərdə saxlanmalı idi ki, suyun özü
də mərasim cəhətdən təmiz olsun, həm də başqa məqsədlər üçün istifadə
olunmadığı, ona heç nə düşmədiyi və heç nə ilə qarışdırılmadığı aydın
görünə bilsin. Yuyulma vaxtı əllər elə tutulmalı idi ki, barmaqların
ucları <em>yuxarıya baxsın</em>. Su da elə tökülməli idi ki, biləyə
qədər axa bilsin; su ən azı bir yarım yumurta qabığı qədər işlədilməli
idi. Əllər sıxılmış yumruq halda yuyulmalı idi, yəni sıxılmış yumruq
şəkilində həm ovucun içi, həm də digər əlin üstü ovulmalı idi. Əllərin
üstündə qalan su damcıları murdar sayılırdı, çünki su murdar əllərə
toxunmuşdu. Buna görə daha sonra barmaqların ucu aşağı tutulmalı və su
biləkdən süzülərək barmaqların ucundan yerə tökülməli idi. Prosedur
tamamlanandan sonra əllər təmiz sayılırdı.</p>
<p>Əl yumağa laqeyd yanaşan adamlar yəhudilərin nəzərində nəinki tərbiyə
cəhətdən zəif və pinti, həm də Allahın gözündə natəmiz idilər. İnsanlar
inanırdılar ki, yuyulmamış əllərlə yemək yeyən adam Şibta cininə
tutulur. Bundan başqa, əllərini yumağa laqeyd yanaşan adamı guya
yoxsulluq və müflis gözləyir. Yuyulmamış əllə yeyilən çörəyin faydası
olmur. Bir dəfə əllərini yumağı unutmuş bir ravvin sinaqoqdan qovulan
dindar kimi dəfn edilmişdi. Romalılar tərəfindən həbs edilən başqa
ravvin isə əllərini yumaqdan ötrü ona içmək üçün verilən sudan istifadə
edirdi. Sonda o, az qala susuzluqdan öləcəkdi, çünki susuzluğunu
yatırtmaqdansa, yuyunma mərasim qaydalarına riayət etməyin daha vacib
olduğunu düşünürdü.</p>
<p>Fariseylərin və ilahiyyatçıların nəzərində Allahın yolu məhz belə
idi. Onlar bu kimi mərasimləri, ayinləri və qaydaları ibadətin mahiyyəti
hesab edirdilər. İman yolunun əxlaqi mahiyyəti çoxlu qadağalar və
qaydalar altında gömülmüşdü.</p>
<p>Bu hissənin son ayələri də təmizlik məsələsindən bəhs edir. Əşya da
adi baxdıqda təmiz ola, lakin Qanunun işığında natəmiz sayıla bilərdi.
Natəmizlik barədə qaydalar <em>Levililər 11-15</em> və <em>Saylar
19</em>-da qeyd olunur. Bu gün biz <em>murdar</em> şeylərdən daha çox,
<em>haram</em> və ya <em>müqəddəs</em> şeylərdən danışmağa üstünlük
verərdik. Bəzi heyvanlar natəmiz sayılırdı (<em>Levililər 11</em>).
Doğuş zamanı qadın, cüzamlı adam və ölülərə toxunan hər kəs murdar
sayılırdı. Natəmiz sayılan adam toxunduğu hər şeyi murdar edirdi.
Bütpərəst də murdar sayılırdı. Bütpərəstin toxunduğu yemək də, qab da
murdar idi. Buna görə də bazardan qayıdan ortodoksal yəhudi mümkün
murdarlıqdan təmizlənmək üçün başdan-ayağa yuyunurdu. Beləcə müxtəlif
qablar natəmiz adamın və ya natəmiz yeməyin toxunması nəticəsində çox
asanlıqla murdarlana bilərdi. Bu hissədə kasalar, dolçalar, tunc
qazanlar və yataqların yuyulması dedikdə məhz bu nəzərdə tutulur.
Yuxarıda qeyd olunan <em>Mişna</em> toplusunda belə natəmizliyin ən azı
on iki bəndi əks olunur. Əgər bəzi bəndlərə nəzər salsaq, görərik ki,
yəhudilər nə qədər dərinə gediblər. İçi boş saxsı qabların zahiri deyil,
<em>içi</em> murdar ola bilərdi. Başqa sözlə, qablara çöldən kimin
toxunması önəmli deyildi, kimin qabın içinə toxunması önəmli idi. Əgər
belə bir qab murdar olardısa, onu sındırmaq lazım idi, üstəlik, ayağın
balaca barmağına çəkmək üçün yağ yerləşəcək qədər bir qəlpə belə
qalmamalı idi. Haşiyəsi olmayan düz boşqab murdar ola bilməzdi, halqası
olan boşqab murdar ola bilərdi. Dəridən, sümükdən və ya şüşədən
düzəldilmiş <em>yastı</em> əşyalar murdar ola bilməzdi, oyuqlu əşyalar
isə həm <em>içəridən</em>, həm də <em>çöldən</em> murdarlana bilərdi.
Əgər onlar natəmiz idilərsə, onları da sındırmaq lazım idi. Həm də qabın
boğazı kifayət qədər böyük olmalı idi ki, orta ölçülü nar meyvəsi oradan
rahat keçə bilsin. Qabların təmizlənməsi üçün — gil qablar sındırılmalı,
digərləri suya qoyulmalı, qaynadılmalı, odda təmizlənməli, metal qablar
cilalanmalı idi. Üçayaqlı stol üç ayağını da itirərdisə, murdar sayıla
bilərdi. Çünki masa taxta kimi istifadə oluna, taxta isə murdarlana
bilərdi. Yox, əgər bir və ya iki ayağını itirərdisə, onda murdar sayıla
bilməzdi. Qapı, boltlar, qıfıllar, ilgəklər, qapı kilidləri və su borusu
istisna olmaqla, metal əşyalar murdar ola bilərdi. Dəmirdə istifadə
olunan ağac murdar ola bilərdi, lakin ağacda istifadə olunan dəmir yox.
Buna görə də dəmir dişli taxta açar murdar ola bilərdi, ancaq taxta
dişli dəmir açar yox. Biz ilahiyyatçıların qanunları və ağsaqqalların
adət-ənənələrini ona görə ətraflı şəkildə nəzərdən keçirtdik ki,
<em>İsanın bütün bunların əleyhinə</em> olduğunu görə bilək. Fariseylər
və ilahiyyatçılar qoyduqları qayda və normalarda dinin mahiyyətini
görürdülər: onların fikrincə, bütün bunlara riayət edənlər Allahın
gözündə lütfə nail olurlar, onları pozanlar isə günah işlədirlər. Onlar
fəziləti və Allaha etdikləri xidməti məhz belə təsəvvür edirdilər. İsa
ilə həmin insanlar dini baxımdan müxtəlif dillərdə danışırdılar. İsa
onların tələblərinin və standartlarının səhv olduğunu bildirdiyi üçün
Onu pis insan hesab edirdilər. Allahın iman yoluna ayin, qayda və
normalar toplusu kimi baxan insanla, iman yolunda mərhəmətli Allahı
görən, qardaşlarını sevən insan arasındakı əsas fərq budur. Növbəti
hissə bu mövzunu daha da inkişaf etdirir. Lakin artıq aydın görünür ki,
İsanın iman yolu ilə bağlı fikirlərinin fariseylərin və ilahiyyatçıların
fikirləri ilə heç bir əlaqəsi yoxdur.</p>
<p><strong>5-8</strong></p>
<h2 id="allahin-qanunlari-və-insan-qaydalari-mark-75-8">ALLAHIN
QANUNLARI VƏ İNSAN QAYDALARI (Mark 7:5-8) </h2>
<p>İlahiyyatçılar və fariseylər gördülər ki, İsanın şagirdləri yeməkdən
əvvəl və yemək zamanı əllərin yuyulması məsələlərində ənənənin ən incə
nöqtələrinə və yazılmamış qanuna əməl etmirlər. Onlar İsadan bunun
səbəbini soruşdular. İsa Məsih əvvəlcə onlara <em>Yeşaya 29:13</em>-dən
sitat gətirdi. Yeşaya peyğəmbər insanları ürəkləri tamam başqa şeylə
məşğul olduğu halda, dodaqları ilə Allaha hörmət etdiklərinə görə
məzəmmət edirdi.</p>
<p>Əslində, İsa Məsih ilahiyyatçıları və fariseyləri iki şeydə ifşa
edirdi.</p>
<p>1. Onların <em>ikiüzlülüyündə</em>. <em>Hipokrites</em> sözünün
maraqlı və çoxmənalı tarixçəsi var. Əvvəlcə bu söz sadəcə <em>cavab
verən</em> adamı nəzərdə tuturdu; sonra müəyyən dialoqda və ya söhbətdə
cavab verən, yəni <em>aktyor</em> mənasını verdi. Sonda təkcə səhnədə
oynayan aktyoru deyil, bütün <em>həyatı roldan ibarət olan</em>,
<em>qətiyyən səmimiyyəti olmayan insanı</em> nəzərdə tutmağa başladı.
Dində qanunun təcəssümünü görən, dini müəyyən zahiri qayda və normaların
yerinə yetirilməsi hesab edən, onun üçün din müəyyən ayin və qadağalara
riayət etməkdən ibarət olan şəxs ikiüzlüdür. Çünki insan <em>fikri və
qəlbi necə olmasından asılı olmayaraq</em>, düzgün və lazımi şəkildə
hərəkət edərsə, özünü mömin insan hesab edər. Məsələn, İsanın dövründəki
yəhudi ilahiyyatçını götürək. O, qardaşlarına bütün qəlbi ilə nifrət
edə, paxıllıq, qısqanclıq, kin və qürur hissi ilə dola bilərdi, amma nə
qədər ki, yuyunma mərasiminə, paklıq və murdarlıq qaydalarına düzgün
əməl edirdi, bütün bunların heç bir əhəmiyyəti yox idi. Belə adamlar
insanın yalnız zahiri əməllərini nəzərə alır, daxillərinə isə məhəl
qoymurlar. Onlar zahiri hərəkətləri ilə Allaha çox yaxşı xidmət edə,
daxilən isə Ona itaətsizlik göstərə bilərlər — bu isə ikiüzlülükdür.</p>
<p>Mömin müsəlman gündə müəyyən sayda namaz qılmalıdır. Bunun üçün o,
həmişə özü ilə namaz xalçası gəzdirir: harada olmasından asılı
olmayaraq, xalçasını yerə sərər, diz çöküb namazını qılar, sonra isə
yoluna davam edər. Bir adamı öldürmək üçün bıçaqla təqib edən müsəlman
haqqında hekayə var. O, azanın səsinin eşidən kimi, dərhal dayandı,
xalçasını yerə sərib tələsik namazını qıldı, sonra yerindən atılıb
qurbanının arxasınca qaçdı. Namaz onun üçün sadəcə rəsmi bir mərasim və
dini normaya zahiri riayət etmək idi, bu, qətlə heç bir şəkildə mane
olmurdu. İman yolu üçün ən böyük təhlükə məhz ibadətin normalara zahiri
riayət etməklə eyniləşdirilməsindədir. Möminliyi müəyyən dini əməllərlə
eyniləşdirmək ən tipik səhvdir. İmanlı cəmiyyətə getmək, İncil oxumaq,
ianə vermək, hətta vaxtlı vaxtında dualar etmək — bütün bunlar insanı
mömin etmir. Əsas insanın qəlbində Allahın və qardaşlarının hansı yeri
tutmasıdır. Əgər insanın qəlbində düşmənçilik, bədxahlıq, kin-küdurət və
qürur varsa, hətta dünyada bütün dini qaydalara riayət etsə belə, onu
ikiüzlüdən başqa bir şey etməz.</p>
<p>2. Bundan əlavə, İsa ilahiyyatçıları <em>Allahın Qanununu insan
ixtirasının nailiyyətləri ilə əvəz etməkdə</em> günahlandırdı.
Davranışlarında onlar Allahın səsinə deyil, mahircəsinə gətirdiyi
dəlillərə, mübahisələrə, incə işlənmiş xırdalıqlara nəzər salır və
ilahiyyatçıların məntiqli şərhlərinə qulaq asırdılar. İman yolu
ixtiraçılıq üzərində qurula bilməz, o, insan ağlının məhsulu ola bilməz.
İman yolu dahiyanə kəşflərin nəticəsi deyil, Allahın səsini eşitməyin və
ona əməl etməyin nəticəsi olmalıdır.</p>
<p><strong>9-13</strong></p>
<h2 id="qanunsuz-qayda-mark-79-13">QANUNSUZ QAYDA (Mark 7:9-13)</h2>
<p>Bu hissənin dəqiq mənasını müəyyən etmək çətindir. Bu hissə
<em>qurban</em> sözü ilə bağlıdır. Görünür, bu söz bir neçə dəfə
mənasını dəyişmişdir.</p>
<p>1. Bu söz <em>bəxşiş</em> mənasını verir və xüsusi olaraq Allaha həsr
olunmuş şeyləri bildirir. <em>Qurban</em> olan hər şey — sanki artıq
qurbangahın üzərinə qoyulmuş kimidir. Başqa sözlə, bu söz adi
istifadədən tamamilə çıxarılaraq, yalnız Allaha münasibətdə işlədilirdi.
Pulunun və ya malının bir hissəsini Allaha həsr etmək istəyən şəxs
onları Allaha <em>qurban</em> kimi boyun olduğunu elan edirdi. Bundan
sonra onlar heç vaxt adi və gündəlik məqsədlər üçün istifadə edilə
bilməzdi. Amma burada elə bir təəssürat yaranır ki, artıq həmin söz daha
dar mənada işlənilməyə başlayıb. Məsələn: tutaq ki, bir adam geri
qaytara bilməyən və ya qaytarmaqdan imtina edən şəxsə borc pul verir. O
zaman borc yiyəsi belə deyə bilərdi: «Mənə olan borcun Allaha boyun
alınmış <em>qurbandır</em>», yəni «Mənə olan borcun Allaha həsr olunub».
Həmin andan etibarən, insan ona borc verən yoldaşına deyil, Allaha
borclu sayılmış olurdu. Bu isə daha ciddidir. Buna görə də borc verən
adam vəziyyətdən asanlıqla çıxa bilirdi — yəni geri qaytarılmış puldan
kiçik hissəsini Məbədə ianə verib, qalanını özünə götürürdü. Hər halda,
<em>qurban</em> ideyasının, bu cür borc münasibətlərinin ortaya atılması
dini şantaj, insana olan borcu Allah qarşısında borca ​​çevirmək kimi bir
şey idi. Yəqin ki, o vaxt insanlar get-gedə bu sözdən sui-istifadə
edirdilər. Əgər araşdırdığımız hissədə məhz buna eyham vurulursa, onda
bu hissə malını Allaha <em>qurban</em> olaraq həsr edən adamdan bəhs
edir. Belə ki maddiyyat baxımından çətinlik çəkən valideynlər kömək üçün
ona müraciət edəndə, o belə deyə bilsin: «Təəssüf edirəm, amma sizə
kömək edə bilmərəm, çünki mən hər şeyi Allaha həsr etmişəm, sizə verə
biləcək heç nəyim yoxdur». Nəticədə Allaha boyun alınan <em>qurban</em>,
ehtiyacı olan valideynlərə kömək etməmək üçün bəhanəyə çevrildi.
İlahiyyatçıların boyun aldıqları <em>nəzir</em> on əmrdən birinin —
Allahın Qanununun pozulmasına səbəb olurdu.</p>
<p>2. Zaman keçdikcə <em>qurban</em> çox istifadə edilən rədd etmək
andına çevrildi. Nəyisə «Qoy Allaha qurban olsun» deyən insan onu ya
qardaşından, ya da özündən məhrum edirdi. Məsələn, adam «Səndən umduğum
yardım qoy Allaha <em>qurban</em> olsun» deyəndə, qardaşına məxsus heç
bir şeyə toxunmayacağına, dadına baxmayacağına, götürməyəcəyinə və
istifadə etməyəcəyinə söz verirmiş kimi olurdu. Ya da əksinə, «Məndən
umduğun yardım <em>qurban</em> oldu» deyəndə, qardaşına kömək etməkdən
yayınırdı. Əgər <em>qurban</em> sözü bu mənada işlədilirsə, onda bu
hissənin mənası belə olacaq: tutaq ki, nə vaxtsa, bəlkə də qəzəb və ya
hiddət içində bir adam valideynlərinə «Məndən umduğunuz yardım qurban
oldu» deyir, sonra dediklərinə peşman olur, onda ilahiyyatçılar əhdin
toxunulmaz olduğunu və bir daha valideynlərinə kömək edə bilməyəcəyini
bəyan edirlər. Hər necə olursa-olsun, biz bu hissənin əsl mənasının nə
olduğunu tam və dəqiq bilə bilmərik. Dəqiq olan yalnız odur ki,
yazılmamış qanunun qayda və normalarına ciddi riayət etmək insanın On
əmr Qanununa əməl etməsinə mane olub.</p>
<p>İsa Məsih qayda və normaları insan ehtiyaclarından üstün tutan
sistemin əleyhinə idi. Allahın əmrində deyilir ki, hər şeydən önəmli
olan — məhəbbətdir; ilahiyyatçıların qanununda isə deyilirdi ki, hər
şeydən əvvəl — norma və qaydalara əməl etməkdir. İsa Məsih tamamilə əmin
idi ki, ehtiyacı olan birinə kömək etməyi qadağan edən hər hansı qayda
və ya tələb Allahın qanununa ziddir. Biz də çox diqqətli olmalıyıq:
qayda-qanunlar sevginin tələblərini yerinə yetirməyə bizə heç vaxt mane
olmamalıdır. Qonşuya kömək etməyimizə mane olan istənilən şey Allaha xoş
olmaz.</p>
<p><strong>14-23</strong></p>
<h2 id="əsl-murdarliq-mark-714-23">ƏSL MURDARLIQ (Mark 7:14-23)</h2>
<p>Bugünkü gündə bu sözlər fərqli səslənə bilər. Bu sözlər deyildiyi
vaxt Əhdi-Cədiddə isə inqilabi əks-səda doğurmuşdu. İsa Məsih
ilahiyyatçılarla ənənəvi, yazılmamış qanunun müxtəlif məsələlərini
müzakirə edirdi. İsa mürəkkəb dəstəmazların yersiz və mənasız olduğunu
göstərdi. O göstərdi ki, ata-baba adətinə sərt şəkildə riayət etmək,
əslində, Allahın Qanununun pozulması ola bilər. Burada O, daha da
heyrətləndirici açıqlama verir. İsa bəyan edir ki, insana daxil olan heç
bir şey onu murdarlaya bilməz, çünki o, qarnına gedir və adi, fiziki
yolla ifraz olunur. Heç bir yəhudi belə düşünməmişdir, bu gün də heç bir
ortodoksal yəhudi belə düşünmür. <em>Levililər 11</em>-ci fəsildə haram
sayılan heyvanların uzun siyahısı verilir. Yəhudilərin bunu nə qədər
ciddi qəbul etməsini Makkabilərin dövrünə aid bir çox nümunədən görmək
olar. O dövrdə Suriya padşahı Antiox Epifan nəyin bahasına olursa-olsun,
yəhudi inancının kökünü kəsmək qərarına gəlmişdi. Digər şeylərlə yanaşı,
o, yəhudilərdən donuz əti yeməyi tələb etmişdi. Onu yeməyə razı
olmadıqlarına görə yüzlərlə yəhudi öldürülmüşdü.</p>
<blockquote>
<p>«Amma İsraildə bir çoxu qətiyyətli oldu, natəmiz şeylər yeməməyə
cəsarət etdi. Onlar yeməklə murdarlanmaqdan və müqəddəs əhdə
hörmətsizlik etməkdənsə, ölümü üstün tutdular və edam olundular».</p>
<p>(<em>1Makkabilər 1:63-64</em>).</p>
</blockquote>
<p><em>Makkabilərin 4-cü</em> kitabının <em>7</em>-ci fəslində dul qadın
və onun yeddi oğlundan bəhs edilir. Onlardan donuz əti yemək tələb
olunmuşdu, lakin onlar imtina etdilər. Qadının birinci oğlunun dilini,
qollarını və ayaqlarını kəsdilər, sonra tavada diri-diri qovurdular.
İkinci oğlunun baş dərisini soydular. Oğullara bir-bir işgəncə verərək
öldürdülər. Yaşlı anaları isə onları ruhlandırırdı. Onlar murdar hesab
etdikləri əti yeməkdənsə, ölməyi üstün bildilər. Bu cür fanatik
münasibət qarşısında İsa Məsih inqilabi bəyanat verdi — insana daxil
olan heç bir şey onu murdarlaya bilməz. Bununla O, yəhudilərin əzab
çəkdiyi və öldüyü qanunları şübhə altına aldı.</p>
<p>Buna görə də şagirdlərin heyrətlənməsi təəccüblü deyildi. İsa deyirdi
ki, əşyalar və qidalar özlüyündə nə murdar, nə də dini baxımdan təmiz
ola bilər. Murdarlanan yalnız <em>insanın özüdür</em>. O, ancaq öz əməli
ilə murdarlana bilər, bu da öz növbəsində ürəkdən qaynaqlanır. İsanın
sözləri heyrətamiz dərəcədə yeni bir baxış idi.</p>
<p>Yəhudilər təmiz və ya murdar hesab edilən şeylərin bütün təsnifatına
malik idilər, indi də malikdirlər. İsa Məsih isə bir bəlağətli ifadə ilə
bütün sistemin boş olduğunu göstərdi. O bəyan etdi ki, murdarlanmanın
insanın yeməyi ilə heç bir əlaqəsi yoxdur, murdarlanma ürəkdən gəlir.
Gəlin, İsanın nöqteyi-nəzərindən, ürəkdən nə gəldiyinə və insanı nə
murdar etdiyinə baxaq.</p>
<p>İsa Məsih <em>pis düşüncələri</em> birinci yerə qoyur
(<em>dialoqisma</em>). Günahın əməli daxili seçimdən yaranır. Məhz buna
görə də İsa pis əməllərin əsasında duran pis fikirlərdən başlayır.</p>
<p>Sonra <em>cinsi əxlaqsızlıq</em> (<em>porneyay</em>), daha sonra
<em>zina</em> (<em>moyheyay</em>) gəlir; <em>porneyay</em> sözünün iki
böyük mənası var: cinsi həyat sahəsində hər cür günah və pisliklər. Zina
sözü isə nikahda ər-arvad sədaqətinin pozulmasıdır.</p>
<p>Daha sonra <em>oğurluq</em> (<em>klopai</em>) gəlir. Yunan dilində
soyğunçunu bildirən iki söz mövcuddur: <em>kleptes</em> və
<em>lestes.</em> Lestes — <em>quldurdur</em>; məsələn, Barabba quldur
idi (<em>Yəhya 18:40</em>). Quldur hamı tərəfindən qovulsa da, çox cəsur
insan ola bilər. <em>Kleptes</em> — <em>oğrudur</em>. Yəhuda pul
qutusundan oğurluq edəndə — oğru idi (<em>Yəhya 12:6</em>).
<em>Kleptes</em> — kiçik, alçaq, hiyləgər, vicdansız oğrudur, o,
quldurun sahib olduğu cəsarətə malik deyil.</p>
<p>Siyahıda sonra <em>qatillik</em> və <em>zinakarlıq</em> qeyd olunur —
onların mənası aydındır.</p>
<p><em>Tamahkarlıq</em>. Yunan sözü olan <em>pleoneksiya</em> <em>daha
çox şeyə sahib olmaq</em> mənasını verən iki sözdən ibarətdir. Bu söz
<em>«daha çoxuna sahib olmaq üçün son dərəcə istək»,</em> «qadağan
olunanı əldə etməyə təşviq edən ruh» və ya «başqalarına aid olan şeylərə
zərərli meyl salmaq» kimi tərif olunur. Bu, tamah ruhudur. İnsanı
nələrisə özünə xəsis kimi yığmağa deyil, şəhvətlə israf etməyə sövq edən
istəkdir. Kauli bu sözün tərifini belə vermişdi: «Əldə etmək xatirinə
deyil, əldə olunanlardan şəhvətlə həzz almaq üçün yaranan acgöz
istəkdir». Bu, pul və maddi dəyərlərə olan həvəs deyil; bu, daha çox güc
və səlahiyyətə olan acgözlük, doymaq bilməyən cismani ehtirasdır. Platon
bunu belə ifadə etmişdir: «İnsanın arzusu ələk və deşikli qaba bənzəyir,
o, çox çalışır, lakin heç vaxt qabı doldura bilmir».
<em>Pleoneksiya</em> — insanın ürəyini idarə edən maddi şeylərə sahib
olmaq həvəsidir, o, xoşbəxtliyi Allahda deyil, maddi şeylərdə görür.</p>
<p><em>Şər əməllər</em>. Yunan dilində <em>şər</em>, zərər mənasını
verən iki söz var: <em>kakoye</em> — özlüyündə pis bir şey və
<em>poneros</em> — <em>aktiv şəkildə şəri təcəssüm etdirən</em>
<em>şəxs</em> və ya <em>əşya</em>. Bu kontekstdə <em>poneros</em> sözü
işlədilir. <em>Poneros</em> kimi səciyyələnən insanın qəlbində — zərər
vermək istəyi üstünlük təşkil edir. Bengelin dediyi kimi, «o, istənilən
cinayətdə mütəxəssisdir və istənilən adama asanlıqla zərər verə
bilər».</p>
<p>Ceremi Teylor <em>poneriyanı</em> «pisliyə meyillilik, insanların
uğursuzluğundan həzz alan və sevinən, qonşusuna problem yaratmaq istəyi,
əsəbiliyin, davakarlığın, kinliliyin təzahürü» kimi tərif etmişdir.
<em>Poneriya</em> təkcə ondan əziyyət çəkən adamı deyil, başqalarını da
pis yola çəkir. <em>Poneros</em> — şər ruhdur, iblisin adlarından
biridir. İnsanların ən pisi — şeytanın işini görən, başqalarını özü kimi
pis etməyə çalışan insandır.</p>
<p><em>Hiyləgərlik</em>. Yunanca <em>dolos</em> sözü <em>tələ yemi</em>
mənasını verən sözdən yaranıb; bu söz siçan tələsində olduğu kimi,
aldatma və hiylə qurma kimi istifadə olunur. Uzun müddət Troyanı
mühasirəyə alan yunanlar guya xoş niyyətlə troyalılara nəhəng taxta at
hədiyyə göndərdilər. Troyalılar şəhərin darvazalarını açıb atı
götürdülər. Lakin atın içərisində yunan döyüşçüləri var idi. Onlar
gecələr çıxıb Troyanı məhvə və dağıntılara qərq etdilər. Bax bu
<em>dolosdur</em>. Bu, düşünülmüş, məkrli, hiyləgər, mahircəsinə
xəyanətdir.</p>
<p><em>Pozğunluq (aselgeya).</em> Yunanlar <em>aselgeya</em> sözünü «hər
cür intizamı rədd edən xasiyyət», «heç bir məhdudiyyəti tanımayan,
istədiyini edən, ədəbsizliyi nəyə sövq edirsə, onu edən ruh» kimi
xarakterizə edirdilər. <em>Aselgeyaya</em> yol verən adam ədəb və həya
hissindən məhrumdur. Pis insan pisliyi gizlədə bilər, lakin
<em>aselgeyaya</em> aludə olan vicdan əzabı çəkmədən günah işlədir və
hər zaman başqalarını şoka salmağa hazırdır. <em>Aselgeyanın</em>
klassik nümunəsi — müqəddəs Yerusəlim şəhərində bütpərəst qurbangahlar
tikdirən İzeveldir.</p>
<p><em>Paxıllıq</em>. Başqalarının uğuruna və xoşbəxtliyinə həsədlə
baxan gözdür.</p>
<p><em>Küfr</em>. Yunan mətnində <em>böhtan</em> mənasını verən
<em>blasfemiya</em> sözündən istifadə olunur. İnsana və Allaha qarşı
yönəlmiş hərəkət və nitqi <em>blasfemiya</em> (<em>küfr</em>)
adlandırırdılar.</p>
<p><em>Lovğalıq</em> (<em>hiperefaniya</em>). Yunan sözü
<em>hiperefaniya</em> — «özünü yüksək tutmaq» mənasını verir və «özündən
başqa hamıya xor baxan» insanın münasibətini xarakterizə edir.
Maraqlıdır ki, yunanlar bu sözü insan daxilində özünü başqaları ilə öz
xeyrinə müqayisə edəndə <em>gizli hissi</em> ifadə etmək üçün istifadə
edirdilər. O, təvazökar görünə bilər, amma ürəyində qürur duyur. Düzdür,
hərdən elə olur ki, bu qürur açıq-aydın görünür. Bu cür qürurla bağlı
yunanların hətta əfsanəsi də var: Uran və Geyanın oğulları olan titanlar
qürurlandıqlarına görə göyü ələ keçirmək istədilər, lakin Herakl
tərəfindən yerə atıldılar. <em>Hiperefaniya</em> da elə budur, yəni
Allaha qarşı qaldırılan üsyan, «Allahın ixtiyarına müdaxilə». Buna görə
onu «bütün pisliklərin zirvəsi» adlandırırlar, məhz bu səbəbdən də
«Allah məğrurlara qarşıdır» (<em>Yaqub 4:6</em>).</p>
<p>Sonda <em>ağılsızlıq</em> (<em>afrosyune</em>) gəlir. Bu söz ağıl
zəifliyi və dərrakənin çatışmazlığından qaynaqlanan axmaqlıq və
düşüncəsizlik deyil, mənəvi çılğınlığı ifadə edir; axmaq insanı deyil,
axmaqlığı seçən insanı səciyyələndirir. Doğrudan da, İsa ürəkdən gələn
xarakterin dəhşətli siyahısını sadaladı. Onları diqqətlə öyrənəndə,
adamın əti ürpəşir. Amma bu, üzümüzü turşudaraq sadalananlardan üz
döndərməyə deyil, qəlbə səmimi nəzər salmaq çağırışdır.</p>
<p><strong>24-30</strong></p>
<h2 id="məsihin-ümumdünya-qələbəsinin-əlaməti-mark-724-30">MƏSİHİN
ÜMUMDÜNYA QƏLƏBƏSİNİN ƏLAMƏTİ (Mark 7:24-30)</h2>
<p>Əgər bu epizodu ümumi nəzərdən keçirsək, görərik ki, bu, İsanın
həyatında ən təsirli və qeyri-adi epizodlardan biridir.</p>
<p>Əvvəlcə coğrafi fona baxaq. Sur və Sidon Suriyanın bir hissəsi olan
Finikiya şəhərləri idi. Finikiya Karmeldən şimalda, Qalileya ilə Aralıq
dənizi arasındakı sahil düzənliyində yerləşirdi. İosif Flavi deyirdi ki,
Finikiya Qalileyanı əhatə edir. Sur Kefernahumdan təxminən altmış beş
kilometr məsafədə şimal-qərbdə yerləşirdi.</p>
<p><em>Sur</em> — <em>qaya</em> deməkdir. Şəhər sahildən uzaqda,
bir-birinə təxminən bir kilometr uzunluğunda bəndlə bağlanmış və eyni
zamanda təbii dalğaqıran kimi xidmət edən iki böyük qaya üzərində
tikildiyi üçün belə adlandırılmışdır. Buna görə Sur qədim dünyanın ən
böyük təbii limanlarından biri idi. Ancaq qayalar təkcə dalğaqıran kimi
deyil, həm də müdafiə kimi xidmət edirdi. Bu səbəbdən Sur təkcə məşhur
liman deyil, həm də məşhur qala idi. Sur və Sidonun dənizçiləri
ulduzları izləyərək üzməyi öyrənən ilk dənizçilər idi. Əvvəllər gəmilər
sahilə yaxın dayanıb, gecə limanına girməli idi. Finikiyalılar isə
Aralıq dənizi boyunca üzərək, hətta «Herkules sütunları»ndan
(Cəbəllüttariq boğazı) kənara çıxıb, Britaniyaya və Korniş yarımadasının
qalay mədənlərinə qədər çatırdılar. Bəlkə Afrikanı da dolaşırdılar.
Sidon Surdan qırx kilometr şimal-şərqdə, Kefernahumdan isə yüz kilometr
aralıda yerləşirdi. Surda olduğu kimi, Sidonda da təbii dalğaqıran
mövcud idi. Sidon o qədər köhnə şəhər idi ki, onun bünövrəsini qoyan
adamı heç kim xatırlamırdı. Finikiya şəhərləri Suriyanın bir hissəsi
olsa da, hamısı tamamilə müstəqil idi və bir-biri ilə rəqabət aparırdı.
Onların öz padşahları və öz tanrıları var idi. Onlar öz sikkələrini zərb
etdirirdilər, onların hakimiyyəti sərhədlərindən 25-30 kilometrə qədər
ətrafa yayılırdı. Bu şəhərlərin bir tərəfi dənizə, o biri tərəfi isə
Dəməşqə baxırdı. Bir çox ölkələrin gəmiləri, karvanları buradan keçirdi.
İllər sonra Sidon öz əzəmətini itirdi və tənəzzülə uğradı, ticarətdə isə
Sura yer verdi. Ancaq finikiyalı dənizçilər tarixə əbədi düşdülər, çünki
ulduzlarla idarə olunaraq, dənizdə üzməyi öyrənən ilk onlar idi.</p>
<p>1. Beləliklə, ilk vacib xəbər bundan qaynaqlanır — <em>İsa Məsih
bütpərəst ölkəyə gəldi</em>. Görəsən, bu hadisənin burada baş verməsi
təsadüfdürmü? Əvvəlki epizoddan biz gördük ki, İsa təmiz və murdar yemək
arasında fərq qoymur. Bəlkə də burada simvolik olaraq göstərilir ki, O,
pak və natəmiz xalqlar arasında fərq qoymur. Yəhudi heç vaxt ağzını
haram yeməklə murdar etməzdi, eləcə də natəmiz millətlərlə ünsiyyət
quraraq həyatını murdarlamazdı. Bəlkə də İsa burada göstərmək istəyirdi
ki, Allahın Padşahlığında başqa millətlər üçün də yer var və xalqları
murdar saymaq olmaz.</p>
<p>Yəqin ki, İsa bir müddət dincəlmək üçün şimal bölgələrinə üz tutdu.
Öz vətənində Ona hər tərəfdən hücum edilirdi. İlahiyyatçılar və
fariseylər çoxdan Onu günahkar kimi damğalamışdılar, axı İsa onların
norma və qaydalarını kobud şəkildə pozurdu. Hirod Antipa da Onu özünə
təhlükə kimi görürdü. Nazaret şəhərinin sakinləri Onu elə də
sevmirdilər. Vaxt gələcək O, düşmənlərinə açıq şəkildə meydan oxuyacaq,
lakin həmin saat hələ gəlməmişdi. İndi O, rahatlıq axtararaq, tənha
qalmaq istəyirdi. Beləcə, Onun bütpərəstlərin torpağına getməsi —
qeyri-yəhudilərin arasında Allahın Padşahlığının əsası oldu. Bu epizod
bütün məsihçilik tarixinin əlamətidir. Yəhudilərin Xoş Xəbəri rədd
etməsi başqa millətlər üçün böyük imkanlar açdı.</p>
<p>2. Amma bu epizodda daha vacib bir şey var. Prinsipcə, Finikiya
şəhərləri İsrail hakimiyyətinin bir hissəsi idi. Nun oğlu Yeşua
rəhbərliyi altında torpaq bölgüsü aparılanda, Aşer qəbiləsinin torpağı
«böyük Sidona qədər çatırdı .... qalalı Sur şəhərinə dönürdü» (<em>Yeşua
19:28-29</em>). Buna baxmayaraq, yəhudilər heç vaxt bu ərazini özünə
tabe etdirib, ora daxil ola bilmədilər. Məgər bu, simvolik deyilmi?
Silahın gücsüz olduğu yerdə İsa Məsihin hər şeyə qalib gələn məhəbbəti
qalib gəldi. Yer üzündəki İsrail finikiyalılara qalib gələ bilmədi, əsl
İsrail isə ona qalib gəldi. İsa, əslində, yad ölkəyə gəlməmişdi — bu
torpağı Allah Ona çoxdan vermişdi. Daha doğrusu, O, yad adamların yanına
gəlmədi, sadəcə vərəsəlik hüququna daxil oldu.</p>
<p>3. Epizodu olduqca diqqətlə oxumaq lazımdır. Qadın İsadan qızına
kömək etməsini xahiş etdi. İsa da cavabında dedi ki, qoy əvvəl uşaqlar
doysun, çünki uşaqların çörəyini götürüb itlərə atmaq düzgün olmaz. İlk
baxışdan İsanın cavabı dəhşətli görünür. Köpəklər o dövrdə indiki kimi
bəslənmirdi və gözətçinin məhəbbətindən həzz almırdı, daha çox
şərəfsizliyin rəmzi idi. Yunanlar üçün <em>it</em> sözü həyasız və
utanmaz qadınla əlaqələndirilirdi; onlar bu sözü bizim <em>qancıq</em>
sözünü işlətdiyimiz mənfi mənada işlədirdilər. Yəhudilər üçün də bu
aşağılayıcı bir söz idi: «Müqəddəs olanı itlərə verməyin» (<em>Matta
7:6, Filipililərə 3:2 ilə müqayisə edin; Vəhy 22:15</em>). Bəzən
yəhudilər başqa millətlərə xor baxaraq onlara <em>köpək</em> deyirdilər.
Ravvi İsa ben Levinin belə bir məsəli var idi. Bir dəfə o,
bütpərəstlərin də Allahın nemətlərindən bəhrələndiyini görəndə soruşdu:
«Əgər Qanunu olmayan bütpərəstlər Allahın nemətlərindən həzz alırlarsa,
onda gör Allahın seçilmiş xalqı olan İsrail nə qədər xeyir-dua alacaq?
Bu, bir padşahın ziyafət təşkil etdiyi zaman dəvət etdiyi qonaqları
sarayın girişində oturtmasına bənzəyir. Qonaqlar dişlərində
qırqovulları, kökəldilmiş quşların və danaların başlarını daşıyan
itlərin saraydan necə çıxdığını gördülər. O zaman qonaqlar dedilər:
«Əgər itlər bu qədər bəslənirsə, gör ziyafətin özü nə qədər dəbdəbəli
olacaq»«. <em>Yeşaya</em> peyğəmbərin kitabında <em>56:11</em>-də dünya
xalqları itlərlə müqayisə edilir: «Acgöz, azğın köpəklərdir bunlar». Bir
sözlə, <em>köpək</em> təhqiredici sözdür. Onda bəs İsanın ifadəsini
burada necə izah etmək olar?</p>
<p>a) İsa köpək sözünü işlədəndə, kiçildici sözdən istifadə etmişdir,
yəni vəhşi sahibsiz və küçə itlərini deyil, bolonka<a href="#fn24"
class="footnote-ref" id="fnref24" role="doc-noteref"><sup>24</sup></a>
kimi qucaq itlərini nəzərdə tutmuşdur. Yunan dilində kiçildici sözdən
geniş istifadə olunurdu. İsa köpək sözünün mənfi mənasını çıxararaq
işlətmişdir.</p>
<p>b) Təbii ki, İsanın intonasiyası tamam başqa idi. Eyni söz
intonasiyadan asılı olaraq həm ağır təhqir, həm də yumşaq müraciət kimi
səslənə bilər. İnsanı həm nifrətlə, həm də mehribanlıqla «qoca hiyləgər»
adlandırmaq olar. İsanın intonasiyası sözün zəhərini yox etmişdi.</p>
<p>c) Hər halda, İsa qapını dərhal qadının üzünə <em>bağlamadı</em>. O
dedi ki, <em>əvvəlcə</em> uşaqlar doymalıdır. <em>Əvvəlcə</em>... Ev
heyvanları üçün də ət qalacaq. Doğrudan da, Müjdə əvvəlcə İsrailə
çatdırıldı. Əvvəlcə... Sonra isə digər xalqların arasında yayıldı. Qadın
yunan idi (yunanların isə gözəl yumor hissi var idi). Qadın dərhal
İsanın təbəssümlə danışdığını gördü. O bilirdi ki, qarşısındakı qapı
hələ bağlanmayıb. O dövrdə insanlar nə bıçaqdan, nə çəngəldən, nə də
salfetdən istifadə edirdilər. İnsanlar yeməyi əl ilə yeyirdilər, sonra
batmış əllərini çörəyə silib atırdılar. Həmin çörək tikələri ev itlərinə
çatırdı. Qadın İsaya cavab verdi: «Bəli, bilirəm, əvvəlcə uşaqlar
doymalıdırlar. Məgər mən uşaqların süfrə altına tökdüyü qırıntıları ala
bilmərəmmi?» Bu cavab İsanın xoşuna gəldi. Qadının alovlu imanı sadə bir
imtina ilə razılaşa bilməzdi; bu qadının taleyi faciəli idi, onun xəstə
bir qızı var idi. Buna baxmayaraq, yenə də ürəyində təbəssümlə cavab
verəcək qədər nur vardı. Onun imanı sınandı, əsl imana malik olduğu
aşkarlandı, duası eşidildi və yalvarışına cavab verildi. Həmin qadın
yəhudilərin rədd etdiyi və atdığı səmavi yeməyi sevə-sevə qəbul edən
bütpərəst dünyasını simvollaşdırır.</p>
<p><strong>31-37</strong></p>
<h2 id="qüsurlarin-islahi-mark-731-37">QÜSURLARIN İSLAHI (Mark 7:31-37)
</h2>
<p>Bu hissə ilk baxışda qəribə görünən səyahətin təsviri ilə başlayır.
İsa Surdan Qalileya dənizinin ətrafında yerləşən bölgələrə getdi. O,
cənubda yerləşən Surdan çıxıb, əvvəlcə şimala — Sidona getdi. Başqa
sözlə, İsa cənuba getdi, amma şimaldan keçərək cənuba üz tutdu! Bir
adamın dediyi kimi: «Bu, Xızıdan çıxıb Qubadan keçərək Şamaxıya getməyə
bənzəyir».</p>
<p>Bu çətinlik bəzi alimlərin mətnin düzgünlüyünə şübhə ilə yanaşmasına
səbəb oldu: onlar hesab edirdilər ki, burada Sidonun adı, ümumiyyətlə,
çəkilməməlidir. Əslində, mətn düzgündür. Digər alimlər belə bir
səyahətin ən azı səkkiz ay çəkməli olduğuna inanırlar. Bu ehtimal daha
doğrudur. Bəlkə də belə uzun səyahət — fırtınadan əvvəl istirahət idi;
son fırtınadan əvvəl şagirdlərlə olan uzun ünsiyyət idi.</p>
<p>Növbəti fəsildə Peter İsanın Məsih olduğunu dərk edir (<em>Mark
8:27-29</em>). Bəlkə də bu uzun səyahətin və bir yerdə qalmağın nəticəsi
idi ki, Məsih barədə fikir Peterin ürəyində möhkəmləndi və əminliyə
çevrildi. İsa son günlərin gərginlik və çətinliklərinə tab gətirmək üçün
şagirdləri ilə uzun səfərə ehtiyac duyurdu.</p>
<p>Qalileyaya qayıdanda, İsa Dekapolis bölgəsindən keçdi. Orada
<em>kar</em> və <em>pəltək</em> adamı İsanın yanına gətirdilər. Təbii
ki, bu iki simptom bir-biri ilə sıx əlaqəlidir, çünki bu adamın
danışmasını çətinləşdirən eşitmə qabiliyyətinin olmaması idi. Bu nümunə,
başqa heç bir yerdə olmadığı kimi, İsanın insanları sağaltmaq üsulunu
göstərir.</p>
<p>1. İsa həmin adamı camaatdan ayırıb başqa bir yerə apardı ki, onunla
təkbətək qalsın. İsa kara böyük həssaslıq göstərdi. Kar insanlar həmişə
özlərini bir qədər çaşqın hiss edirlər. Karlıq insanı korluqdan daha çox
çaşdırır. Kar adam eşitmədiyini bilir. Əgər kimsə camaatın içindən
qışqırıb ona nəsə izah etməyə çalışırsa, o, daha da həyəcanlanır və
özünü lap aciz hiss edir. İsa həyatı çox çətin olan bu insanın
hisslərinə nəzakətlə yanaşdı.</p>
<p>2. İsa pantomimadakı kimi hərəkət etdi. O, barmaqlarını bu adamın
qulaqlarına qoydu, tüpürüb onun dilinə toxundu. O dövrdə insanlar
tüpürcəyin müalicəvi xüsusiyyətlərinə inanırdılar. Roma tarixçisi
Svetoni Trankvill imperator Vespasianın həyatından bir hadisəni
xatırladır:</p>
<p>«Sadə xalqdan iki nəfər — biri kor, digəri şikəst məhkəmə zamanı ona
(imperatora) yaxınlaşdı və yalvardı ki, onlara şəfa versin. Çünki tanrı
Serapis yuxuda onlara göstərmişdi ki, əgər imperator korun gözünə
tüpürsə, korun gözləri açılacaq, dabanı ilə şikəstin ayağına toxunmağa
layiq bilsə, şikəst sağalacaq. Lakin Vespasian cəhd etmək belə
istəmirdi, o, bu adamların şəfa alacağına inanmırdı. Nəhayət, dostları
onu dilə tutandan sonra, böyük bir izdiham qarşısında imperator şansını
sınadı və uğura nail oldu».</p>
<p>(Svetoni Trankvill «Vespasianın həyatı» 7).</p>
<p>İsa göyə baxdı ki, kar adam köməyin Allahdan gələcəyini başa düşsün,
sonra sözlə onu sağaldı. İsa kar adamda bir <em>şəxsiyyət</em> gördü.
Karın ehtiyacı və problemləri var idi. İsa onunla incə davranaraq, onun
hisslərini anladı və onun başa düşdüyü dildə danışdı. Hər şey başa
çatanda insanlar dedilər ki, İsa hər işin öhdəsindən yaxşı gəlir. Bu,
Allahın ən başlanğıcda yaratdıqlarına verdiyi qiymətdən başqa bir şey
deyil (<em>Yaradılış 1:31</em>). İsa Məsih yer üzünə gəlib insanların
bədəninə şəfa, canlarına xilas bəxş edəndə, yenidən yaradılış işinə
başlamışdı. Əzəldən hər şey yaxşı idi, amma insanın günahı hər şeyi məhv
etdi. İsa Məsih günahın eybəcər hala saldığı dünyaya Allah gözəlliyini
yenidən gətirdi.</p>
