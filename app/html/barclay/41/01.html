<h1>1-ci fəsil </h1>
<p><strong>1-4</strong></p>
<h2 id="hekayənin-başlanğici-mark-11-4">HEKAYƏNİN BAŞLANĞICI (Mark
1:1-4) </h2>
<p>Mark İsa Məsih haqqında hekayəsinə nə İsanın doğulmasından, nə də
səhrada Vəftizçi Yəhyadan başlayır. O, hekayəyə uzaqdan — qədim
peyğəmbərlərin görüntüləri ilə başlayır. Başqa sözlə desək, Allahın
əzəldən olan planından başlayır.</p>
<p>Stoiklər<a href="#fn2" class="footnote-ref" id="fnref2"
role="doc-noteref"><sup>2</sup></a> də Allahın planına inanırdılar. Mark
Avreli deyirdi: «İlahi olan hər şey, ilahi hikmətlə doludur. Hər şey
göylərdən gəlir». Biz də buradan nəsə öyrənə bilərik.</p>
<p>1) Deyirlər ki, gənclik «uzağa baxır», Allahın planları da çox uzağa
gedir. Allah planlarını hazırlayır və onları həyata keçirir. Tarix
bir-biri ilə əlaqəsi olmayan hadisələrin təsadüfi kaleydoskopu deyil,
Tanrının əzəldən sonadək məqsədini gördüyü inkişaf edən bir
prosesdir.</p>
<p>2) Biz bu inkişaf edən prosesin içindəyik, buna görə də ona ya töhfə
verə, ya da mane ola bilərik. Müəyyən mənada böyük işə kömək etmək —
böyük şərəfdir. Amma son məqsədi görmək də böyük imtiyazdır. Əgər biz
hansısa uzaq, real, əlçatmaz məqsədə çatmaq üçün üzülmək əvəzinə, bu
Məqsədi yaxınlaşdırmaqdan ötrü əlimizdən gələni etsək, həyat fərqli
olardı.</p>
<blockquote>
<p>Gəncliyimdə özüm oxumadığım üçün,</p>
<p>Mahnı yazmağa belə cəhd etmədim,</p>
<p>Yol boyu ağac əkmədim,</p>
<p>Onların çox ləng böyüdüyünü bilirdim.</p>
<p>Ancaq indi, illər keçdikcə daha müdrik oldum,</p>
<p>İndi bilirəm ki, başqalarının sulayacağı bir ağac əkmək,</p>
<p>Başqasının oxuyacağı mahnı bəstələmək — nəcib və müqəddəs işdir.</p>
<p>Kimsə məqsədə çatmaq üçün əziyyət çəkməsə, ona heç vaxt çata
bilməz.</p>
</blockquote>
<p>Markın peyğəmbərlərdən sitat gətirdiyi ayə çox əhəmiyyətlidir.
<em>«Budur, Mən Öz elçimi göndərirəm. O, önümdə yol hazırlayacaq»</em>.
Bu ayə <em>Malaki 3:1</em>-dəndir. Malaki peyğəmbərin kitabında bu
peyğəmbərlik xəbərdarlıqdır. Malakinin dövründə kahinlər öz vəzifələrini
pis yerinə yetirir, qüsurlu və yararsız heyvanları qurban gətirir və
Məbəddəki xidmətə darıxdırıcı bir vəzifə kimi baxırdılar. Allahın Məsh
olunmuşu yer üzünə gəlməzdən əvvəl Allahın elçisi Məbəddəki ibadəti
təmizləməli idi. Beləcə Məsihin gəlişi həyatın təmizlənməsi idi.
Dünyanın belə bir təmizliyə ehtiyacı var idi. Seneka Romanı «bütün
pisliklərin çuxuru» adlandırırdı. Yuvenal Roma haqqında «bütün Suriya və
Axayalıların iyrənc pisliklərinin axdığı çirkli su borusu» kimi
danışırdı. Məsihçilik gəldiyi yerə özü ilə təmizlik gətirir.</p>
<p>Bunu faktlarla göstərmək olar. Brüs Barton danışır ki, o,
jurnalistika sahəsində ilk mühüm tapşırığını alarkən müjdəçi Billi Sandi
haqqında bir sıra məqalələr yazmaq məcburiyyətində qalmışdı. Üç şəhər
seçilmişdi. Brüs Barton yazır: «Mən tacirlərlə danışanda mənə dedilər
ki, ibadət vaxtı və ibadətdən sonra insanlar gəlib köhnə borclarını
ödəyirdilər, halbuki onlar çoxdan silinmişdi».</p>
<p>Sonra Brüs Barton Billi Sandinin üç il əvvəl ziyarət etdiyi şəhərin
ticarət palatasının sədrinə baş çəkdi. Ticarət palatasının sədri dedi:
«Mən heç bir imanlı cəmiyyətinə aid deyiləm və heç vaxt oraya
getməmişəm. Amma sizə deyim ki, əgər Billi Sandi bu şəhərə dəvət
edilsəydi, mən onun fəaliyyəti haqqında indi bildiklərimi əvvəllər
bilsəydim və imanlı cəmiyyəti bunun üçün lazımi pulu tapmasaydı, mən
həmin pulu ibadətə getməyən insanlardan yarım günə toplayardım. Billi
Sandi buradan on bir min dollar apardı. Lakin sirk də bura gələndə
özündən sonra heç nə qoymadan bir gündə eyni məbləği götürür. Billi
Sandi isə özündən sonra ruhani atmosfer qoyub gedib». Brüs Barton Billi
Sandini ifşa etmək istəyirdi. Lakin o, məqalələrində məsihçi müjdəsinin
təmizləyici qüdrətinə hörmət etməli oldu.</p>
<p>Billi Qrem Luiziana ştatında Şrivportda vəz edəndə, spirtli içkilərin
satışı 40% azaldı, Müqəddəs Kitabın satışı isə 300%-dək artdı. Onun
Sietldəki vəzinin nəticələrindən biri çox sadə şəkildə ifadə edildi:
«Bir neçə boşanma prosesi dayandırıldı». Şimali Karolina ştatının
Qrinsboro şəhərində onun vəzinin təsiri belə ifadə edildi: «O, şəhərin
bütün sosial quruluşuna təsir göstərdi».</p>
<p>Məsihçiliyin təsirli olmasının ən gözəl nümunələrindən biri «Baunti»
gəmisində baş qaldıran üsyan hadisəsidir. Üsyançılar Pitkern adasına
endirildi. Onlar doqquz nəfər idilər. Adada yalnız yerli əhali — altı
kişi, on qadın və on beş yaşlı qız yaşayırdı. Üsyançılardan biri çiy
spirt hazırlamağa müvəffəq olanda, onlar faciə ilə üzləşdilər —
üsyançılardan biri Aleksandr Smitdən başqa hamısı öldü. Smit təsadüfən
Müqəddəs Kitab tapdı. Onu oxuyandan sonra adanın yerli əhalisi ilə
Müqəddəs Kitabın təliminə əsaslanan bir cəmiyyət yaratmağa qərar verdi.
İyirmi ildən sonra Amerika hərbi gəmisi adaya yaxınlaşanda orada, sözün
əsl mənasında, məsihçi icması ilə qarşılaşdı. Adada həbsxana yox idi,
çünki cinayət də yox idi. Xəstə olmadığı üçün xəstəxana da yox idi. Dəli
olmadığı üçün dəlixana da yox idi. Orada savadsız adam da yox idi,
dünyanın heç bir yerində insanın canı və malı oradakı qədər təhlükəsiz
deyildi. Məsihçilik cəmiyyəti təmizlədi. Məsihin zühur etməsinə icazə
verilən yerdə məsihçiliyin antiseptik təsiri cəmiyyəti əxlaqi zəhərdən
təmizləyir və onu pak edir.</p>
<p>Vəftizçi Yəhya <em>insanların günahlarının bağışlanması üçün onların
tövbə edib vəftiz olunmasından</em> ötrü gəldi. Yəhudilər yuyunma
mərasimi ilə tanış idilər. Bu barədə Levililər kitabında 11–15-də
ətraflı yazılıb. Tertullian deyir ki, «Yəhudi hər gün yuyunur, çünki o,
hər gün murdarlanır». Simvolik yuyulma və təmizlənmə yəhudi mərasiminin
ayrılmaz hissəsi idi. Qeyri-yəhudi murdar sayılırdı, çünki o, heç vaxt
Yəhudi Qanununun heç bir qaydasına əməl etmirdi. Buna görə də, bütpərəst
<em>yəhudi dinini qəbul edəndə</em> üç ayindən keçməli idi. Birincisi,
<em>sünnət</em> olunmalı idi. Çünki bu seçilmiş xalqın əlaməti idi.
İkincisi, ona görə qurban kəsilməli idi, çünki o paklanmalı idi, günahı
isə yalnız qan təmizləyə bilər. Üçüncüsü, vəftiz olunmalı idi, bu da
onun keçmiş həyatının çirkablarından təmizlənməsini simvolizə edirdi.
Məhz buna görə vəftiz zamanı bütün bədənin suya batırılması təbii hal
idi.</p>
<p>Vəftiz mərasimi yəhudilərə yaxşı tanış idi. Lakin Vəftizçi Yəhyanın
vəftiz etməsində təəccüblü bu idi ki, Yəhya yəhudi ola-ola
qeyri-yəhudilərin keçməli olduğu mərasimdən yəhudilərin keçməsini təklif
edirdi. Vəftizçi Yəhya möhtəşəm bir kəşf etdi: mənşəcə yəhudi olmaq hələ
Allahın seçilmiş xalqı olmaq demək deyil; yəhudinin aqibəti
qeyri-yəhudinin aqibəti ilə eyni ola bilər; Allaha yəhudi həyat tərzi
yox, pak həyat lazımdır. Vəftiz həmişə <em>etirafla</em> əlaqəli
olub.</p>
<p>İnsan hər dəfə Allaha üz tutanda imanını üç fərqli şəxsə etiraf
etməlidir.</p>
<p>1) İnsan birinci <em>özünə etiraf etməlidir</em>. İnsanın təbiəti
belədir ki, görmək istəmədiklərinə, hər şeydən əvvəl öz günahlarına göz
yumur. Bir adam lütf yolunda atdığı ilk addımdan danışırdı. Günlərin bir
günü üzünü təraş edərkən güzgüdə özünə baxıb birdən dedi: «Sən balaca
murdar siçovulsan!» Həmin gündən o, fərqli bir insana çevrilməyə
başladı. İtmiş oğul da öz evini tərk edəndə, təbii ki, gözəl və
təşəbbüskar xasiyyətə malik olduğuna inanırdı. Ancaq geri qayıtmaq üçün
ilk addımı atmazdan əvvəl o, diqqətlə özünə nəzər salıb dedi: «Durub
atamın yanına gedəcəyəm və ona deyəcəyəm: «Ata, mən göyə və sənə qarşı
günah etdim. Mən artıq sənin oğlun adlanmağa layiq deyiləm. Məni öz
muzdlu işçilərinin biri kimi qəbul et»« (<em>Luka 15:18-19</em>).</p>
<p>Dünyada ən çətin şey — insanın özü ilə üzləşməsidir. Allahla doğru
münasibətə və tövbəyə doğru ilk addım — öz günahını etiraf etməkdir.</p>
<p>2) İnsan <em>kimə pislik etdiyini etiraf etməlidir</em>. İncidiyimiz
insanların qarşısında günahımızı etiraf etməsək, Allah qarşısında tövbə
etdiyimizi demək kifayət deyil. Səmavi maneələri aradan qaldırmazdan
əvvəl, insani maneələr aradan qaldırılmalıdır. Bir gün Şərqi Afrika
imanlı cəmiyyətinin ağsaqqalının yanına bir qadın gəlib, həmin
cəmiyyətin üzvü olan əri ilə mübahisə etdiyini etiraf edir. Ağsaqqal ona
belə cavab verir: «Dərhal gəlib mübahisə etdiyini etiraf etmək lazım
deyil, əvvəlcə barışmaq və ondan sonra gəlib etiraf etmək lazımdır». Çox
vaxt belə olur ki, Allaha etiraf etmək insanlara etiraf etməkdən daha
asan gəlir. Amma kim özünü alçaltmazsa, bağışlana bilməz.</p>
<p>3) İnsan <em>Allaha</em> etiraf etməlidir. Qürurun sonu —
bağışlamanın başlanğıcıdır. İnsan yalnız «mən günah etdim» deyəndə,
Allah «bağışladım» deyir. Bağışlanmanı Allahla bərabər səviyyədə
danışmaq istəyən deyil, utancaqlığına qalib gələrək diz üstə tövbə edib
«Ya Rəbb, mən günahkara rəhm et» deyən şəxs əldə edir.</p>
<p><strong>5-8</strong></p>
<h2 id="padşahin-elçisi-mark-15-8">PADŞAHIN ELÇİSİ (Mark 1:5-8)</h2>
<p>Aydın görünür ki, Vəftizçi Yəhyanın vəzi Yəhudilərə böyük təsir
göstərirdi, çünki onlar izdiham şəkilində onu dinləməyə və onun
tərəfindən vəftiz olunmağa gəlirdilər. Bəs niyə Yəhya öz xalqına belə
təsir göstərdi?</p>
<p>1) O öyrətdiyi kimi yaşayan insan idi. Təkcə onun sözləri deyil, həm
də bütün həyatı etirazdan ibarət idi. Bu etiraz onun müasir həyat
tərzinə qarşı üç bənddə ifadə olunur.</p>
<p>a) O, başqaları kimi yaşamırdı. O, səhrada yaşayırdı. Yəhudeya və Ölü
dəniz arasında dünyanın ən dəhşətli səhralarından biri yerləşir. Bu,
əyri-üyrü əhəngdaşı səhrasıdır. Ayaqlarının altında qaynar qayalar
uğuldayır, sanki onların altında nəhəng qızğın soba var. Bu səhra Ölü
dənizə qədər uzanır, sonra dəhşətli sıldırım çıxıntılarla dənizə enir.
Əhdi-Ətiqdə həmin səhranı bəzən <em>Yeşimon</em> adlandırırlar, bu da
<em>məhv</em> deməkdir. Yəhya şəhər sakini deyildi. O, səhraya, onun
tənhalığına, kimsəsizliyinə öyrəşmiş adam idi. O, Allahın səsini eşitmək
imkanı verilmiş şəxs idi.</p>
<p>b) O, başqaları kimi geyinmirdi — dəvə yunundan xüsusi paltar
geyinir, belinə dəri qurşaq bağlayırdı. İlyas peyğəmbər də eyni paltarı
geyinirdi (<em>2Padşahlar 1:8</em>). [İngilis dilinə tərcümədə ayə belə
səslənir: «O adam tüklü paltar geyinir və belinə dəri kəmər taxır» —
tərcüməçinin qeydi]. Vəftizçi Yəhyaya baxanda insanlar müasir dəbli
natiq haqqında deyil, uzaq keçmişdə çox sadə yaşayan, dəbdəbədən qaçan
peyğəmbərlər haqqında düşünməlidirlər.</p>
<p>c) O, başqaları kimi yemirdi — onun yediyi çəyirtkə və çöl balı idi.
Maraqlıdır, amma hər iki söz iki mənada şərh edilə bilər: çəyirtkə —
Qanunun yeməyə icazə verdiyi həm həşəratlar (çəyirtkələr) (<em>Levililər
11:22-23</em>), həm də kasıbların yediyi müxtəlif növ lobya və ya
qoz-fındıq ola bilərdi. Bal — həm çöl arıların yığdığı bal, həm də bəzi
ağacların qabığında olan bir növ şirin ağac qatranı və ya ağac şirəsi
ola bilərdi. Bu sözlərin mənası vacib deyil, vacib olan Yəhyanın çox
sadə yeməklə qidalanması idi.</p>
<p>Vəftizçi Yəhya belə insan idi. Camaat da belə bir insanın sözlərinə
qulaq asırdı. Karleyl haqqında deyirdilər ki, o, iyirmi cildlik həyat
tərzi ilə Müjdəni təbliğ edirdi. Bir çox insanlar həyatları ilə inkar
etdiklərini bəyan edirlər; kifayət qədər bank hesablarına sahib olanlar
yer üzündə sərvət toplamağa ehtiyac olmadığını təbliğ edirlər. Digərləri
dəbdəbəli evlərdə yaşaya-yaşaya yoxsulluğun bəxtiyarlığı haqqında təbliğ
edirlər. Lakin Yəhya öyrətdiklərini həyatı ilə təbliğ edirdi, buna görə
də insanlar ona qulaq asırdılar.</p>
<p>2) Onun təbliği həm də ona görə təsirli idi ki, o, insanlara onların
qəlbinin dərinliklərində bildiklərini və gözlədiklərini deyirdi.</p>
<p>a) Yəhudilərin belə bir məsəli var idi: əgər İsrail heç olmasa bir
gün belə Allahın Qanununa dəqiq əməl etsə, o zaman Allahın Padşahlığı
gələcək. Vəftizçi Yəhyanın insanları tövbəyə çağırışı onların çoxdan
etməli olduğu və ürəklərinin dərinliyində düşündüklərini həyata
keçirməyə təkan verirdi. Bir dəfə Platon demişdi ki, təhsil insanlara
yeni şeylər haqqında məlumat vermək deyil, onların artıq bildiyi şeyləri
yaddaşdan silmək deməkdir. İnsana ən çox təsir edən onun şüuruna yönələn
belə bir xəbər və ya vəzdir. Əgər belə təbliği mənəvi haqqı olan şəxs
söyləsə, o, qarşısıalınmaz olur.</p>
<p>b) İsrail xalqı yaxşı bilirdi ki, üç yüz ildən çoxdur peyğəmbərlik
səsi eşidilmir. Yəhudilər Allahın həqiqi sözünü gözləyirdilər və onu
Vəftizçi Yəhyanın vəzində eşitdilər. Hər bir peşədə peşəkarlıq vacibdir.
Məşhur skripkaçı deyir ki, Toskanini dirijor kürsüsünə yaxınlaşan kimi
orkestr dirijorun nüfuzunun təsirini hiss edirdi. Biz təcrübəli həkimi o
dəqiqə tanıyırıq. Öz peşəsini yaxşı bilən natiqi o dəqiqə tanıyırıq.
Yəhya Allahdan gəlmişdi, onu dinləyənlər də dərhal bunu başa
düşdülər.</p>
<p>3) Yəhyanın vəzi həm də ona görə təsirli idi ki, o, olduqca həlim və
təvazökar idi. Özü haqqında danışanda deyirdi ki, qul olmağa və Məsihin
çarıqlarının bağını açmağa belə layiq deyil. Çarıqlar barmaqların
arasından keçən bağlarla ayağa bərkidilmiş adi dəri altlıqlar idi. O
dövrdə yollar asfaltla örtülməmişdi. Yollar quru havada toz-torpaqlı,
yağışlı havada isə palçıqlı olurdu. Çarıqları çıxarmaq qulun işi idi.
Yəhya özü üçün heç nə tələb etmədi. Onun bütün tələbi gəlişini elan
etdiyi Məsih üçün idi. Onun özünü unutması, təvazökar itaətkarlığı,
özünü tam alçaltması və xidmətə tam həsr olunması insanları ona qulaq
asmağa vadar edirdi.</p>
<p>4) Vəftizçi Yəhyanın təbliği və təlimi həm də ona görə təsirli idi
ki, o özündən böyük olan Şəxsə işarə edirdi. O, insanlara onları su ilə
vəftiz etdiyini, ondan sonra Gələnin isə onları Müqəddəs Ruhla vəftiz
edəcəyini deyirdi. Üstəlik, deyirdi ki, su ancaq insanın bədənini,
Müqəddəs Ruh isə onun həyatını, özünü və ürəyini təmizləyə bilər. Doktor
Q.C. Ceffri çox maraqlı nümunə gətirir. Siz kiməsə kommutator vasitəsilə
zəng etmək istəyəndə, operator sizə deyir: «Zəhmət olmasa, xətdə
gözləyin, sizinlə əlaqə yaratmağa çalışacağam». Danışmaq istədiyiniz
adamla əlaqə yaranandan sonra kommutator tamamilə yoxa çıxır. Beləcə siz
danışmaq istədiyiniz adamla təkbətək qalırsınız. Vəftizçi Yəhya diqqət
mərkəzində olmağa çalışmırdı, o, insanları ondan daha böyük və güclü
Olanla əlaqələndirməyə çalışırdı. İnsanlar Yəhyaya ona görə qulaq
asırdılar ki, o özünə deyil, onların ehtiyac duyduğu Şəxsə işarə
edirdi.</p>
<p><strong>9-11</strong></p>
<h2 id="qərar-vermək-günü-mark-19-11">QƏRAR VERMƏK GÜNÜ (Mark 1:9-11)
</h2>
<p>Hər düşünən insan üçün İsa Məsihin vəftiz hekayəsi problem yaradır.
Yəhyanın vəftizi günahlarından tövbə etmək və onlara son qoymaq istəyən
insanlar üçün nəzərdə tutulmuşdu. Bəs bu vəftizin İsa Məsihə nə
aidiyyəti var idi? Məgər O, günahsız deyildimi? Məgər Onun belə bir
vəftizə ehtiyacı var idi? İsa Məsih üçün su vəftizinin dörd mənası var
idi:</p>
<p>1) Bu, <em>qərar vermə</em> anı idi. O, otuz ilini Nazaretdə keçirdi,
gündəlik işini, evinə və ailəsinə olan borcunu sədaqətlə yerinə yetirdi.
O, yəqin başa düşürdü ki, artıq Onun xidmət vaxtı çatıb. Çox güman ki,
O, hansısa əlaməti gözləyirdi. Vəftizçi Yəhyanın ortaya çıxması həmin
əlamət oldu. İndi O Ona həvalə edilmiş işin yerinə yetirilmə zamanının
gəldiyini gördü. Hər bir insanın həyatında ya qərar qəbul etməli, ya da
qərarı rədd etməli anlar olur. Qərar vermək uğur qazanmaq, qərar
verməkdən imtina etmək və ya ondan yayınmaq uğursuzluğa məruz qalmaq
deməkdir. Louellin dediyi kimi: «Hər bir insan və xalq üçün qərar
verməli və seçim etməli olduğu məqam gəlir. Həqiqətlə yalanın
mübarizəsində ya xeyiri, ya da şəri seçmək lazımdır. Bu, böyük seçimdir;
Allahın Məsihi hər kəsə çiçəklənmək və ya solmağı seçmək təklifi edir.
Qaranlıq və işıq arasında seçim isə birdəfəlik edilir».</p>
<p>Hər kəsin həyatında qərar verməli olduğu an gəlir. Şekspir bu barədə
belə deyir:</p>
<blockquote>
<p>İnsanların işlərində bəzən irəliləmələr,</p>
<p>Bəzənsə geriləmələr olur.</p>
<p>İrəliləyəndə uğur əldə edirik.</p>
<p>Geriləmə dövrü gələndə isə</p>
<p>Bədbəxtliyin dibi ilə sürünürük.</p>
<p>Nə qədər ki irəliləyirik, bu axından yararlanmalıyıq</p>
<p>Yoxsa əlimizdə olanları da itirəcəyik.</p>
</blockquote>
<p>Həyatda heç bir qərar verilməzsə, nəticəsi boş, mənasız, cansıxıcı və
çox vaxt faciəli olur. Con Oksenem bu həyatı ​​belə görürdü:</p>
<blockquote>
<p>«Hər insan üçün yol və qapılar açıqdır;</p>
<p>«Qəlbi zəngin insan uca yol seçir,</p>
<p>Alçaq ruhlu insanın ürəyi alçaq yol axtarır,</p>
<p>Qalanlar isə dumanlı düzənliklərdə oraya-buraya dolanır».</p>
</blockquote>
<p>Qeyri-müəyyən olan həyat heç vaxt xoşbəxt ola bilməz. Vəftizçi Yəhya
ortaya çıxanda İsa bilirdi ki, qərar vermək vaxtı gəlib çatıb. Nazaret
sakit bir kənd idi, İsanın evi Onun üçün doğma idi. Lakin O, Allahın
çağırışına cavab verdi.</p>
<p>2) İsa Məsih vəftiz olunaraq xalqla bir olduğunu göstərdi. Onun
günahlarından tövbə etməyə ehtiyacı yox idi. Amma xalq Allaha tərəf
dönürdü. O da bu hərəkatda iştirak etməyin vacibliyini hiss etdi. Hüzur,
rahatlıq və sərvət sahibi olan insan məzlumlara, kasıblara, evsizlərə,
işdən yorulanlara fayda gətirən hərəkatda onlarla eyniləşə bilər. İnsan
bir hərəkatda özü və ya şəxsi maraqları naminə deyil, başqa insanların
maraqlarına görə iştirak edəndə, doğrudan da, böyük sevinc hissi
keçirir. Con Bunyanın alleqoriyasına görə, Şərhçi ilə birlikdə səyahət
edən bir Məsihçi ciddi şəkildə qorunan Saraya gəlir. Saraya daxil olmaq
üçün mübarizə aparmaq lazım idi. Sarayın qapısında buynuz mürəkkəbqabısı
olan bir adam oturub, hücum edənlərin hamısının adını yazırdı. Hamı geri
çəkilməyə başlayır. Sonra Məsihçi gördü ki, «bir cəsarətli adam adları
yazana yaxınlaşıb deyir: «Cənab, mənim adımı yazın». Böyük işlər baş
verəndə məsihçi yaxınlaşıb deməlidir: «Zəhmət olmasa, mənim adımı
yazın». İsa Məsih də vəftizi qəbul edəndə məhz bu cür addım atdı.</p>
<p>3) Bu, İsa Məsih üçün seçilmiş qərarını təsdiqləmə məqamı idi. Heç
kim naməlum yola çıxarkən evini rahatlıqla tərk etmir. İnsan düzgün
addım atdığına tamamilə əmin olmalıdır. İsa nə edəcəyinə artıq qərar
vermişdi. İndi O, Allahdan gələn təsdiqləməni gözləyirdi. İsa Məsihin
dövründə yəhudilər <em>qızın səsi</em> mənasını verən <em>Bat Kol</em>
barədə danışırdılar. Onlar inanırdılar ki, göyün bir neçə qatı var. Ən
yuxarı qatda əlçatmaz nurda yaşayan Tanrı əyləşir. Bu göy qatı hərdənbir
açılır və Allah danışır. Lakin onların fikrinə görə, Allah o qədər
uzaqda idi ki, insanlar Onun səsinin yalnız əks-sədasını eşidirdilər.
İsa Məsihə gəlincə isə Allah birbaşa danışdı. Markın hekayəsindən
görünür ki, bu, İsanın şəxsi təcrübəsi idi. O, heç də camaat üçün
nəzərdə tutulmamışdı. Allah Mattanın dediyi kimi, «Bu Mənim sevimli
Oğlumdur...» demədi (<em>Matta 3:17</em>). Allah birbaşa İsaya müraciət
edib «Sən Mənim Sevimli Oğlumsan...» dedi. Vəftiz olunarkən İsa Öz
qərarını Allaha həvalə etdi və bu qərar açıqcasına təsdiqləndi.</p>
<p>4) Vəftiz İsa Məsih üçün qüdrətlə dolma məqamı idi. Həmin an Onun
üzərinə Müqəddəs Ruh endi. Biz burada müəyyən rəmzi məna görürük.
Müqəddəs Ruh göyərçin kimi endi. Bu, təsadüfi müqayisə deyil. Göyərçin —
<em>xeyirxahlığın</em> rəmzidir. Həm Matta, həm də Luka bizə Yəhyanın
təbliğinin mahiyyətindən danışır (<em>Matta 3:7-12; Luka 3:7-13</em>).
Vəftizçi Yəhyanın xidməti ağacların kökündə yatan balta missiyası idi;
dəhşətli seçim, hər şeyi udan alovun missiyası. O, Xoş Xəbəri deyil,
mühakimə və məhvi bəyan edirdi. Müqəddəs Ruhun göyərçin şəkilində ortaya
çıxması xeyirxahlıq və mülayimlik təəssüratı yaradır. O, qalib gələcək,
amma bu, məhəbbətin qələbəsi olacaq.</p>
<p><strong>12-13</strong></p>
<h2 id="sinaq-zamani-mark-112-13">SINAQ ZAMANI (Mark 1:12-13) </h2>
<p>Vəftizin əzəmətli məqamı keçməmiş sınaqlarla mübarizə başladı. Burada
bizim üçün çox aydın məqam təsvir olunur, biz ondan yan keçə bilmərik.
Çünki İsanı sınamaq üçün səhraya aparan Müqəddəs Ruh idi. Vəftiz zamanı
İsanın üzərinə enən həmin Ruh indi Onu sınağa çəkib-apardı (qova-qova
apardı).</p>
<p>Həyatımızda sınaqdan qaçmaq mümkün deyil. Lakin bir şey aydındır —
sınaqlar bizə büdrəmək üçün göndərilmir, əsəbimizi, əqlimizi, qəlbimizi
və ruhumuzu gücləndirmək üçün göndərilir. Onlar bizi məhv etməli deyil,
əksinə, bizə fayda verməlidir. Sınaqlar Allahın əsgərləri kimi onlardan
keçməyimizə xidmət etməlidir. Tutaq ki, hansısa bir gənc yaxşı
futbolçudur; o, ikinci heyətdə yaxşı çıxış edir. O, çox bacarıqlı
görünür. Onda komandanın rəhbəri nə edəcək? Şübhəsiz ki, onu zəif oynaya
biləcəyi üçüncü heyətə göndərməyəcək. Onu əsas heyətə oynamağa
göndərəcək ki, gənc onun üçün tamamilə yeni sınaqdan keçə bilsin və
özünü təsdiqləmək imkanı qazansın. Sınaqlar da belədir. Onlar bizə
yetkinliyimizi sınamaq və mübarizədə güclənmək imkanı verməlidir.</p>
<p><em>Qırx gün</em> ifadəsini hərfi mənada başa düşmək lazım deyil.
Yəhudilər, adətən, bu ifadəni <em>uzun müddət keçdiyini</em> bildirmək
üçün istifadə edirdilər. Məsələn, Musa peyğəmbərin qırx gün qırx gecə
dağda olduğu deyilir (<em>Çıxış 24:18</em>). İlyas peyğəmbər Mələk
tərəfindən yedizdiriləndən sonra qırx gün qırx gecə yol getdi
(<em>1Padşahlar 19:8</em>). Necə ki biz on gün və ya on günə yaxın
dediyimiz kimi, yəhudilər də <em>qırx gün</em> ifadəsini hərfi mənada
deyil, <em>kifayət qədər uzun müddəti bildirmək üçün</em>
işlədirdilər.</p>
<p>İsa Məsihi sınağa çəkən şeytan idi. Qədim ibrani dilində şeytan —
<em>əleyhdar</em>, rəqib deməkdir. <em>Şeytan</em> Allah qarşısında
insanları ittiham edən kimi çıxış edir. Bu mənada həmin söz <em>Əyyub
2:2</em>-də və <em>Zəkəriyyə 3:2</em>-də qeyd olunur.</p>
<p>Şeytan insanları ittiham edir. Şeytanın başqa bir adı da var — iblis.
İblis sözü yunan dilindəki <em>diabolos</em> sözündən yaranır. Yunan
dilində iblis hərfi mənada <em>böhtançı</em> deməkdir. Bu, bilərəkdən
insana Allah qarşısında qəddarcasına böhtan atmağa çalışan adamdan
fərqlənmir. İblis insanın ən böyük və qəddar düşmənidir.</p>
<p>Başqa sözlə, bu dünyada <em>Allah və Onun</em> əleyhdarı,
<em>düşməni</em> var. Şeytana Allahın düşməni kimi baxmaq qaçılmazdır.
Bu gün də həmin ad eyni mənanı daşıyır. O, həmişə insanlar üçün belə
olub. Şeytan — əslində, Allaha qarşı çıxan hər şeydir. Əgər Əhdi-Cədidə
nəzər salsaq, görərik ki, bütün insan xəstəliklərinin və iztirablarının
arxasında <em>şeytan</em> və ya <em>iblis</em> dayanır (<em>Luka
13:16</em>); <em>şeytan</em> Yəhudanın ürəyinə girdi və onu aldatdı
(<em>Luka 22:3</em>); biz iblislə mübarizə aparmalıyıq (<em>1Peter 5:8;
Yaqub 4:7</em>); Məsihin işləri şeytanın gücünü sarsıtdı (<em>Luka
10:1-19</em>). Şeytan — Allaha qarşı çıxan qüvvədir.</p>
<p>Sınaqlar hekayəsinin mahiyyəti elə bundadır. İsa Məsih Ona tapşırılan
işi necə yerinə yetirəcəyinə qərar verməli idi. O, qarşısında dayanan
böyük vəzifəni dərk edirdi. O, həm də Ona böyük qüdrət verildiyini başa
düşürdü. Allah Ona dedi: «İnsanlara Mənim sevgimi çatdır. Onları
ölənədək sev. Çarmıxda ölməli olsan da, onları bu sarsılmaz məhəbbətlə
fəth et». Şeytan isə İsa Məsihə təklif etdi: «İnsanlara zərər vermək
üçün Öz gücündən istifadə et; düşmənlərini məhv et; dünyanı güc və qanla
fəth et». Allah İsaya dedi: «Məhəbbət padşahlığını qur». Şeytan isə
təklif etdi: «Diktatura hakimiyyəti qur». Həmin gün İsa Allahın yolu ilə
Allahın düşməninin yolu arasında seçim etməli oldu.</p>
<p>Mark sınaq haqqında qısa hekayəsini iki məqamla bitirir.</p>
<p>1) İsa <em>vəhşi heyvanların arasında</em> idi. Səhrada bəbir, ayı,
çöl donuzu və çaqqal yaşayırdı. Çox vaxt tədqiqatçılar deyirlər ki, bu
aydın təfərrüat ümumi tutqun mənzərəni bir qədər tamamlayır. Amma bu,
belə olmaya da bilər. Ola bilsin, bu təfərrüat heyvanların İsanın dostu
olduğunu göstərir. Yəhudilərin Məsihin gəlişi ilə bağlı xəyallarında
insanla heyvan arasındakı düşmənçiliyin sona çatacağı arzusu dayanırdı.
«O gün sənin asayişin üçün çöl heyvanları, göy quşları və yerdə
sürünənlərlə əhd kəsəcəyəm» (<em>Huşə 2:18</em>). «O gün qurdla quzu bir
yerdə yaşayacaq, bəbirlə çəpiş birgə yatacaq... Südəmər körpə əfi ilanın
yuvası üstündə oynayacaq, süddən kəsilmiş uşaq əlini gürzənin yuvasına
salacaq. Müqəddəs dağımın heç bir yerində heç kimə zərər dəyməyəcək, heç
kəs o birisini məhv etməyəcək...» (<em>Yeşaya 11:6-9</em>). Ola bilsin,
burada biz insan və heyvanın dinc yaşamasının intizarını görürük. Bəlkə
də burada heyvanların öz dostunu və Padşahını insanlardan əvvəl necə
tanımasına dair mənzərə canlanır.</p>
<p>2) <em>Mələklər İsaya xidmət edirdilər</em>. Sınaq anlarında insan
həmişə ilahi dəstək alır. Elişa peyğəmbər və nökəri Dotanda düşmənlər
tərəfindən mühasirəyə alınanda və onların çıxış yolu olmayanda, Elişa
gənc nökərinin gözlərini açdı. O da ətrafda Allaha məxsus atları və odlu
arabaları gördü (<em>2Padşahlar 6:17</em>). İsa Öz mübarizəsində tək
deyildi. Biz də tək deyilik.</p>
<p><strong>14-15</strong></p>
<h2 id="xoş-xəbər-mark-114-15">XOŞ XƏBƏR (Mark 1:14-15)</h2>
<p>İsanın Müjdəsinin xülasəsində məsihçiliyin əsası olan üç böyük söz
qeyd olunur.</p>
<p>1) <em>Müjdə (xoş xəbər).</em> İsa Məsih gəldi ki, hər şeydən əvvəl
insanlara Xoş Xəbər çatdırsın. Əgər biz Əhdi-Cədiddə <em>evangemon</em>,
müjdə, xoş xəbər sözünə nəzər yetirsək, onun məzmunundan bir şey başa
düşə bilərik.</p>
<p>a) Bu, <em>həqiqə</em>t Müjdəsidir (<em>Qalatiyalılara 2:5;
Kolosselilərə 1:5</em>). İsa Məsihin gəlişinə qədər insanlar Allahı kor
əllərini sürtə-sürtə yol axtardığı kimi axtarırdılar. «Kaş biləydim Onu
harada tapmaq olar...» — deyə Əyyub fəryad edirdi (<em>Əyyub 23:3</em>).
Mark Avreli<a href="#fn3" class="footnote-ref" id="fnref3"
role="doc-noteref"><sup>3</sup></a> deyir ki, qəlb zəif görə bilir. O,
«görmək» sözünü işlədəndə, su vasitəsilə görmək mənasını verən yunan
sözündən istifadə edir. Məsih gələndən sonra insanlar Allahın necə
olduğunu aydın görə bilərlər: daha təxmin etməyə və qaranlıqda axtarış
aparmağa ehtiyac yox idi.</p>
<p>b) Bu, <em>ümid</em> Müjdəsidir (<em>Kolosselilərə 1:23</em>). Qədim
dövrdə pessimist əhval-ruhiyyə hökm sürürdü. Seneka bizim «ən vacib
məsələlərdə acizliyimizdən» danışırdı. İnsanlar xeyirxahlıq uğrunda
mübarizədə məğlub olurdular. İsanın gəlişi qəlbiqırıqlara ümid
verdi.</p>
<p>c) Bu, <em>sülh</em> Müjdəsidir (<em>Efeslilərə 6:15</em>). İnsan
daxilində şəxsiyyətin ikiləşməsi kimi bir cəza daşıyır. İnsanda qəribə
bir şəkildə həm heyvan, həm də mələk birləşir. Deyilənə görə, bir dəfə
tənha sərgərdan pessimist-filosof Şopenhauerə<a href="#fn4"
class="footnote-ref" id="fnref4" role="doc-noteref"><sup>4</sup></a>
belə bir sual verilib: «Siz kimsiniz?». O isə belə cavab verib:
«İstərdim ki, bunu mənə siz deyəsiniz». Robert Börns isə özü haqqında
belə demişdi: «Mənim həyatım mənə dağılmış məbədi xatırladır. Bəzi
hissələrdə nə qədər güc, nə qədər uyğunluq var! Nə qədər zədələr,
digərlərində isə nə qədər xarabalıqlar var!» İnsanın bədbəxtliyi də elə
bundan qaynaqlanır: o, eyni zamanda həm günaha, həm də comərdliyə can
atır. İsa Məsihin gəlişi bu ikiləşmiş şəxsiyyəti birləşdirir. İsa Məsih
zəfər qazandığı kimi, insan da öz müxalif «mən»inə qalib gəlir.</p>
<p>d) Bu, <em>vəd</em> Müjdəsidir (<em>Efeslilərə 3:6</em>). Düzünü
desək, insanlar həmişə Allahdan vəd yox, cəza gözləyirdilər. Bütün digər
dinlər Allahı tələb edən və haqq-hesab çəkən kimi tanıyır. Yalnız
məsihçilik insanlara dilədiyindən daha çox verməyə hazır olan Tanrı
haqqında danışır.</p>
<p>e) Bu, <em>ölməzlik</em> Müjdəsidir (<em>2Timoteyə 1:10</em>).
Bütpərəstlər üçün həyat ölümə aparan yoldan ibarət idi. İnsan mahiyyət
etibarı ilə ölmək üzrə olan bir adam idi. İsa Məsih isə bizə ölümə gedən
yolda deyil, həyata gedən yolda olduğumuzu bildirmək üçün Xoş Xəbər
gətirdi.</p>
<p>f) Bu, <em>xilas</em> Müjdəsidir (<em>Efeslilərə 1:13</em>). Xilas
yalnız mənfidən qurtuluş deyil, o özündə müsbəti də ehtiva edir. O,
təkcə keçmiş günahdan və cəzadan azad etmir; xilas qalib həyat sürməyə
və günaha qalib gəlməyə imkan verir. İsa Məsih, həqiqətən də, insanlara
Xoş Xəbər gətirdi.</p>
<p>2) <em>Tövbə etmək</em>. Tövbə etmək bəzən göründüyü kimi sadə bir
şey deyil. Yunanca <em>metanoia</em> sözü hərfi mənada <em>düşüncə
tərzini dəyişmək</em> deməkdir. İnsan iki şeyi qarışdırmağa meyillidir —
günahın nəticəsinə görə və günahın özünə görə olan peşmançılığı. Əksər
insanlar günahın onlara gətirdiyi çoxlu bəlalara görə peşman olduqlarını
bildirirlər. Lakin onlar həmin nəticələrdən qaça biləcəklərini
bilsəydilər belə, yenə də bunu təkrar edərdilər. Onlar günaha deyil,
onun nəticələrinə nifrət edirlər. Həqiqi tövbə o deməkdir ki, insan
təkcə etdiyi günahın həm özünə, həm başqalarına gətirdiyi nəticələrdən
peşman olmur, həm də günahın özünə nifrət edir.</p>
<p>Bir vaxtlar müdrik Monten öz tərcümeyi-halında yazırdı: «Uşaqlara
pisliyə onun mahiyyətinə görə nifrət etməyi öyrətmək lazımdır ki, onlar
nəinki onu törətməkdən çəkinsinlər, həm də ona bütün qəlbləri ilə nifrət
etsinlər; günahın haqqında düşünmək də onlarda ikrah hissi oyatsın».
Tövbə o deməkdir ki, insan sevdiyi günaha pis olduğuna görə nifrət
etməyə başlayır.</p>
<p>3) Sonda — <em>iman edin</em>. İsa Məsih deyir: «Müjdəyə inanın».
Müjdəyə inanmaq — sadəcə olaraq İsanın sözünə inanmaq, Allahın İsanın
bizə danışdığı kimi olduğuna inanmaq deməkdir; Allahın dünyanı çox
sevdiyinə görə bizi Özünə qaytarmaq üçün hər cür qurban verməyə hazır
olduğuna inanmaq deməkdir; bizim üçün inanılmaz olan həqiqətə inanmaq
deməkdir.</p>
<p><strong>16-20</strong></p>
<h2 id="isa-məsih-dostlarini-seçir-mark-116-20">İSA MƏSİH DOSTLARINI
SEÇİR (Mark 1:16-20) </h2>
<p>İsa Məsih qərar verdikdən və nə edəcəyini müəyyən edəndən sonra işi
icra etmək üçün insanlar axtarmağa başladı. Rəhbər həmişə bir yerdən
başlamalıdır. O, ətrafına eyni fikirli və Onun ideyaları ilə razılaşan
bir qrup insanı toplayır. Mark bizə Məsihin, sözün hərfi mənasında, Öz
Padşahlığının əsasını qoyduğunu və ilk ardıcıllarını çağırdığını
göstərir. Qalileyada çoxlu balıqçılar var idi. Bir vaxtlar Qalileyanın
qubernatoru olan böyük yəhudi tarixçisi İosif Flavi deyir ki, o zaman
göldə üç yüz əlli balıqçı qayığı üzürdü. İsraildə sadə insanlar nadir
hallarda, bəlkə də, həftədə bir dəfə ət yeyirdilər. Balıq onların
qidalanması üçün əsas ərzaq idi (<em>Luka 11:11; Matta 7:10; Mark 30-44;
Luka 24:42</em>). Balığı, adətən, duza qoyurdular, çünki təzə balıqları
daşımaq üçün heç bir vasitə yox idi. Təzə balıq Roma kimi böyük
şəhərlərdə əsas delikateslərdən biri idi. Ginesar gölünün ətrafında
yerləşən şəhərlərin adının özü orada balıqçılığın nə qədər mühüm yer
tutduğunu göstərir. Bet-Sayda <em>balıqçıların ev</em>i deməkdir;
<em>Tarihea</em> (İncilidə — Məcdəl) <em>duzlu balıqların</em>
<em>məskənidir</em>. Balıq məhz orada Yerusəlimə və hətta Romaya ixrac
üçün saxlanılırdı. Qalileyada balıqların duzlanması və duzlu balıqların
ticarəti mühüm yer tuturdu.</p>
<p>Balıqçılar iki növ tordan istifadə edirdilər. Onlar Müjdələrdə qeyd
olunur. Torların bir növü <em>sagene</em> adlanırdı. O, bir növ tral
kimi idi, qayığın arxa hissəsindən suya endirilir və suda dayanması üçün
tarazlaşdırılırdı. Qayıq gedə-gedə torun dörd ucundan tutub dartırdı və
ondan sanki suda hərəkət edən torbaya çevirirdi. Beləcə balıqlar tora
düşürdü. Digər tor növü Şimon Peter və Andrey tərəfindən istifadə olunan
<em>amfiblestron</em> idi. O, formezontdan bir qədər kiçik idi. Onu suya
əl ilə atırdılar.</p>
<p>Təbii ki, İsanın Özünə ardıcıl kimi seçdiyi insanlar haqqında
öyrənmək böyük maraq doğurur.</p>
<p>1. Onların <em>kim olduğunu</em> qeyd etmək lazımdır.</p>
<p>Onlar sadə insanlar idi. Onlar məktəb və universitetdə təhsil
almamışdılar. Nə kahin nəslindən, nə də aristokrat təbəqəsindən idilər.
Onlar nə alim, nə də zəngin idilər. Bir sözlə, onlar balıqçı, adi
insanlar idilər. Heç kim heç vaxt İsa Məsih kimi sadə insanlara etibar
etməyib. Bir dəfə Corc Bernard Şou belə demişdi: «Mən fəhlə sinfinə
qarşı bir şeydən başqa — onları ləğv etmək və ağıllı adamlarla əvəz
etməkdən başqa heç nə hiss etmirəm». Con Qolsuorsinin<a href="#fn5"
class="footnote-ref" id="fnref5" role="doc-noteref"><sup>5</sup></a>
«Patrisiya» romanında qəhrəmanlardan biri Miltaun deyir: «Qara camaat!
Onlara necə də ikrah hissi bəsləyirəm! Mən onların səsinə nifrət edirəm,
üzlərinə hər dəfə baxanda — çirkinlik və əhəmiyyətsizlik görürəm!» Bir
dəfə Karleyl əsəbiləşərək dedi ki, İngiltərədə iyirmi yeddi milyon insan
yaşayır və onların əksəriyyəti axmaqdır! İsa belə düşünmürdü. Avraam
Linkoln deyirdi: «Yəqin, Allah sadə insanları sevir ki, onları belə çox
yaradıb». İsa Məsih sanki deyir: «Mənə on iki sadə insan verin, onlar
Mənə sadiq olsalar, onlarla birlikdə dünyanı dəyişdirəcəyəm». İnsan
özünün kim olması barədə deyil, İsanın onu kim edəcəyi haqqında daha çox
düşünməlidir.</p>
<p>2. İsa Məsih onları çağıranda, həmin an <em>onların nə
etdiklərini</em> qeyd etmək vacibdir. Onlar adi iş görürdülər: balıqları
tutur, torları təmizləyirdilər. Amos peyğəmbər deyirdi: «Mən nə
peyğəmbərəm, nə də peyğəmbərin şagirdi. Mən yalnız bir çobanam, firon
ənciri ağaclarını yetişdirirəm. Mən sürü otaran idim, <em>Rəbb məni
götürüb belə dedi</em>: «Get, xalqım İsrailə peyğəmbərlik et» (<em>Amos
7:14-15</em>). Allah insanı təkcə Allahın evində və ya təklikdə olanda
deyil, həm də gündəlik iş zamanı çağıra bilər. Kiplinqin<a href="#fn6"
class="footnote-ref" id="fnref6" role="doc-noteref"><sup>6</sup></a>
əsərində Şotland mühəndis Makendrünun dediyi kimi: «Birləşdirici
flanşdan<a href="#fn7" class="footnote-ref" id="fnref7"
role="doc-noteref"><sup>7</sup></a> tutmuş bələdçi şpindelinə<a
href="#fn8" class="footnote-ref" id="fnref8"
role="doc-noteref"><sup>8</sup></a> qədər hər yerdə Sənin əlini görürəm,
ey Allah! Taleh Sənin əsanın işidir!»</p>
<p>Allahın hər yerdə mövcud olduğu dünyada yaşayan insan Onunla
görüşməyə bilməz.</p>
<p>3. İsa Məsihin <em>onları necə çağırdığını</em> qeyd etmək lazımdır.
İsanın çağırışı belə idi: «Ardımca gəlin!» Bu, o demək deyil ki, İsa
həmin gün onları ilk dəfə görürdü. Şübhəsiz, onlar izdihamın arasında
dayanıb Onu dinləyirdilər. İzdiham dağıldıqdan sonra isə orada qalıb
danışmağa davam edirdilər. Şagirdlər İsanın hüzurunun gözəlliyini və
gözlərindəki cəlbedici qüvvəni hiss edirdilər. İsa onlara «Mənim teoloji
sistemim var, istərdim ki, siz onu öyrənəsiniz», yaxud «Mənim bəzi
nəzəriyyələrim var, istəyərdim ki, siz onların üzərində düşünəsiniz» və
ya «Mənim bir etik sistemim var, istəyərdim ki, onu sizinlə müzakirə
edim» demədi. O, belə dedi: «Ardımca gəlin!» Hər şey İsanın onlarda
yaratdığı şəxsi təəssüratdan başladı. Hər şey sarsılmaz sədaqət doğuran
ürəyi təsirləndirən bir hisslə başladı. Lakin bu, heç də o demək deyil
ki, məsihçi zəkasını anlayan insanlar yoxdur. Çoxumuz üçün Məsihin
ardınca getmək aşiq olmaq kimidir. Deyirlər ki, «biz ağlımızla insanlara
heyran oluruq, amma onları dəli kimi sevirik». Hər şey belə yarandığı
üçün belədir, biz isə olduğumuz kimiyik. İsa Məsih dedi: «Mən yerdən
yuxarı qaldırılsam, bütün insanları Özümə cəzb edəcəyəm» (<em>Yəhya
12:32</em>). Əksər hallarda insan İsanın dediklərinə görə deyil, İsanın
Kim olduğuna görə Onun ardınca gedir.</p>
<p>4. Sonda İsanın onlara <em>nə təklif etdiyini</em> qeyd etmək
lazımdır. <em>İsa onlara tapşırıq təklif etdi.</em> İsa onları rahatlığa
deyil, xidmətə çağırdı. Bir adamın dediyi kimi, «Hər bir insanın öz
həyatını qoya bildiyi işə sahib olması vacibdir». Buna görə də İsa Öz
adamlarını rahatlığa və fəaliyyətsizliyə çağırmadı: İsa onları bütün
həyatlarını həsr etməli, can yandırmalı, sonda Ona və qardaşlarına görə
ölməli olduqları tapşırığı yerinə yetirməyə çağırdı. İsa Məsih onları
müəyyən tapşırığı yerinə yetirmək üçün çağırmışdır. Bununla onlar
özlərini tamamilə Ona və yaxınlarına həsr etməklə nəyəsə nail ola
bilərdilər.</p>
<p><strong>21-22</strong></p>
<h2 id="isa-məsih-səyahətinə-başlayir-mark-121-22">İSA MƏSİH SƏYAHƏTİNƏ
BAŞLAYIR (Mark 1:21-22) </h2>
<p>Markın hekayəsi məntiqi və təbii ardıcıllıqla cərəyan edir. Vəftizçi
Yəhyanın ortaya çıxması ilə İsa Allahın çağırışını gördü. O, vəftiz
olundu, Allah tərəfindən razılıq möhürünü aldı və Ona tapşırılan
tapşırığı yerinə yetirmək üçün Allahdan güc aldı. O, şeytanın sınağından
keçdi və Öz yolunu seçdi. O, eyni ruhlu kiçik ətrafı olan adamlarını
seçdi ki, Öz təlimini onların qəlbində həkk etsin. İndi isə İsa
məqsədyönlü şəkildə Öz səyahətinə başlamalı idi. Allahdan söz alan şəxs
mütləq Allahın xalqının toplaşdığı imanlı cəmiyyətinə getməlidir. İsa da
məhz bu cür davrandı. O, xidmətinə sinaqoqda başladı.</p>
<p>Bu gün gördüyümüz sinaqoqla imanlı cəmiyyəti arasında müəyyən fərqlər
var.</p>
<p>a) Sinaqoqun <em>əsas məqsədi</em> öyrətmək idi. Sinaqoqdakı ibadət
üç hissədən — duadan, Allahın Kəlamını oxumaqdan və Kəlamı izah etməkdən
ibarət idi. Nə musiqi, nə ilahi, nə də qurbanlar var idi. Çünki
<em>ibadət və qurban gətirilən yer Məbəd</em> idi; sinaqoq isə təlim və
nəsihət yeri idi. Sinaqoq yəhudilərin həyatına böyük təsir göstərirdi.
Çünki təkcə bir Məbəd var idi. Qanunda isə deyilirdi ki, harada ən azı
on yəhudi yaşayırsa, orada sinaqoq olmalıdır. Yeni təlim öyrətmək
istəyən şəxs, təbii olaraq, onu sinaqoqda vəz etməli idi.</p>
<p>b) Sinaqoq bu təlimi insanlara çatdırmağa imkan yaradırdı. Sinaqoqda
müəyyən xidmətçilər var idi. Birincisi sinaqoqun <em>baş rəisi idi</em>.
O, sinaqoqun işlərini idarə etməyə və ibadətə cavabdeh idi. İanə
toplayan və ehtiyaclara görə bölüşdürən insanlar da var idi. İmkanı
olanlardan hər gün ianə pul və ərzaq qurbanları yığılırdı. Sonra həmin
ianələr kasıblar arasında bölüşdürülürdü: yoxsullara həftədə on dörd
dəfə yemək verilirdi. <em>Həzzan</em> adlanan bir şəxs var idi. Müqəddəs
Kitabda o, kahin adlanır. O, Müqəddəs Yazılarla birlikdə tumarların
saxlanması və təqdim olunması, sinaqoqun təmizliyi, insanlara Şənbənin
başladığını elan etmək üçün vaxtı-vaxtında gümüş kərənayın çalınması və
icmadakı uşaqların ilkin təhsilinə cavabdeh idi. Lakin sinaqoqda daimi
kahin və müəllim yox idi. İnsanlar sinaqoqda ibadətə toplaşanda, sinaqoq
rəisi Müqəddəs Yazıları bilən hər kəsi Müqəddəs Kitabdan oxumağa və onu
şərh etməyə çağıra bilərdi. Sinaqoqda, ümumiyyətlə, peşəkar kahinə
bənzər bir şəxs yox idi. Məhz buna görə İsa Öz xidmətinə sinaqoqlarda
başlaya bildi. Müxalif qüvvələr Ona hələ düşmən kəsilməmişdi. O, hamıya
insanlara sözü olan bir Şəxs kimi tanınırdı. Məhz buna görə də hər
icmanın sinaqoqunda nəsihət verməsi və müraciət etməsi üçün O, minbərə
dəvət olunurdu. İsa Məsih sinaqoqda öyrədəndə, Onun təliminin üsulu və
ruhu yeni vəhy kimi qəbul olunurdu. O, Qanunu bilən ilahiyyatçılar kimi
öyrətmirdi. Bəs bu ilahiyyatçılar kim idi? Yəhudilər üçün dünyada ən
müqəddəs şey — <em>Tövrat, Qanun</em> idi. Qanunun mahiyyəti on əmrdən
ibarət idi. Qanun sözü altında isə Əhdi-Ətiqin ilk beş kitabı — Beşlik
nəzərdə tutulurdu. Yəhudilərə görə, bu beş kitab Allahdan ilhamlanmış
kitablar idi. Yəhudilər inanırdılar ki, bu beş kitab Musa peyğəmbərə
Allahın Özü tərəfindən verilib. Qanun tamamilə müqəddəs və vacib idi.
Yəhudilər deyirdilər: «Kim Tövratın Allah tərəfindən verildiyinə
inanmırsa, gələcək dünyada yeri yoxdur». «Kim Musa peyğəmbərin bir ayə
olsa belə yazdığını bəyan edirsə, o, Allahın Sözünə qarşı çıxaraq ona
nifrət edir». Əgər <em>Tövrat</em>, həqiqətən, müqəddəsdirsə, onda iki
məqam ortaya çıxır. Birincisi, o, yüksək iman və həyat normalarına malik
olmalıdır. İkincisi, orada həyatı idarə etmək üçün lazım olan hər şey
olmalıdır. Belə olan halda, Tövratı ilk növbədə diqqətlə və dəqiqliklə
öyrənmək lazımdır. Üçüncüsü, hər şeyi əhatə edən böyük həyati
əhəmiyyətli prinsiplər Tövratda təsbit edilmişdir. Əgər onda həyat üçün
norma və təlimatlar qeyd olunubsa, birbaşa ifadə olunmasa da, onda gizli
olan hər şeyi aşkar etmək və hər kəs üçün əlçatan etmək lazımdır.
Yəhudilər təsdiqləyirdilər ki, ümumi qanunlar norma və qaydalara
çevrilməlidir. Beləcə Kəlamı araşdırmaq və bütün lazımi nəticələri əldə
etmək üçün bir sıra alimlər sinfi meydana çıxdı. Qanun üzrə
mütəxəssislər məhz həmin ilahiyyatçılar idi. Onlardan ən böyükləri
<em>ravvin</em> titulu daşıyırdı. İlahiyyatçıların qarşısında üç
tapşırıq dayanırdı.</p>
<p>1. İlahiyyatçılar həyatda mümkün olan hər bir hadisə üçün Tövratda
təsbit olunmuş böyük əxlaqi prinsiplərdən norma və qaydalar çıxarmalı
idilər. Aydındır ki, belə bir vəzifə heç vaxt yerinə yetirilə bilməz.
Çünki hər dəfə həyatda yeni vəziyyətlər yaranırdı. Yəhudi dini böyük
əxlaq qanunlarının qurulması ilə başladı, sonda çoxlu norma və qaydalar
silsiləsi ilə başa çatdı. O, iman yolu kimi başladı, amma hüquq sistemi
kimi başa çatdı.</p>
<p>2. İlahiyyatçılar bu Qanunu və ondan çıxan qaydaları başqalarına
çatdırmalı və öyrətməli idilər. Qanundan çıxarılan həmin norma və
qaydalar heç vaxt yazılmayıb, onlar <em>Şifahi qanun</em> kimi tanınıb.
Şifahi qanun heç vaxt yazılmasa da, yazılı Qanundan daha əhəmiyyətli
sayılırdı. O, nəsildən-nəslə əzbər öyrədilirdi. Yaxşı şagirdin «bir
damcı da boşa getməsin deyə əhənglə örtülmüş quyuya» bənzər gözəl
yaddaşı olmalı idi.</p>
<p>3. İlahiyyatçılar konkret iş üzrə hökm çıxarmalı və mühakimə etməli
idilər. Buna görə hər bir konkret vəziyyət praktiki olaraq yeni qanunun
yaradılmasını tələb edirdi.</p>
<p>Yaxşı, bəs İsanın təlimi ilahiyyatçıların təlimindən mahiyyətcə nə
ilə fərqlənirdi? O, şəxsi <em>gücünə və səlahiyyətinə</em> əsaslanaraq
öyrədirdi. Heç bir ilahiyyatçı nə vaxtsa öz şəxsi fikri əsasında qərar
çıxarmırdı. Onlar həmişə «Belə bir nəzəriyyə var ki...» sözləri ilə
başlayırdılar. Sonra bütün mötəbər mənbələrə istinad edirdilər. Hansısa
bir bəyanat verərkən onlar həmişə məşhur ilahiyyatçılardan sitat
gətirərək dediklərini təsdiqləyirdilər. Sonda isə öz qərarlarını
verirdilər. İsa Məsih onlardan nə qədər fərqli idi! O elə danışırdı ki,
Özündən başqa heç bir nüfuzlu mənbəyə istinad etməyə ehtiyacı yox idi.
O, tamamilə sərbəst danışırdı. O, nə nüfuzlu mənbəyə istinad edir, nə də
ilahiyyatçılardan sitat gətirirdi. Onun səsindəki qüdrət və səlahiyyət
hər bir insanda xüsusi təəssürat yaradırdı.</p>
<p><strong>23-28</strong></p>
<h2 id="şər-üzərində-qələbə-mark-123-28">ŞƏR ÜZƏRİNDƏ QƏLƏBƏ (Mark
1:23-28) </h2>
<p>İsanın sözləri və gördüyü işlər sinaqoqdakı insanları heyrətə
salırdı. Sinaqoqda qarışıqlıq salan cinə tutulmuş bir adam var idi. İsa
onu sağaltdı.</p>
<p>Müjdə boyu biz cinə tutulmuş və şər ruhların hakimiyyəti altında olan
insanlara rast gəlirik. Bunun arxasında nə dayanır? Yəhudilər və bütün
qədim dünya şər ruhların və cinlərin mövcudluğuna inanırdı. Harnakın
dediyi kimi:</p>
<blockquote>
<p>«Bütün dünya və ətrafdakı hər şey cinlərlə dolu idi; onlar nəinki
bütpərəstlikdə, həyatın bütün sahələrində hökmranlıq edirdilər. Onlar
həm taxtın, həm də beşiklərin ətrafında dolaşırdılar. Yer üzü hərfi
mənada cəhənnəm idi».</p>
</blockquote>
<p>Doktor A.Rendl Şort qədim dünyanın cinlərə nə qədər inandığına dair
faktlar göstərir. Bir çox qədim qəbiristanlıqlarda trepanasiya<a
href="#fn9" class="footnote-ref" id="fnref9"
role="doc-noteref"><sup>9</sup></a> izləri olan kəllə sümükləri tapılıb.
Başqa sözlə, kəllə sümükləri dəlib deşilmiş vəziyyətdə tapılıb.
Qəbiristanlıqlardan birində yüz iyirmi kəllədən altısında trepanasiya
izləri olduğu ortaya çıxmışdı. O dövrdə cərrahi alətlərin az olduğunu
nəzərə alsaq, bunun mürəkkəb əməliyyat olduğu aydın görünür. Bundan
əlavə, kəllə sümüklərinin vəziyyəti əməliyyatların insan sağlığında
aparıldığını göstərir. Deşiyin ölçüsünün balaca olması onun hər hansı
fiziki və ya cərrahi əhəmiyyət daşıya bilmədiyindən xəbər verir.
Əməliyyat zamanı çıxarılan sümüyün gözmuncuğu kimi boyuna taxıldığı da
məlumdur. Belə bir əməliyyatı ona görə edirdilər ki, cinə insan bədənini
tərk etmək imkanı verilsin. Əgər həmin dövrün cərrahları belə
əməliyyatlar aparmağa razılıq verərdisə, insanlar da belə əməliyyatlara
razı idilərsə, deməli, cinə tutulmaq inancı çox güclü idi.</p>
<p>Cinlərin ümumi adı <em>massikindi</em>r, yəni <em>zərər verən</em>
deməkdir. Beləliklə, cinlər insanlara zərər vermək istəyən şər
varlıqlardır.</p>
<p>Cinə və şər ruha tutulduğuna inanan insan «öz varlığını və eyni
zamanda başqa bir varlığın mövcudluğunu, onu daxildən təhrik edib
yönləndirdiyini dərk edirdi». İsa Məsihlə görüşən cinə tutulmuş insanlar
çox vaxt fəryad edirdilər: onlar İsanın Məsih, Məsihin Padşahlığının isə
bütün cinlərin və şər ruhların sonu olduğunu bilirdilər. O dövrdə
cinləri qovmağı bacardıqlarını iddia edən çoxlu cin çıxaranlar var idi.
Bu inanc o qədər güclü və həqiqi idi ki, təxminən 340-cı ildə məsihçi
imanlı cəmiyyətində cin qovanların xüsusi bir cin qovan Ordeni var idi.
Lakin İsa Məsihdən fərqli olaraq, yəhudi və bütpərəst cin çıxaranlar
mürəkkəb sehrli sözlərdən və ayinlərdən istifadə edirdilər. İsa isə
aydın, sadə və səlahiyyətli bircə sözlə cinləri insanların daxilindən
çıxarırdı. Əvvəllər heç kim belə bir şey görməmişdi. Güc və səlahiyyət
nə ovsunda, nə düsturda, nə sehrdə, nə də mürəkkəb ayində idi; güc və
səlahiyyət İsa Məsihin Özü idi. Bu da camaatı heyrətə gətirirdi.</p>
<p>Bəs biz bu barədə nə deyə bilərik? Pol Turnye «Həkimin təcrübəsindən
bir hadisə» kitabında belə yazır: «Şübhəsiz ki, xəstəlikləri müalicə
edən əksər həkimlər onlara qarşı passiv bir şeyin deyil, ağıllı və
ixtiraçı bir düşmənin mübarizə apardığını hiss edirlər». Doktor Rendl
Şort şəxsi təcrübəsində belə bir nəticəyə gəldi ki, «yer üzərində baş
verən qəzalar, mənəvi fəlakətlər, müharibələr, cinayətlər, fiziki
fəlakətlər və xəstəliklər, Əyyub peyğəmbərin kitabında gördüyümüz kimi,
bir tərəfdə iblisin pisliyinin, digər tərəfdə isə Allahın səbrinin
dayandığını göstərən böyük bir mübarizəni əks etdirir. Bu problemi sadə
və birmənalı şəkildə həll etmək olmaz.</p>
<p><strong>29-31</strong></p>
<h2 id="möcüzə-sayəsində-tanişliq">MÖCÜZƏ SAYƏSİNDƏ TANIŞLIQ</h2>
<p>İsanın sinaqoqda söylədiyi və etdiyi hər şey diqqətəlayiq idi.
Sinaqoqdakı ibadət başa çatanda İsa dostları ilə birlikdə Şimon Peterin
evinə getdi. Yəhudi adətinə görə, əsas Şənbə yeməyi sinaqoqda ibadətdən
dərhal sonra, saat altıda, yəni günorta saat 12-də olurdu (yəhudilərin
günü səhər saat 6-da başlayırdı, vaxt da həmin andan sayılırdı). İsa
sinaqoqdakı həyəcanlı və yorucu ibadətdən sonra istirahət etmək
hüququndan istifadə edə bilərdi; lakin yenə də Onun gücünə və
səlahiyyətinə ehtiyac yarandı. O, yenidən Öz gücünü və vaxtını
başqalarına sərf etməyə başlayırdı. Bu möcüzə bizə üç nəfər haqqında
nəsə deyir.</p>
<p>1. Bu hissədə biz <em>İsa Məsih haqqında</em> bir şey öyrənirik. Onun
Öz qüdrətini və səlahiyyətini nümayiş etdirmək üçün auditoriyaya
ehtiyacı yox idi. O, sinaqoqda böyük izdiham içində olduğu kimi, ailə
içində də insanları sağaltmağa hazır idi. O, heç vaxt insanlara kömək
etməkdən imtina etmirdi. O, insanların ehtiyaclarını Öz istirahət
ehtiyacından üstün tuturdu. Amma biz İsanın sinaqoqda qeyri-adi şəkildə
şəfa verdiyini gördüyümüz kimi, burada da eyni mənzərənin şahidi oluruq.
İsa Məsihin dövründə çoxlu cin çıxaranlar var idi, lakin onların
mürəkkəb sehrli sözlərə, ovsunlara, düsturlara, hətta sehrli alətlərə
ehtiyacı var idi. Sinaqoqda İsa yalnız bir səlahiyyətli cümlə dedi və
şəfa dərhal baş verdi. Burada da eyni şey baş verir. Şimon Peterin
qayınanası, Talmudda deyildiyi kimi, «qızdırma içində yatırdı». Qızdırma
Qalileyanın həmin bölgəsində bu günə qədər geniş yayılmış xəstəlikdir.
Hətta Talmudda belə onun müalicəsi üçün bəzi üsullar verilib. Dəmir
bıçağı saçın hörüyü ilə tikanlı kolun üstünə bağlayırdılar. Növbəti
günlərdə onlar Müqəddəs Yazıdakı yerləri təkrarlayırdılar. Birinci günü
<em>Çıxış 3:2-3</em>, ikinci gün <em>Çıxış 3:4</em>, sonuncu gün isə
<em>Çıxış 3:5</em> ayələrini oxuyurdular. Bundan sonra müəyyən sehrli
düstur səsləndirilirdi və sonra şəfanın baş verdiyi güman olunurdu. İsa
Məsih bütün bu məşhur sehrli üsullar dəstini rədd etdi. O, qeyri-adi
səlahiyyət və qüdrətlə dolu tək bir jest və sözlə qadına şəfa verdi.</p>
<p>Bundan əvvəlki hissədə yunanca <em>səlahiyyət</em> kimi tərcümə
olunan <em>eksusna</em> sözü işlədilir. <em>Eksusia</em> sözünü isə
yunanlar <em>bənzərsiz bir güclə birləşən qeyri-adi səlahiyyət</em> kimi
müəyyən edirdilər. İsanın malik olduğu və Şimonun evində istifadə etdiyi
məhz həmin səlahiyyət idi. Pol Turnye öz kitabında yazır: «Xəstələrim
tez-tez mənə deyir: «Mənim dediyim hər sözü səbirlə dinləməyinizə
heyranam». Amma bu, təkcə səbir deyil, həm də maraqdır». İsa göstərdiyi
möcüzəni Öz nüfuzunu yüksəltmək üçün bir vasitə kimi görmürdü. İnsanlara
kömək etmək Onun üçün yorucu iş deyildi. O, insanlara başqa məqsədlə
kömək etmirdi. İsa köməyinə ehtiyacı olan hər kəsə xüsusi maraqla
yanaşırdı.</p>
<p>2. Bu hissədə biz <em>şagirdlər haqqında</em> bir şey öyrənirik.
Onlar İsa Məsihlə təzəcə tanış olmuşdular, lakin artıq problemləri ilə
İsa Məsihə müraciət etməyə başlamışdılar. Şimonun qayınanası xəstə
olduğuna görə ev əhli kədərli idi. Şagirdlər üçün bunu İsaya deməkdən
daha təbii bir şey ola bilməzdi. Pol Turnye həyatının ən böyük kəşfini
necə etdiyindən bəhs edir. O, tez-tez dua etmədən onu buraxmayan məsihçi
kahini ziyarət edirdi. Pol Turnye ağsaqqalın duasının sadəliyinə heyran
olmuşdu. Kahinin duaları İsa Məsihlə yaxın münasibətə bənzəyirdi. Pol
Turnye davam edir: «Mən evə qayıdanda, həyat yoldaşımla bu barədə
danışdım və birlikdə Allahdan xahiş etdik ki, bizə də qoca kahinlə İsa
Məsih arasındakı dostluq kimi münasibət bəxş etsin. O vaxtdan bəri İsa
Məsih mənim həyatımın mərkəzi və daimi dostum oldu. O, etdiklərimə görə
sevinir (<em>Vaiz 9:7-i ilə müqayisə edin</em>) və bu Onu
həyəcanlandırır. O, həyatımda baş verən hər şeyi müzakirə etdiyim
dostumdur. O, sevincimə, kədərimə, ümidlərimə və qorxularıma şərikdir.
Xəstə mənimlə danışanda, ürəyini boşaldanda, İsa Məsih yanımda olub,
mənimlə birlikdə onu dinləyir. O, bunu mənim bacardığımdan daha yaxşı
edir. Xəstə gedəndə isə mən Onunla bu barədə danışa bilirəm». Bax,
məsihçi həyatının mahiyyəti elə bundan ibarətdir. Himndə deyildiyi kimi,
«Bunu Allahın önünə gətir». Artıq ilk günlərdən şagirdlər dərk etdilər
ki, bütün problemləri ilə İsa Məsihə müraciət edib Ondan kömək diləyə
bilərlər. Bu da onların həyatında vərdişə çevrildi.</p>
<p>3. Həmin hissə bizə <em>Şimon Peterin qayınanası haqqında</em> bir
şey deyir. O, sağalan kimi başqalarının qayğısına qalmağa başladı. Qadın
sağalmasını yeni xidmət üçün istifadə etdi. Məşhur şotland ailəsinin bir
şüarı var idi: xidmət etmək üçün xilas edilmək. İsa bizə kömək edir ki,
biz də başqalarına kömək edə bilək.</p>
<p><strong>32-34</strong></p>
<h2 id="ilk-izdiham-mark-132-34">İLK İZDİHAM (Mark 1:32-34) </h2>
<p>İsanın Kefernahumda etdiklərini gizlətmək mümkün deyildi. Belə böyük,
yeni qüdrət və səlahiyyətin ortaya çıxmasını gizli saxlamaq olmazdı.
Buna görə də, axşama yaxın Şimon Peterin evi hər tərəfdən İsanın onlara
toxunmasını istəyən izdihamla əhatə olundu. İnsanlar axşama qədər
gözlədilər, çünki Qanun Şənbə günü şəhərdə hansısa bir yük daşımağı
qadağan edirdi (<em>Yeremya 17:24 ilə müqayisə edin</em>). Həmin dövrdə
nə qol, nə cib, nə də stolüstü saat var idi. Şənbə günü səhər saat 6-dan
axşam saat 6-ya kimi davam edirdi. Qanuna görə, Şənbə göydə üç ulduzun
görünməsi ilə başa çatırdı və gün bitmiş sayılırdı. Buna görə
Kefernahumun sakinləri günəşin batmasını və göydə ulduzların
parıldamasını gözləyirdilər. Sonra xəstələrini götürüb İsanın yanına
gətirirdilər, O da onlara şəfa verirdi.</p>
<p>Biz artıq üç dəfə İsanın insanlara necə şəfa verdiyini gördük.
Əvvəlcə O, sinaqoqda, sonra dostunun evində, indi isə küçədə xəstələrə
şəfa verir. İsa hamının xahişini başa düşürdü. Doktor Conson haqqında
deyirdilər ki, kiminsə problemi yaranırdısa, onun dəstəyinə arxayın ola
bilərdi. Problem yarandığı hər yerdə İsa Öz qüdrətindən və
səlahiyyətindən istifadə etməyə hazır idi. O, nə insana, nə də şəfa
verdiyi yerə tərəfkeşliklə yanaşırdı. O, ehtiyacı olan hər kəsin
tələbatının mahiyyətini aydın dərk edirdi. İnsanlar İsanın yanına axın
edirdilər, çünki onlar <em>İsanı böyük işlər görə bilən Şəxs kimi
görürdülər</em>. Çoxları danışa, izah edə, mühazirə oxuya və vəz edə
bilərdi. İsa Məsih isə təkcə danışmırdı, həm də edirdi. Bir nəfərin
dediyi kimi, əgər bir adam başqasından siçan tələsini daha yaxşı
düzəldərsə, o adam meşənin ortasında yaşasa belə, insanlar onun evinə
gəlmək üçün cığır çəkərlər. İnsanlara iş görən adam lazımdır. İsa Məsih
bu gün böyük işlər görə bilər.</p>
<p>Ancaq faciə elə məhz burada başlayır. İzdiham İsadan <em>lazım olan
bir şeyi almaq üçün gəlirdi</em>. Onlar İsanın yanına yeni görüntü
gördüklərinə görə gəlmirdilər; Ondan yalnız öz maraqları üçün istifadə
etməyə gəlirdilər. Demək olar ki, hər kəsin Allahdan və Onun Oğlundan
istəyi budur. Əgər yaxşı vaxtlarda Allaha bir dua edilirsə, çətin
vaxtlarda min dua edilir. Əksər insanlar yaxşı vaxtda dua etmirlər,
«soyuq külək» əsən kimi isə dua etməyə başlayırlar.</p>
<p>Bir adamın dediyi kimi, insanlar iman yoluna «yaşayış məkanında cəbhə
xətti kimi deyil, təcili yardım xidməti kimi» baxırlar. İnsanlar Allahı
ancaq böhran vaxtlarında xatırlayırlar. Onlar Allahı ancaq çətin
vəziyyətə düşəndə və ya həyat onları sıxışdıranda xatırlamağa
başlayırlar. Hər kəs İsaya müraciət etməlidir, çünki yalnız O bizə
həyatda ehtiyacımız olan şeyləri verə bilər. Lakin bu cür müraciət və
alınan hədiyyələr cavab olaraq bizdə məhəbbət və minnətdarlıq
yaratmırsa, deməli, bizdə faciəvi bir şey baş verir. Allaha yalnız çətin
günlərdə faydalı dayaq kimi baxmaq olmaz. Onu hər gün sevmək və
xatırlamaq lazımdır.</p>
<p><strong>35-39</strong></p>
<h2 id="rahatliq-vaxti-və-hərəkətə-çağiriş-mark-135-39">RAHATLIQ VAXTI
VƏ HƏRƏKƏTƏ ÇAĞIRIŞ (Mark 1:35-39) </h2>
<p>Kefernahumda baş verən hadisələr barədə oxuyanda İsanın təkliyə
çəkilmək üçün vaxtı olmadığını görürük. Lakin O, yaxşı bilirdi ki,
Allahla ünsiyyət olmadan yaşaya bilməz. Əgər başqalarına nəsə vermək
istəyirsə, birinci Özü qəbul etməlidir. Əgər O Özünü başqalarına xidmətə
həsr etmək niyyətindədirsə, vaxtaşırı Özü ruhani dəstək almalıdır. O
bilirdi ki, duasız yaşaya bilməz.</p>
<p>Doktor. A.D. Belden «Duada məşq» adlı kitabında belə tərif verir:
«Dua ruhun Allaha fəryadıdır». Dua etməyənlər «Allahı onların
bacarıqlarına kömək etmək fürsətindən» imtina edərək böyük ağılsızlıq
nümayiş etdirirlər. «Duada biz Allahın hikmətinə yer verməklə ruhani
gücümüzü qidalandırırıq». İsa bunu bilirdi. O bilirdi ki, insanlarla
görüşmək istəyirsə, ilk növbədə Allahla görüşməlidir. Əgər İsanın duaya
ehtiyacı var idisə, görün bizim duaya nə qədər ehtiyacımız var?!</p>
<p>Amma İsanı dua etdiyi yerdə də tapdılar. İsa qapını onların üzünə
bağlaya bilməzdi. Yazıçı Roza Makulayın dediyi kimi, həyatda ona yalnız
bir şey — öz şəxsi otağı lazımdır. İsa heç vaxt belə bir şeyə sahib
olmayıb. Tanınmış bir həkim deyirdi ki, tibbin vəzifəsi «bəzən
sağaltmaq, çox vaxt ağrıları azaltmaq və həmişə təsəlli verməkdir».
İsanın üzərinə də məhz belə məsuliyyət düşürdü. Bir nəfərin dediyi kimi,
həkim «insanların yaşamasına və ölməsinə kömək etməlidir». İnsanlar isə
həmişə yaşayıb ölürlər. Özünə rahatlıq və boş vaxt tapmaq üçün hasar və
divarlar tikmək insanın təbiətinə hopub. İsa isə heç vaxt belə
etməmişdi. O nə qədər yorulsa da, insan ehtiyacının vacibliyini daha
yaxşı dərk edirdi. Beləcə şagirdlər Onun yanına gələndə, O, duadan
qalxaraq üzərinə qoyulan vəzifəni qəbul etdi. Duanın köməyi olmadan biz
heç vaxt vəzifəmizi yerinə yetirə bilməcəyik. Yalnız dua bizi işimizi
görmək üçün gücləndirə bilər. İsa Qalileyanın sinaqoqlarında təbliğ
etmək üçün yola düşdü. Markın Müjdəsində bu missioner səyahətinə yalnız
bir ayə həsr olunub. Lakin həmin səyahət bir neçə həftə, bəlkə də ay
çəkib. O, <em>həm vəz etməyə, həm də şəfa verməyə</em> getdi. İsa heç
vaxt aşağıdakıları bir-birindən ayırmırdı.</p>
<p>1. İsa Məsih <em>sözlə əməli</em> heç vaxt ayırmırdı. İsaya görə,
tapşırıq yalnız tərtib olunmaqla bitmirdi. Məsih heç vaxt düşünmədi ki,
Onun vəzifəsi insanları yalnız Allaha və xeyirxahlığa dəvət etməkdən
ibarətdir. Tərtib olunmuş tapşırıq, çağırış və nəsihət öz əksini həmişə
əməllərdə tapırdı. Fosdik yaxşı kitab, dərsliklər dəsti, kitab qoymaq
üçün xüsusi yeri olan stul alan bir tələbə haqqında danışır. Həmin
tələbə sonra bu stula oturub yuxuya gedir. Çox danışan, amma heç nə
etməyən insan bu tələbəyə bənzəyir.</p>
<p>2. İsa Məsih heç vaxt <em>canla bədəni</em> ayırmadı. Məsihçilikdə
elə təriqətlər var idi ki, onlar, ümumiyyətlə, bədənin ehtiyacları ilə
maraqlanmırdılar. Ancaq insan <em>həm candan, həm də bədəndən
ibarətdir</em>. Məsihçiliyin vəzifəsi isə insanın bir hissəsini deyil,
onu tamamilə bərpa etməkdir. Düzdür, insan aclıqdan ölə, daxmada
yoxsulluq içində yaşaya, ağrılar çəkə, amma eyni zamanda Allahda xoşbəxt
ola bilər. Lakin bu o demək deyil ki, onu bu vəziyyətdə qoymaq lazımdır.
Məsihçi missionerləri özləri ilə geridə qalmış ölkələrə təkcə Müqəddəs
Kitabı deyil, həm də təhsil və tibb, məktəb və xəstəxanalar da
gətirirlər. <em>Sosial müjdəçilikdən</em> danışarkən, sanki bunu
məsihçiliyin xüsusi bir növü, qeyri-məcburi, yaxud bir növ təcrid
olunmuş hissəsi kimi qələmə vermək tamamilə yanlışdır. Məsihçi Müjdəsi
bütövdür. O, canın xeyrinə olduğu qədər bədəninin xeyri üçün də təbliğ
edir və iş görür.</p>
<p>3. İsa Məsih heç vaxt <em>yeri göydən</em> ayırmadı. Elə insanlar var
ki, səmavi şeylərə çox əhəmiyyət verirlər, lakin dünyəvi şeyləri
tamamilə unudurlar və beləcə xəyalpərəst olurlar. Amma elələri də var
ki, dünyəvi şeylərə həddindən artıq əhəmiyyət verirlər, onlar səmavi
şeyləri unudur və yalnız maddi dəyərlərin yaxşı olduğunu hesab edirlər.
İsa Məsih Allahın iradəsinin göydə təcəssüm etdiyi kimi yerdə də
təcəssüm edəcəyi (<em>Matta 6:10</em>), yerdəki və səmavi şeylərin bir
olacağı vaxtı arzulayırdı.</p>
<p><strong>40-45</strong></p>
<h2 id="cüzamlinin-pak-edilməsi-mark-140-45">CÜZAMLININ PAK EDİLMƏSİ
(Mark 1:40-45)</h2>
<p>Əhdi-Cədiddə cüzam kimi daha dəhşətli və şəfqət oyadan heç bir
xəstəlik yoxdur. İsa Məsih On iki şagirdini göndərəndə, onlara əmr etdi
ki, xəstələrə şəfa verib, cüzamlıları pak etsinlər (<em>Matta
10:8</em>). Cüzamlının taleyi, həqiqətən də, ağır idi. E.U.G. Masterman
Məsihin Lüğətinə və Müjdələrə (burada verilən məlumatların çoxu oradan
götürülüb) istinad edərək cüzamla bağlı öz məqaləsində belə yazır: «Heç
bir xəstəlik uzun illər ərzində insanı bu qədər belə dəhşətli hala
salmır». Əvvəlcə gəlin faktlara nəzər salaq. Üç növ cüzam mövcuddur.</p>
<p>1. Oynaqlarda qəribə süstlük və ağrılarla başlayan qara və ya vərəmli
cüzam. Sonra bədəndə, xüsusən də kürək nahiyədə qeyri-düzgün formalı
simmetrik rəngli ləkələr yaranır. Ləkələrin üzərində şişlər əmələ gəlir,
əvvəlcə çəhrayı, sonra qəhvəyi rəngdə olur; dəri getdikcə qalınlaşır.
Həmin şişlərin sayı xüsusilə yanaq, burun, dodaq və alın qırışlarında
artır. İnsanın siması o qədər dəyişir ki, o, insan görkəmini itirir,
qədim adamların dediyi kimi, onlar getdikcə şirə, satira<a href="#fn10"
class="footnote-ref" id="fnref10" role="doc-noteref"><sup>10</sup></a>
oxşayır. Bu şişlərin ölçüsü artır, onların üzərində xoralar və iyrənc
qoxulu irinlər əmələ gəlir. Qaşlar tökülür, gözlər bərəlir, səs
kobudlaşır, səs tellərindəki xoraların səbəbindən nəfəs xırıldayır.
Xoralar həmçinin qollarda və ayaqlarda da əmələ gəlir. Beləcə xəstə
tədricən davamlı böyüyən xoraya çevrilir. Orta hesabla xəstəlik doqquz
il davam edir. Sonra psixi pozğunluq, koma və nəhayət, ölümlə başa
çatır. Xəstədə həm insanlara, həm də özünə qarşı həddindən artıq ikrah
hissi oyadır.</p>
<p>2. Anestezik cüzam ilkin mərhələdə qara cüzamla eyni olur, lakin o,
mərkəzi sinir sisteminə də təsir göstərir. Cüzamla örtülmüş hissə bütün
həssaslığını itirir, hətta xəstə bunu hiss etməyə bilər. O, yanıq zamanı
belə ağrı hiss etmir. Xəstəlik irəlilədikcə birinci dərəcəli suluq və
qeyri-müntəzəm rəngli ləkələr əmələ gəlir. Əzələlər boşalır, vətərlər o
qədər dəyişikliyə uğrayır ki, əllər quş pəncələrinə çevrilir, dırnaqlar
isə deformasiyaya məruz qalır. Bundan sonra əllərdə xroniki xoralar
əmələ gəlir. Xəstə tədricən əl və ayaq barmaqlarını, sonda isə bütün
əl-ayağını itirir. Xəstəliyin bu növü iyirmi ildən otuz ilə qədər davam
edir. Bu, bədənin bir növ tədricən dəhşətli ölümüdür.</p>
<p>3. Üçüncü növ cüzam qara və anestezik cüzamın əlamətlərinin ən tipik
birləşməsidir. Şübhəsiz ki, İsa Məsihin dövründə İsraildə çoxlu
cüzamlılar var idi. <em>Levililərin 13</em>-cü fəslindəki təsvirlərdən
aydın görünür ki, Əhdi-Cədid dövründə digər dəri xəstəlikləri, məsələn,
bədənin ağ səpgi ilə örtüldüyü <em>sədəf</em> xəstəliyi də cüzam
adlandırılırdı. Bu hadisə Müqəddəs Kitabda belə təsvir edilir: «...qar
kimi cüzamlı». Görünür, bu termin Şərqdə hələ də geniş yayılan
«Trixofitoz»u da əhatə edirdi. Levililər kitabında cüzam kimi tərcümə
olunan yəhudi <em>tsaraat</em> sözü istifadə olunur. <em>Levililər
13:47</em>-də bəhs olunan cüzam paltara aiddir (<em>tsaraat</em>),
<em>Levililər 14:33</em>-də danışılan cüzam (<em>tsaraat</em>) isə evə
aiddir. Paltarın üzərindəki bu cür ləkələr kif ola bilər. Evlərdəki
cüzam isə ağac qurusunun çürüyü və ya daş üzərində şibyə ola bilər.
Görünür, yəhudilərin <em>tsaraat</em> sözü, <em>cüzam,</em> yəhudi
düşüncəsində hər hansı bir yayılan dəri xəstəliyi ilə
əlaqələndirilmişdir. Tamamilə aydındır ki, həmin dövrdə tibbi diaqnoz
qoyularkən müxtəlif dəri xəstəlikləri arasında fərq qoyulmurdu və onları
sağalmaz, ağır, hətta çox təhlükəli olmayan xəstəliklər kimi təsnif
edirdilər.</p>
<p>Hər bir belə dəri xəstəliyi xəstəni təcrid edirdi. Onu insan
cəmiyyətindən qovurdular. Belə xəstə cırıq paltarda və başı açıq
gəzməli, üzünü yuxarı dodağına qədər qapayıb düşərgədən və ya şəhərdən
kənarda tək yaşamalı idi. O, başqalarını öz təhlükəli vəziyyəti barədə
«Natəmizəm! Natəmizəm!» deyə qışqıraraq xəbərdar etməli idi. Eyni
mənzərəni Musanın Qanununun qüvvədə olduğu orta əsrlərdə də görürük.
Yepitrahildə<a href="#fn11" class="footnote-ref" id="fnref11"
role="doc-noteref"><sup>11</sup></a> və əlində Çarmıx olan bir keşiş
cüzamlını kilsəyə apardı və onun üzərində dəfn duasını oxuyurdu.
Cüzamlını hələ sağ olsa da, ölü hesab edirdilər. Hamının onu tanıması
üçün o, qara paltar geyinməli idi. O, cüzamlılar evində yaşamalı idi. O,
kilsə ibadətlərinə gələ bilməzdi, lakin ibadət zamanı cüzamlılar üçün
nəzərdə tutulan divardakı «göz dəliyi»ndən baxa bilərdi. Cüzam xəstəsi
təkcə xəstəliyin törətdiyi fiziki ağrıya deyil, həm də insan
cəmiyyətindən təcrid olunma nəticəsində yaranan mənəvi əzablara dözməli
idi. Əgər nə vaxtsa cüzamlı sağalardısa — bu isə çox nadir hallarda baş
verirdi — o, <em>Levililər 14</em>-də təsvir olunan reabilitasiya
prosedurundan keçməli idi. Kahin əvvəlcə xəstəni müayinə edir, sonra
sidr ağacının budağını, al rəngli ipi, züfa otunu və iki pak diri quşu
(quşların biri saxsı qabda axar su üzərində kəsilirdi) götürüb, bütün
bunları, eləcə də diri quşu axar suyun üzərində kəsilən quşun qanına
batırırdı. Bundan sonra diri quş çölə buraxılırdı. İnsan yuyunmalı,
paltarını yumalı və təraş olunmalı idi. Yeddi gündən sonra kahin onu
yenidən müayinə edirdi. Cüzamlı başındakı saçları və qaşlarını qırxmalı
idi. Sonra müəyyən qurbanlar — qüsursuz iki erkək toğlu, birillik
qüsursuz dişi toğlu, taxıl təqdimi olaraq bir efanın onda üç hissəsi
miqdarında zeytun yağı ilə yoğrulmuş un və bir loq zeytun yağı gətirməli
idi. Kasıblar üçün qurbanın sayı azaldılırdı. Sonra kahin təqsir
qurbanının qanından bir az götürüb paklanan adamın sağ qulağının
mərcəyinə, sağ əlinin və sağ ayağının baş barmağına çəkirdi. Daha sonra
kahin bir az zeytun yağı götürüb sol ovcuna tökür və sağ əlinin bir
barmağını sol ovcundakı zeytun yağına batıraraq Rəbbin hüzurunda yeddi
dəfə çiləyirdi. Bundan sonra sonuncu müayinə aparılırdı. Əgər həmin şəxs
pak olardısa, paklığı təsdiqlənərək buraxılırdı.</p>
<p>Burada Məsihin ən ifadəli portretlərindən biri verilib.</p>
<p>1. İsa Qanunu pozan adamı qovmadı. Cüzamlının, ümumiyyətlə, Ona
müraciət etmək və Onunla danışmaq hüququ yox idi. Lakin İsa həmin adamın
fəryadına anlayış və rəğbətlə cavab verdi.</p>
<p>2. İsa əlini uzadıb ona toxundu. O, natəmiz insana toxundu. Amma İsa
üçün o, natəmiz deyildi. Onun üçün cüzamlı ehtiyacı olan adi bir insan
canı idi.</p>
<p>3. İsa cüzamlını pak edib sağaltdıqdan sonra onu adi ayin mərasimini
yerinə yetirməyə göndərdi. İsa insan qanununu və ədalətinin tələblərini
yerinə yetirdi. O, qəbul edilmiş normaları gözardı etmədi, lazım
gəldikdə onlara tabe oldu.</p>
<p>Biz bu hadisədə şəfqət, güc və müdrikliyin birləşməsini görürük.</p>
