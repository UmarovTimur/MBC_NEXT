<h1>12-ci fəsil</h1>
<p><strong>1-12</strong></p>
<h2 id="rədd-etmə-və-cəza-mark-121-12">RƏDD ETMƏ VƏ CƏZA (Mark 12:1-12)
</h2>
<p>Biz artıq demişdik ki, məsəli alleqoriya kimi qəbul etmək və hər bir
detalda məna axtarmaq olmaz. İsa Məsihin məsəlləri başlanğıcda oxunmaq
üçün yox, nəql etmək üçün nəzərdə tutulmuşdu. Məsəllərin mənası onları
ilk eşidən insanlarda yaranan fikirlərə əsaslanırdı. Lakin bu məsəl
müəyyən mənada istisnadır. Bu, bir növ məsəl ilə alleqoriyanın
hibrididir. Düzdür, bütün detallar daxili məzmunu daşımır, amma yenə də
həmişəkindən daha çoxdur. Bu, İsanın yəhudi təfəkkürünün və
yaradıcılığının ayrılmaz hissəsi olan obrazlarda danışması ilə izah
olunur. <em>Üzüm bağının sahibi — Allahdır; üzüm bağı</em> isə İsrail
xalqıdır. Bu alleqoriya yəhudilərə yaxşı tanış idi. Əhdi-Ətiqdə bu
alleqoriya <em>Yeşaya 5:1-7</em>-də çox aydın şəkildə təsvir olunur.
Oxuduğumuz hissənin bəzi təfərrüatları və ifadələri məhz oradan
götürülüb. Həmin üzüm bağı yaxşı salınmışdı. Bağ quldurlardan və vəhşi
heyvanların hücumundan qorunmaq üçün sərhədlərini müəyyən edən hasarla
əhatə olunmuşdu. Üzüm bağında şərab üçün çəllək və üzümü ayaqla sıxmaq
üçün şərab presi var idi. Presin altında isə sıxılmış şirənin yığıldığı
çəllək var idi. Üzüm bağında şərabın saxlandığı, eləcə də üzümçülərin
yaşadığı bir qüllə də var idi. Məhsul yığımı zamanı üzümçülər oğruların
üzüm bağına girməməsini oradan izləyirdilər. <em>Üzümçülər</em> tarix
boyu İsrail hökmdarlarını simvollaşdırıb. Üzüm bağının sahibinin
göndərdiyi <em>qullar</em> isə <em>peyğəmbərləri</em> simvolizə edib.
<em>Allahın xidmətçisi</em> və ya <em>qulu</em> adi titullardır. Musa
(<em>Yeşua 14:7</em>) və Davud (<em>2Şamuel 3:18</em>) peyğəmbər də belə
çağırılırdı. Eyni titula tez-tez peyğəmbərlərin kitablarında rast
gəlinir (<em>Amos 3:7; Yeremya 1:25; Zəkəriyyə 1:6</em>). Oğul —
<em>İsanın Özüdür</em>. İsa Məsihi dinləyənlər hər şeyi yaxşı başa
düşürdülər, çünki bütün obrazlar və təsvirlər onlara yaxşı tanış idi.
Həm də hekayənin özü İsanın dövründə İsraildə baş verə bilərdi. Ölkədə
tez-tez zəhmətkeş əhalinin iğtişaşları baş qaldırırdı. Bir çox mülkədar
və torpaq sahibləri xaricdə yaşayırdı. Bu, İsraildəkindən daha dinc və
rahat həyat axtaran yəhudilər və ya pullarını üzüm bağlarına yatıran
romalılar ola bilərdi. Qanuna görə, üzüm bağının sahibi yalnız beşinci
ilində üzüm bağının icarə haqqını ala bilərdi (<em>Levililər
19:23-25</em>). Belə olan halda, icarə haqqı məhsul şəklində ödənilirdi;
bu, məhsulun müəyyən razılaşdırılmış payı və ya yetişən məhsulun
həcmindən asılı olmayaraq, müəyyən edilmiş məbləğ şəkilində ola bilərdi.
Hekayənin özü elə də fövqəladə deyil, o, hadisələrin real vəziyyətini
əks etdirir. Məsəlin özü çox mənalıdır. Çünki Allahın Özündən bəhs
edir:</p>
<ol type="1">
<li><p>Məsəl Allahın <em>səxavətliliyindən</em> bəhs edir. Üzüm bağı
işin asan və səmərəli aparılması üçün lazım olan hər şeylə təchiz
edilmişdi. Allah insanlara bəxş etdiyi dünyaya görə çox
səxavətlidir.</p></li>
</ol>
<p>2. Məsəl Allahın <em>etibar etməsindən</em> bəhs edir. Bağın sahibi
bağını üzümçülərin ixtiyarına buraxaraq, işi bildikləri kimi idarə
etməyə izin verib getdi. Allah da bizə o qədər etibar edir ki,
həyatımızı bildiyimiz kimi idarə etmək ixtiyarını öhdəmizə buraxır. Bir
adamın dediyi kimi, «Allahın əksər şeyi özümüzün etməsinə icazə verməsi
çox gözəldir».</p>
<p>3. Məsəl Allahın <em>səbrindən</em> bəhs edir. Dəfələrlə üzüm bağının
sahibi üzümçülərə borclarını ödəmək imkanı verib. Bağın sahibi onlara
layiq olmadıqları səbri göstərib.</p>
<p>4. Məsəl Allahın <em>ədalətinin</em> son qələbəsindən bəhs edir.
Bəlkə də insanlar Allahın səbrindən istifadə edirlər, amma sonda ədalət
qalib gələcək. Allah itaətsizliyə çox dözər, lakin sonda hərəkətə
keçər.</p>
<p>Məsəl İsa Məsihdən bəhs edir:</p>
<p>1. Məsəl İsa Məsihin <em>Özünü xidmətçi deyil, Allahın Oğlu</em>
hesab etdiyini göstərir. O, bilərəkdən Özünü peyğəmbərlərdən ayırır.
Onlar xidmətçi idilər. İsa Məsih isə Oğul idi. Onun vasitəsilə Allah son
sözünü söylədi. Bu məsəl yəhudi hökmdarlarına qəsdən edilən çağırış idi:
İsa aydın şəkildə onlara Məsih olduğunu bildirirdi.</p>
<p>2. Məsəl <em>İsanın öləcəyini bildiyini</em> göstərir. Çarmıxa
çəkilmə Onun üçün gözlənilməz hadisə deyildi. İsa bilirdi ki, Onun
seçdiyi yol Onu Çarmıxa apara bilər. O, bunu bilə-bilə geri çəkilmədi —
Onun cəsarətinin böyüklüyü də məhz bundadır.</p>
<p>3. Məsəldən öyrənirik ki, <em>İsa sonda əldə edəcəyi qələbəyə
əmin</em> idi. O bilirdi ki, Onunla pis rəftar edəcəklər və sonda ölümə
təslim ediləcək. Lakin bunun son olmadığını, rədd ediləndən sonra izzətə
çatacağını da bilirdi.</p>
<p>Məsəl insandan bəhs edir:</p>
<p>1. Üzümçülər bağın sahibi hər hansı bir tədbir görmək üçün çox uzaqda
olduğuna görə varisi öldürmək və üzüm bağına yiyələnmək qərarına
gəldilər. «Yəqin bağın sahibi ölüb, buna görə ona əhəmiyyət verməsək də
olar». İnsanlar hələ də Allahın iradəsinə zidd hərəkət edib cəzasız qala
biləcəklərini düşünürlər. Amma Allah, sözün əsl mənasında, Var Olan,
yaşayan Allahdır. İnsanlar azadlıqlarından və Allahın səbrindən öz xeyri
üçün istifadə etməyə çalışırlar, lakin haqq-hesab günü mütləq
gələcək.</p>
<p>2. Əgər insan öz imtiyazlarından və vəzifəsindən imtina edirsə, onlar
başqasına veriləcək. Məsəl tarixin sonrakı gedişini — yəhudilərin rədd
edilməsini və onların sahib olduqları imtiyazların və vəzifələrin
qeyri-yəhudilərə keçməsini təsvir edir. Məsəl İmanlı Cəmiyyəti üçün çox
şey ifadə edən Əhdi-Ətiqdən bir sitatla bitir: bənnaların rədd etdiyi
daş haqqında sitat <em>Zəbur 118:22-23</em>-dən götürülüb. Rədd edilmiş
daş bütün binanı birləşdirən guşədaşına, tağın və ya tağtavanın əsas
daşına, ən vacib daşına çevriləcəkdir. Bu ayə erkən məsihçi yazıçılarını
heyran edirdi. Həmin ifadə <em>Həvarilərin İşləri 4:11</em>-də,
<em>1Peter 2:4-7</em>-də; <em>Romalılara 9:32-33</em>-də; <em>Efeslilərə
2:20</em>-də sitat kimi gətirilir və ya ona istinad edilir. Zəbur
kitabında daş dedikdə əvvəlcə İsrail xalqı nəzərdə tutulurdu. Özlərini
kainatın memarı hesab edən böyük xalqlar İsrail xalqını kiçik və
əhəmiyyətsiz hesab edirdilər. Lakin məzmurçu inanırdı ki, əhəmiyyətsiz
hesab edilən xalq bir gün Allahın planına görə dünyanın ən böyük xalqına
çevriləcək. Məsihçi yazıçıları məzmurçunun sözlərində İsa Məsihin ölümü
və dirilməsi ilə bağlı peyğəmbərliyi görürdülər.</p>
<p><strong>13-17</strong></p>
<h2 id="qeysər-və-allah-mart-1213-17">QEYSƏR VƏ ALLAH (Mart 12:13-17)
</h2>
<p>Bu epizodun arxasında tarixin acı təcrübəsi dayanır. Böyük Hirod
Romadan asılı padşah kimi İsraili idarə edir və Romaya xərac verirdi.
Hirod Romaya sadiq idi. Romalılar ona hörmət edirdilər və ona çox
azadlıq vermişdilər. B.e.ə. 4-cü ildə Hirod ölümündən əvvəl öz
padşahlığını üç hissəyə böldü. Hirod Antipa Qalileya və Pereyanı, Hirod
Filip şimal-şərqdəki vəhşi bölgələri — Traxonitis bölgəsini, İtureya və
Abileniyanı aldı. Arxela isə ölkənin cənub hissəsini, o cümlədən
Yəhudeya və Samariyanı miras aldı. Hirod Antipa və Hirod Filip qısa
zamanda padşahlığını möhkəmləndirdilər və bir sözlə, yaxşı və
müdrikcəsinə idarə etdilər. Lakin Arxela tamamilə uğursuz oldu. B.e.
6-cı ilində romalılar müdaxilə edib öz hakimiyyətlərini qurmağa məcbur
oldular. Vəziyyət o qədər ciddiləşdi ki, İsraili xərac ödəyən
yarımmüstəqil ölkə kimi saxlamaq mümkün deyildi. Roma onu əyalətə
çevirməyə və üzərinə vali qoymağa məcbur oldu. Roma əyalətləri iki cür
idi. Sakitliyin hökm sürdüyü və qoşunların mövcudluğu tələb olunmayan
əyalətlərə senat nəzarət edirdi. Həmin yerləri prokonsullar idarə
edirdi. İğtişaşların baş verdiyi və qoşunların saxlanılması lazım olan
yerlər isə imperatorun nəzarəti altında idi. Oranı idarə edən
prokuratorlar<a href="#fn43" class="footnote-ref" id="fnref43"
role="doc-noteref"><sup>43</sup></a> idi. İsrail ikinci qrupa daxil idi.
Xərac da, mahiyyətcə, birbaşa imperatora ödənilirdi. Başçı Kvirini<a
href="#fn44" class="footnote-ref" id="fnref44"
role="doc-noteref"><sup>44</sup></a> vergilərin miqdarını və ümumi
idarəçiliyi düzgün müəyyən etmək üçün ilk növbədə ölkədə əhalinin və
əmlakın siyahıyaalınmasını apardı.</p>
<p>Əhalinin daha sakit olan hissəsi bunu qaçılmaz kimi qəbul etdi, lakin
Qalileyalı Yəhuda<a href="#fn45" class="footnote-ref" id="fnref45"
role="doc-noteref"><sup>45</sup></a> adlı bir insan üsyan qaldırmağa
nail oldu. O, bəyan etdi ki, «vergi tutmaq quldarlığın tətbiqinə
bərabərdir». Yəhuda xalqı ayağa qalxmağa səslədi və dedi ki, Allah
onları bu köləlikdən yalnız əllərindən gələni etdikləri vaxt qurtaracaq.
O deyirdi ki, yəhudilərin yalnız bir hökmdarı və ağaları var — bu da
Allahdır. Romalılar, həmişə olduğu kimi, tez Yəhudanın öhdəsindən
gəldilər, lakin onun döyüş çağırışı səngimirdi. «Romalılara vergi vermək
yoxdur» şüarı bütün fanatik yəhudi vətənpərvərlərin şüarına və paroluna
çevrildi.</p>
<p>Əsasən üç növ vergi yığılırdı.</p>
<p>1. Torpaq vergisi bütün taxılın onda birini, şərab və meyvə
məhsulunun beşdə birini təşkil edirdi. Bu vergi qismən natura<a
href="#fn46" class="footnote-ref" id="fnref46"
role="doc-noteref"><sup>46</sup></a>, qismən də nağd şəkildə
ödənilirdi.</p>
<p>2. Gəlir vergisi insanın gəlirinin 1%-ni təşkil edirdi.</p>
<p>3. Adambaşına düşən vergi. Bu vergini on dörd yaşından tutmuş altmış
beş yaşına qədər olan bütün kişilər və on iki yaşından tutmuş altmış beş
yaşına qədər olan bütün qadınlar ödəməli idilər. Adambaşına düşən vergi
bir dinardan ibarət idi, yəni bir işçinin gündəlik maaşı qədər idi.
Həmin vergi sadəcə yaşamaq imtiyazı verildiyinə görə hamı tərəfindən
ödənilirdi.</p>
<p>Fariseylər və hirodçular İsaya çox incə bir sual verdilər. Onlar
yaltaqlanmaqdan başladılar. Onların iki məqsədi var idi: İsaya olan
şübhələrini dağıtmaq və Ona cavabdan yayınmaq imkanı verməmək.
Fariseylərin və hirodçuların verdiyi sual hiylənin mükəmməl nümunəsi
idi. Yəqin onlar elə düşünürdülər ki, İsanı eyni dərəcədə iki təhlükəli
pislik arasında seçim etmək məcburiyyətində qoydular. Əgər O, «qanuna
görə vergi ödənməlidir» desə, adi insanlar arasında nüfuzunu həmişəlik
itirəcək. Xalq Ona xain və qorxaq kimi baxacaq. Əgər O, vergi ödəməyin
qanuna zidd olduğunu desə, onda onlar bu barədə romalılara bildirə və
İsanı inqilabçı kimi həbs etdirə bilərlər. Çox güman, onlar İsaya çıxış
yolu olmayan tələ qurduqlarına əmin olmuşdular. İsa Məsih isə dedi:
«Mənə bir <em>dinar</em> gətirin, baxım». Yeri gəlmişkən, qeyd edə
bilərik ki, Onun Özünün bir sikkə belə pulu yox idi. Sonra İsa soruşdu:
«Sikkənin üstündəki bu təsvir və yazı kimindir?» Sikkənin üzərində
Tiberinin təsviri, əzəmətli imperatorun portreti var idi. Bütün
imperatorlar <em>Qeysər</em> titulunu daşıyırdılar. Sikkənin ətrafında
yazılmışdı ki, bu sikkə Avqustun oğlu ilahi Tiberi Qeysərindir. Arxa
tərəfində isə «Roma xalqının Ali Baş Kahini» ifadəsi yazılmışdı. Bu
epizodu başa düşmək üçün unutmamalıyıq ki, qədim dövrdə yaşayan insanlar
sikkə ilə aşağıdakı məqamları əlaqələndirirdilər:</p>
<p>1. Onlar sikkədə səlahiyyət əlaməti görürdülər. Kimsə xalqı fəth edən
kimi və ya uğurlu üsyançı olan kimi ilk növbədə öz sikkəsini kəsdirirdi.
İnsanlar padşah titulu və hakimiyyətin son sübutunu məhz bunda
görürdülər.</p>
<p>2. Sikkələrin dövriyyədə olduğu yerlərdə padşahın hakimiyyəti möhkəm
idi. Padşahın gücü onun pulunun ödəniş vasitəsi kimi qəbul edildiyi
ərazi ilə ölçülürdü.</p>
<p>3. Sikkənin üzərində padşahın təsviri və yazısı olduğuna görə bəzi
adamlar sikkənin onun şəxsi mülkü olduğuna inanırdılar.</p>
<p>Buna görə də İsa Məsih belə cavab verdi: «Tiberinin sikkələrindən
istifadə etməklə, hər nə cür olursa-olsun, siz onun İsraildəki siyasi
gücünü tanımış olursunuz. Sikkələr onun mülkiyyətidir, çünki üzərində
onun təsviri və yazısı var. Bu pulu ona verməklə, siz yalnız artıq ona
məxsus olanı verirsiniz. Pulu ona verin, amma unutmayın, həyatda elə
sahələr var ki, Qeysərə deyil, Allaha məxsusdur».</p>
<p>Bu, həm dünyəvi, həm də dini hakimiyyəti tanıdığı üçün insan
tərəfindən formalaşdırılan ən mühüm prinsipdir. Görkəmli ingilis
tarixçisi Akton bu ifadəni belə izah edir: «Bu sözlər... dünyəvi
hakimiyyətə... əvvəl heç vaxt sahib olmadığı müqəddəslik bəxş etdi, eyni
zamanda onun üçün heç vaxt tanımadığı sərhədlər qoydu. Bu sözlər
mütləqiyyətin ləğvini və azadlığın şəfəqini elan etdi». Bu ifadə eyni
zamanda həm dövlətin hüquqlarını, həm də vicdan azadlığını tanıdı.</p>
<p>Ümumiyyətlə, Əhdi-Cədid məsihçi və dövlət arasındakı əlaqənin üç
konsepsiyasını təsvir edir.</p>
<p>1. Dövlət Allah tərəfindən əvvəlcədən müəyyən edilmişdi. Dövlət
qanunları olmasaydı, insanların həyatı xaosa çevrilərdi. İnsanların
birgəyaşayışı yalnız onların birgəyaşayış qanunlarına tabe olmağa razı
olduqları halda mümkündür. Dövlət olmasaydı, insanlar bir çox dəyərli
xidmətlərdən yararlana bilməzdilər. İnsan özü üçün su, kanalizasiya,
nəqliyyat, sosial sığorta təşkil edə bilməzdi. Dövlət həyatı
asanlaşdıran və yaxşılaşdıran bir çox xidmətlər təklif edir.</p>
<p>2. İnsan dövlətin təklif etdiyi bütün nemətlərdən istifadə edə
bilməz. Roma dövləti və hakimiyyəti qədim dünyaya əvvəllər ona məlum
olmayan təhlükəsizlik hissi yaratmışdır. Bəzi ərazilər istisna olmaqla,
dənizlər quldurlardan, yollar soyğunçulardan təmizlənmişdi, vətəndaş
müharibələri sülhlə, zalım hökmdarların tərsliyi Roma ədaləti ilə əvəz
olunmuşdu. İ.C. Qodspidin yazdığı kimi, «Roma imperiyasının əzəməti
ondan ibarət idi ki, o, problemli dünyaya sülh gətirdi. Onun hakimiyyəti
altında Kiçik Asiya və Şərq uzun müddət nə əvvəl, nə də sonra heç vaxt
bilmədikləri sülh və təhlükəsizlik tapdı. Bu, <em>Paks Romana</em> —
<em>Roma dünyası idi</em>. Roma hakimiyyəti altında əyalət sakini öz
biznesini idarə edə, ailəsi üçün çörək pulu qazana, poçt yazışmaları
apara, təhlükəsiz səyahət edə bilərdi. Bütün bunlar Romanın güclü əli
sayəsində olurdu. Bu gün də insan dövlətdən aldığı imtiyazlardan
istifadə edə-edə vətəndaşlıqla bağlı öhdəliklərindən imtina edə
bilməz.</p>
<p>3. Lakin bütün bunlar müəyyən həddə qədərdir. Bununla bağlı maraqlı
bir fikir söylənmişdir. Sikkənin üzərində Qeysərin <em>təsviri</em> var
idi, buna görə sikkə onun mülkiyyəti idi. İnsan özündə Tanrının
<em>surətini</em> daşıyır — Allah insanı Öz surətində yaradıb
(<em>Yaradılış 1:26</em>). Bu səbəbdən insan Allaha məxsusdur. Buradan
belə bir nəticəyə gəlmək olar ki, əgər dövlət lazımi hüdudlarda qalırsa
və insana yalnız ədalətli tələblər irəli sürürsə, onda insan ona sadiq
qalıb xidmət etməlidir. Hər halda, insan da, dövlət də Allaha məxsusdur.
Yox, əgər dövlətlə Allahın tələbləri arasında ziddiyyət yaranarsa,
Allaha sədaqət hər şeydən üstün olmalıdır. Amma bu da bir həqiqətdir ki,
normal şəraitdə məsihçinin inancı insanı digər insanlardan daha yaxşı
vətəndaş etməlidir.</p>
<p><strong>18-27</strong></p>
<h2 id="gələcək-həyat-haqqinda-yanliş-düşüncə-mark-1218-27">GƏLƏCƏK
HƏYAT HAQQINDA YANLIŞ DÜŞÜNCƏ (Mark 12:18-27) </h2>
<p>Markın Müjdəsində bu, sadukeylərin xatırlandığı yeganə yerdir. Həm də
burada sadukeylər onlara xas olan xarakterdə təsvir olunurlar.
Sadukeylər yəhudilər arasında elə də böyük dəstə təşkil etmirdilər:
onlar aristokrat və varlılar təbəqəsindən idilər; sadukeylər dəstəsinə
kahinlər də daxil idi. Adətən, baş kahin sadukeylər arasından seçilirdi.
Sadukeylər varlılar və aristokrat təbəqəsindən olduqlarına görə həmişəki
kimi sazişçi olurdular. Çünki hər şeydən əvvəl sərvətlərini,
rahatlıqlarını və imtiyazlarını qorumaq istəyirdilər. Onların arasında
ölkəni idarə etməkdə romalılarla əməkdaşlığa hazır olan insanlar da var
idi.</p>
<p>Bəzi məsələlərdə onlar fariseylərdən çox fərqlənirdilər. Birincisi,
onlar yalnız Müqəddəs Yazıların yazılı qeydlərini tanıyır və
diqqətlərini əsasən Əhdi-Ətiqin ilk beş kitabı olan Beşliyə
yönəldirdilər. Onlar fariseylər üçün vacib olan ənənəvi şifahi hüququn
qanun və normalarını tanımırdılar. Sadukeylər yalnız Musanın yazılı
qanununa əsaslanırdılar. İkincisi, onlar nə əbədi həyata, nə cinlərin,
nə də mələklərin varlığına inanırdılar. Onlar iddia edirdilər ki,
Müqəddəs Kitabın ilk kitabında əbədi həyat barədə işarə belə yoxdur,
buna görə də əbədi həyata inanmırdılar. Bu əsasla sadukeylər İsaya fərdi
dirilmə inancına lağ edən sualla müraciət etdilər. Yəhudi hüququnda
levirat<a href="#fn47" class="footnote-ref" id="fnref47"
role="doc-noteref"><sup>47</sup></a> adlı bir qurum var idi; onun
qaydaları <em>Qanunun Təkrarı 25:5-10</em>-da əksini tapıb.</p>
<p>Əgər qardaşlar bir evdə yaşayırdılarsa (bu bənd sadukeylərin sitat
gətirdiyi qanundan çıxarılıb) və onlardan biri varis qoymadan dünyasını
dəyişirdisə, o biri qardaş onun dul qalmış arvadını almalı və ölən
qardaşın nəslini davam etdirməli idi. Uşaq doğulanda o, birinci ərin
nəsli sayılırdı. Bu qanun iki səbəbdən — adın silinməməsindən və ailədə
mülkiyyətin saxlanılmasından ötrü verilmişdi. Maraqlıdır ki, Yunan
qanunlarında da buna bənzər normalar var idi. Əgər bir yunanın böyük
var-dövləti və yalnız bir qızı var idisə, qız qadın olduğu üçün mirası
birbaşa ala bilməzdi. Amma yunan var-dövlətini və <em>subay qızını</em>
istədiyi adama verə bilərdi. Həmin adam mirasa sahib olmaq üçün hətta
artıq sahib olduğu arvaddan boşanmalı olsa belə, yunanın qızını almalı
idi. Əgər ata vəsiyyətnamə qoymadan vəfat etmişsə, ən yaxın qohumu onun
varis qızını özünə arvad olaraq tələb edə bilərdi. Bu, eyni prinsipdir.
Onun məqsədi ailədə mülkü saxlamaqdır.</p>
<p>Düzdür, sadukeylərin <em>yeddi</em> qardaş haqqında hekayə ilə bağlı
verdiyi sual mübaliğə ola bilər, lakin bu sual hamının yaxşı bildiyi
yəhudi qanunlarına əsaslanırdı. Sadukeylərin sualı belə idi: əgər
levirat qanununa əsasən bir qadın növbə ilə yeddi qardaşın arvadı
olubsa, qiyamət günündə ölülər diriləndə, o, kimin arvadı olacaq? Onlara
elə gəlirdi ki, sualı bu şəkildə verməklə, dirilmə haqqında fikrinin
gülünc olduğunu sübut etmiş oldular. İsa Məsihin cavabı isə iki hissəyə
bölünür. Birincisi, O bizim dediyimiz kimi, dirilmə <em>prinsipinə</em>
toxunur. İsa bəyan edir ki, dirilmədən sonra köhnə fiziki qanunlar artıq
qüvvədə olmayacaq. Dirilən adamlar mələklər kimi olacaqlar, evlilik kimi
fiziki və maddi problemlərin onlara heç bir aidiyyəti olmayacaq.
Əslində, İsa yeni heç nə demədi. Xanok peyğəmbərin kitabında belə bir
vəd var: «Siz səma mələkləri kimi böyük sevinc içində yaşayacaqsınız».
Barukun Apokalipsisində<a href="#fn48" class="footnote-ref" id="fnref48"
role="doc-noteref"><sup>48</sup></a> salehlərin «mələklər kimi» olacağı
deyilir. Eləcə də ravvinlərin yazılarında deyilirdi ki, gələcək həyatda
«nə yemək, nə içmək, nə dünyaya uşaq gətirmək, nə işgüzar münasibətlər,
nə qısqanclıq, nə nifrət və münaqişə olacaq. Salehlər başında çələng
Allahın izzətinə bürünəcəklər». İsa Məsih qeyd edir ki, gələcək həyatı
indiki həyat baxımından düşünmək olmaz.</p>
<p>Daha sonra İsa <em>dirilmə faktına</em> toxunur. İsa sadukeylərin çox
yüksək qiymətləndirdiyi və əbədi həyata dair heç bir dəlili olmadığını
iddia etdikləri Musanın beş kitabındakı dəlillərə istinad edir. İsa
Məsih orada belə dəlillər tapır. <em>Çıxış 3:6</em>-da Allah deyir ki,
O, İbrahimin Allahı, İshaqın Allahı və Yaqubun Allahıdır. Əgər Allah
hətta indi ulu babaların Allahıdırsa, bu o deməkdir ki, onlar hələ də
sağ olmalıdırlar, çünki yaşayan Allah ölülərin deyil, dirilərin
Allahıdır. Əgər İbrahim, İshaq və Yaqub kimi ulu babalar sağdırsa, onda
dirilmə faktı sübuta yetirilib. İsa sadukeylərin hücumlarını dəf edir.
Bu hissədəki mövzu bizim anlayışımızdan daha üstün və təcrübəmizdən
xaric olsa da, onda iki əbədi və çox qiymətli həqiqət öz əksini
tapıb.</p>
<p>1. Sadukeylər göyləri yerə bənzətməklə yanılmışdılar. İnsanlar həmişə
belə ediblər. Məsələn, ovçu olan hindular cənnəti münbit ov yeri kimi
təsəvvür edirdilər. Təbiətcə döyüşçü olan normanlar Valhallanı<a
href="#fn49" class="footnote-ref" id="fnref49"
role="doc-noteref"><sup>49</sup></a> (ölülər diyarını) bütün günü döyüşə
biləcəkləri yer kimi təsəvvür edirdilər; gecələr ölülər diriləcək,
yaralılar isə sağalacaq. Hər axşam ziyafət edib, məğlub düşmənlərin
kəllələrindən hazırlanmış kasalardan şərab içəcəklər. Dəbdəbə bilməyən
bədəvi köçəri müsəlmanlar cənnəti həyatın cismani zövqlərlə dolu olduğu
bir yer kimi təsəvvür edirdilər. Yəhudilər dənizə nifrət edirdilər, buna
görə də cənnəti dənizin olmayacağı yer kimi təsəvvür edirdilər. Bütün
insanlar ağrı və kədərdən qaçmağa çalışırlar: cənnətdə nə göz yaşı, nə
də ağrı olacaq. İnsanlar həmişə cənnəti istədikləri kimi təsəvvür
ediblər. Onlar cənnət deyəndə gözəl bir məkan təsəvvür edirlər. Birinci
Dünya Müharibəsi illərində İngiltərə qəzetində vətəni uğrunda şəhid
olanlar haqqında qısa bir şeir dərc olunmuşdu:</p>
<blockquote>
<p>Onlar şiddətli döyüşü tərk etdilər,</p>
<p>Ağır döyüşdən sonra çox yoruldular.</p>
<p>Cənnətin qapısı üzlərinə açıq idi,</p>
<p>Orada nə mühafizə, nə tikanlı məftil,</p>
<p>Nə də partlayış səsləri vardı.</p>
<p>Hər yer yaşıllığa bürünmüş,</p>
<p>Sakitlik hökm sürürdü,</p>
<p>Təpələr günəşin işığında,</p>
<p>Mavi dərələr yan-yana sakit yatırdı.</p>
<p>Üfüq boyu gözəl səmanın fonunda</p>
<p>Kiçik meşələr görünürdü.</p>
<p>Dizə qədər otların içində</p>
<p>İri ağac səmaya ucalırdı,</p>
<p>Ağır-ağır yeriyən tənbəl inəklər</p>
<p>Yaşıl çəmənlikdə otlayırdı.</p>
<p>Birdən kilsənin zəngi çalındı.</p>
<p>«İlahi, bu ki İngiltərədir» — biri dedi</p>
<p>«Bu da tennis meydançası».</p>
</blockquote>
<p>Burada sözlə ifadə olunmayan gözəllik və həqiqət var. Amma həvari
Paulun Yeşaya peyğəmbərin sözlərinə (<em>Yeşaya 64:4</em>) istinad
edərək (<em>1Korinflilərə 2:9</em>), nə dediyini unutmamalıyıq: «Allahın
Onu sevənlər üçün hazırladıqlarını nə göz görüb, nə qulaq eşidib, nə də
insan ürəyi dərk edib». Əbədi həyat təsəvvür edə biləcəyimizdən daha
möhtəşəm və əzəmətli olacaq.</p>
<p>2. Sonda İsa Məsih dirilmənin qaçılmaz və Allahla insan arasındakı
əlaqənin pozulmaz olduğunu təsdiq edir. Allah İbrahimin, İshaqın və
Yaqubun sağlığında onların dostu idi. Bu dostluğu ölüm poza bilməzdi.
Allah Ona xidmət edənlərin və Onu sevənlərin Allahı olmaqdan vaz keçə
bilməz. Məzmurçunun dediyi kimi: «Amma daim Səninlə olmuşam, mənim sağ
əlimdən tutmusan. Nəsihətinlə mənə yol göstərirsən, sonra məni şərəfə
çatdıracaqsan» (<em>Zəbur 73:23-24</em>). O, Allahla münasibətinin nə
vaxtsa pozulacağını təsəvvür belə edə bilməzdi. Bir sözlə, ölüm nədir
bilməyən bir şey varsa, o da yalnız sevgidir.</p>
<p><strong>28-34</strong></p>
<h2 id="allaha-və-insanlara-olan-sevgi-mark-1228-34">ALLAHA VƏ İNSANLARA
OLAN SEVGİ (Mark 12:28-34) </h2>
<p>İlahiyyatçılar və sadukeylər bir-birilərini bəyənmirdilər.
İlahiyyatçıların vəzifəsi Qanunu və onun bir çox qayda və normalarını
şərh etmək idi. İlahiyyatçıların işi yazılmamış ənənəvi qanunu bilmək və
tətbiq etmək idi. Sadukeylər isə həmin ənənəvi qanunu, ümumiyyətlə,
qəbul etmirdilər. Yəqin ki, ilahiyyatçılar sadukeylərin məğlubiyyətini
görəndə çox sevindilər. Onlar o dəqiqə ravvin məktəblərində tez-tez
mübahisə edilən bir sualla İsaya müraciət etdilər.</p>
<p>Yəhudilikdə bir növ ikili tendensiya var idi: bir tərəfdən Qanunu
yüzlərlə, minlərlə qayda və normaya qədər genişləndirir, digər tərəfdən
bütün Qanunu bir cümləyə, bir ümumi müddəaya sığdırır, belə demək
mümkünsə, iman yolunu qısa xülasə etməyə çalışırdılar. Bir gün yəhudi
dinini qəbul edən bir yunan ravvin Hilleldən bir cümlə ilə Qanunu
öyrətməsini xahiş etdi. Hillel dedi: «Özünə rəva bilmədiyini başqasına
rəva görmə. Qanun bundan ibarətdir. Qalanları isə şərhdir. Get və
öyrət»«. Akiba isə belə demişdi: «Qanunun ən böyük və əsas prinsipi
«Qonşunu özün kimi sev» əmridir». Saleh Şimon bu fikri belə ifadə
etmişdi: «Dünya üç şeyə — Allahın Qanununa, Ona edilən ibadətə və
məhəbbətlə idarə olunan əməllərə əsaslanır». Şammay öyrədirdi ki, Musa
peyğəmbər Sina dağında 613 nəsihət və göstəriş aldı, yəni bir ilin
günlərinin sayına görə 365 və insanların nəsillərinin sayına görə 248
göstəriş aldı. Padşah Davud 15-ci məzmurda bu 613 göstərişi on birə
endirdi.</p>
<p>Ya Rəbb, çadırında kim qalar? Müqəddəs dağında kim məskən salar?</p>
<ol type="1">
<li><p>Kamillik yolu ilə gedən,</p></li>
<li><p>Əməlisaleh olan,</p></li>
<li><p>Ürəkdən həqiqəti söyləyən,</p></li>
<li><p>Dilinə böhtan gəlməyən,</p></li>
<li><p>Dostuna yamanlıq etməyən,</p></li>
<li><p>Qonşusunu təhqir etməyən,</p></li>
<li><p>Şərəfsizə xor baxan,</p></li>
<li><p>Rəbdən qorxanlarasa hörmət edən,</p></li>
<li><p>Zərərinə olsa belə, andından geri dönməyən,</p></li>
<li><p>Sələmlə pul verməyən,</p></li>
<li><p>Təqsirsizin əleyhinə işləmək üçün rüşvət almayan.</p></li>
</ol>
<p>Yeşaya peyğəmbər onları altı bəndə endirir (<em>Yeşaya
33:15</em>):</p>
<p>1. Salehlik yolu ilə gedən,</p>
<p>2. Doğru sözlər danışan,</p>
<p>3. Zorakılıqla əldə edilən qazancı rədd edən,</p>
<p>4. Əlini rüşvətdən uzaq tutan,</p>
<p>5. Qatillərin qurduğu qəsdə fikir verməyən,</p>
<p>6. Pisliyə qarşı gözlərini yuman</p>
<p>Yüksəkliklərdə yaşayacaq, təpələrin başındakı qalalar onun dayağı
olacaq.</p>
<p>Mikeya peyğəmbər 6-dan 3-ə salır (<em>Mikeya 6:8</em>):</p>
<p>Ey insan, Allah sənə yaxşı olanı bildirdi;</p>
<ol type="1">
<li><p>Ədalət yaratmaqdan,</p></li>
<li><p>Məhəbbət göstərməyi sevməkdən,</p></li>
<li><p>İtaətkarcasına Allahınla bir yol getməkdən başqa</p></li>
</ol>
<blockquote>
<p>Rəbb səndən nə istəyir ki?</p>
</blockquote>
<p>Yeşaya peyğəmbər bu üç göstərişi ikiyə endirdi (<em>Yeşaya
56:1</em>):</p>
<ol type="1">
<li><p>Ədaləti qoruyun,</p></li>
<li><p>Salehliyə əməl edin.</p></li>
</ol>
<p>Nəhayət, Habaqquq peyğəmbər bu göstərişləri birə endirir
(<em>Habaqquq 2:4</em>):</p>
<p>Amma saleh adam imanı ilə yaşayacaq.</p>
<p>Bu onu göstərir ki, ravvinlər nəinki Qanunu genişləndirməyə, həm də
onu xülasə etməyə çalışmışdılar. Əslinə baxanda, bunlar iki fəlsəfi
məktəbdən ibarət idi: biri Qanunun daha vacib və daha az əhəmiyyətli
tərəflərinin olduğuna, başa düşmək və yadda saxlamaq vacib olan böyük
prinsiplərin olduğuna inanırdı. Uzun illər sonra Avqustinin dediyi kimi,
«Allahı sev və istədiyini elə». Amma bu cür münasibətə etiraz edən və
saysız-hesabsız qaydaların yerinə yetirilməsini məcburi hesab edənlər də
olub. Onlar qaydaların əhəmiyyəti arasında fərq qoymağa cəhd göstərməyi
belə son dərəcə təhlükəli hesab edirdilər. İsaya bu sualı verən
ilahiyyatçı yəhudi dünyagörüşündə ən mühüm məsələsinə toxundu. İsa Məsih
cavabında iki böyük əmri bir araya gətirərək dedi: «Dinlə, ey İsrail!
Allahımız Rəbb yeganə Rəbdir». Bir cümlə yəhudilik imanının bütün
etiqadını ehtiva edir (<em>Qanunun Təkrarı 6:4</em>). Buna <em>şema</em>
deyilirdi. <em>Şema</em> — <em>dinləmək</em> mənasını verən felin qədim
ibrani dilində əmr formasıdır və adını yuxarıda qeyd olunan ayədən
almışdı.</p>
<p>Bu ayə üç halda istifadə edilirdi.</p>
<ol type="a">
<li><p>Sinaqoqlarda ibadət həmişə bu ayə ilə başlayırdı. Bu gün də
belədir. Bütün <em>şema</em> <em>Qanunun Təkrarı 6:4-9; 11:13-21; Saylar
15:37-41</em>-də verilib. Bu, Allahın tək Allah olduğuna dair
bəyanatdır. Bu, yəhudi monoteizminin əsası idi.</p></li>
<li><p><em>Şemadan</em> üç parça dua <em>qutucuqlarına</em> —
<em>filakterisa</em> qoyulurdu (<em>Matta 23:5</em>).
<em>Filakteris</em> ortodoksal yəhudinin dua zamanı alnına və biləyinə
taxdığı, iman etiqadını xatırladan kiçik dəri qutucuqlardır. Həmin dua
qutucuqlarının taxılmasının əsasını və göstərişini yəhudi <em>Qanunun
Təkrarı 6:8</em>-də tapırdı.</p></li>
<li><p><em>Şema</em> <em>mezuza</em><a href="#fn50" class="footnote-ref"
id="fnref50" role="doc-noteref"><sup>50</sup></a> adlandırılan kiçik
silindrdə saxlanılırdı və indi də saxlanılır. <em>Mezuza</em> hər bir
yəhudi evinin qapısına və evin hər otağının qapısına bərkidilir ki,
yəhudilərə hər girişdə və çıxışda Allahı xatırlatsın.</p></li>
</ol>
<p>İsa Məsih bu cümləni ilk əmr kimi söyləyəndə, hər bir yəhudi Onunla
razılaşmalı idi. «Qonşunu özün kimi sev». Bu, <em>Levililər</em>
kitabından <em>19:18</em>-dən olan sitatdır. Orijinal mətndə
<em>qonşu</em> sözü <em>yəhudini</em>, yəni həmqəbilədən olan adamı
nəzərdə tuturdu. Bu qayda nifrət edilə bilən bütpərəstlərə şamil
edilmirdi. Lakin İsa bu sözləri yəhudilərə aid etmədən sitat gətirdi. O,
köhnə Qanunu götürüb, onu yeni məna ilə doldurdu.</p>
<p>İsa Məsih yeni bir şey etdi — O, bu iki əmri birləşdirdi. Əvvəllər
heç bir ravvin bunu etməmişdi. Təxminən b.e.ə. 100-cü ildə naməlum
müəllif tərəfindən patriarxların adından <em>On İki Patriarxın
Vəsiyyətnaməsi</em> adı altında bir sıra traktatlar yazılmışdı.</p>
<p>İssakarın vəsiyyətnaməsində (5:2) biz oxuyuruq:</p>
<blockquote>
<p>«Rəbbi sev, qonşunu da sev,</p>
<p>Kasıblara və zəiflərə şəfqətlə davran».</p>
</blockquote>
<p>Həmin vəsiyyətnamədə (7:6) biz yenə oxuyuruq:</p>
<blockquote>
<p>«Mən Rəbbi, eləcə də hər kəsi bütün qəlbimlə sevmişəm».</p>
</blockquote>
<p>Danın Vəsiyyətnaməsində isə yazılıb:</p>
<blockquote>
<p>«Ömrünüz boyu Rəbbi və bir-birinizi sadiq ürəklə sevin».</p>
</blockquote>
<p>Lakin İsaya qədər heç kim bu iki əmri birləşdirməmişdi. İsa Məsih
üçün iman yolu — Allahı və insanları sevmək demək idi. O, deyərdi ki,
insan Allaha olan sevgisini ancaq insanlara göstərdiyi sevgi ilə sübut
edə bilər. İlahiyyatçılar belə şərhi böyük məmnuniyyətlə qəbul etdilər
və bu cür məhəbbətin bütün qurbanlardan daha üstün olduğunu
təsdiqlədilər. Beləcə İsanın sözləri Onun dövründə yaşayan insanların və
xalqının ən ali istəklərinə cavab verdi. Əhdi-Ətiq dövründə Şamuel
peyğəmbər demişdi: «Rəbb Öz sözünə itaət edilməsindən xoşu gəldiyi qədər
yandırma qurbanı və başqa qurbanlardan xoşu gələrmi? Bax itaət etmək
qurbandan, qulaq asmaq qoçların iç piyindən daha yaxşıdır» (<em>1Şamuel
15:22</em>). Huşə peyğəmbər isə Allahın belə dediyini eşitmişdi: «Çünki
Mən qurban deyil, məhəbbət istəyirəm» (<em>Huşə 6:6</em>). Amma
məhəbbəti ayinlərlə əvəz etmək həmişə daha asandır. Allaha edilən həqiqi
ibadətə həyat prinsipi kimi deyil, İmanlı Cəmiyyətinin funksiyası kimi
yanaşmaq həmişə daha asandır. Kahin və levili yaralı səyyahın yanından
sakitcə keçə bildilər, çünki onlar məbəddə keçirilən ibadət mərasiminə
tələsirdilər. Bu ilahiyyatçı isə müasirlərindən daha irəli getdi və
İsanın hörmətini qazandı.</p>
<p>İsa ona «Sən çox irəli getmisən. Bəlkə daha da irəli gedib Mənim
düşüncə və hərəkət tərzimi qəbul edəcəksən. O zaman sən Allahın
Padşahlığının əsl vətəndaşı olacaqsan» deyəndə, yəqin ki, Onun
gözlərində sevgi və yalvarış var idi.</p>
<p><strong>35-36</strong></p>
<h2 id="davud-oğlu-mark-1235-37a">DAVUD OĞLU (Mark 12:35-37a) </h2>
<p>Bu hissəni başa düşmək bizim üçün çətindir. Çünki burada başa
düşmədiyimiz fikirlər səsləndirilir və sübutlardan istifadə olunur.
Ancaq Yerusəlim Məbədinin həyətində dinləyən izdiham üçün burada
anlaşılmaz və çətin bir şey yox idi. İnsanlar Müqəddəs Yazıların bu cür
mübahisə və istifadə üslubunu yaxşı bilirdilər. Ona görə biz əvvəlcə bu
hissəni bir az aydınlaşdırmağa çalışacağıq. Azərbaycan dilində Müqəddəs
Kitabda 35-ci ayə belə tərcümə olunub: «Niyə ilahiyyatçılar Məsih
Davudun Oğludur deyirlər?» Əhdi-Cədidin ilk kitablarında indiki kimi,
<em>Məsih</em> sözü heç vaxt xüsusi isim kimi istifadə edilmirdi.
Faktiki olaraq, bu hissədə həmin söz müəyyən artiklla işlənir. Ona görə
də o, burada hərfi mənasında tərcümə edilməlidir. <em>Məsih</em> və
<em>Maşiah</em> eyni mənaya malik olan yunan və ibrani sözləridir —
<em>Məsh olunmuş</em>. Bu titul ona görə işlədilirdi ki, qədim
zamanlarda padşah təyin olunanda, onu padşahlığa məsh edirdilər, yəni
sözün hərfi mənasında <em>onun başına yağ çəkirdilər</em>. Bu gün də
məsh edilmə tacqoyma mərasiminin bir hissəsidir. Beləcə <em>Məsih</em> —
<em>Allahın məsh olunmuş Padşahını</em>, Öz xalqını xilas etmək üçün
Allahdan gələcək böyük Padşahı bildirir. Buna görə İsa «Niyə
ilahiyyatçılar Məsih Davudun Oğludur deyirlər?» sualı verəndə, heç də
Özünü nəzərdə tutmurdu. Əslində, O soruşur: «İlahiyyatçılar gələcək
Allahın məsh etdiyi Padşahın Davud padşahın oğlu olduğunu necə iddia edə
bilərlər?» Bunu sübut etmək üçün İsa bu arqumenti irəli sürür. O,
<em>Zəbur 110:1</em>-dən sitat gətirir: «Rəbb mənim Ağama dedi: «...
Sağımda otur»«.</p>
<p>Yəhudilər bütün məzmurların padşah Davud tərəfindən yazıldığına
inanırdılar. Onlar inanırdılar ki, bu məzmur gələcək Məsihdən bəhs edir,
padşah Davud isə Gəlməli Olanı <em>öz Rəbbi</em> adlandırır. İsa da sual
verir ki, padşah Davud onun oğlu olduğu güman edilən şəxsə necə Rəbb
deyə müraciət edə bilər? İsa burada nə öyrətmək istəyir? <em>Davudun
Oğlu</em> — Məsihin bütün titullarından ən xarakterik olanı idi.
Yəhudilər padşah Davudun nəslindən Gəlməli Olan, Allahın göndərəcəyi
Xilaskarı gözləyirdilər (<em>Yeşaya 9:2-7; 11:1-9; Yeremya 23:5 və ardı,
33:14-18; Yezekel 34:23 və ardı, 37:24; Zəbur 89:20 və ardı</em>).
İnsanlar, xüsusən izdiham içində İsanı bu adla çağırırdılar (<em>Mark
10:47 və ardı; Matta 9:27; 12:23; 15:22; 21:9,15</em>). İsanın, doğrudan
da, padşah Davudun oğlu olması, yəni onun nəslindən gəlməsi bütün
Əhdi-Cədiddə rast gəlinir (<em>Romalılar 1:3; 2Timoteyə 2:8; Matta
1:1-17; Luka 3:23-38</em>).</p>
<p>Yuxarıda qeyd edilən Mattanın və Lukanın Müjdəsində İsanın nəsil
şəcərələri Onun, həqiqətən, padşah Davudun nəslindən olduğunu sübut
etməli idi. İsa Məsih padşah Davudun oğlu olduğunu inkar etmir. İsa
deyir ki, O, padşah Davudun oğludur, hətta nəinki oğlu, həm də
<em>Rəbbidir</em>. Lakin bütün problem onda idi ki, Davud oğlu titulunu
qalib Məsih ideyası, siyasi və milli ideyalar, məqsəd və səylərlə sıx
bağlayırdılar. Buna görə də İsa deyirdi ki, hamının dərk etdiyi kimi
<em>Davud oğlu</em> titulu Ona aid deyil, çünki O — Rəbdir. Rəbb sözü
(yunanca <em>kürios</em>) yəhudi Yazılarının yunan dilindəki
versiyasında Yahve (Yehova) sözünün birbaşa tərcüməsidir. Bu addan
istifadə edəndə insanların düşüncələri həmişə Allaha yönəlirdi. Eyni
zamanda İsa deyirdi ki, O, yer üzündə Özü üçün səltənət qurmaq üçün
deyil, <em>insanlara Allahı tanıtmaq üçün</em> gəlib. Burada da İsa
həmişə israrla çalışdığı şeyi edir: O, insanları yer üzündə imperiya
quracaq qalib və mübariz Məsih ideyasından azad etmək, əvəzində Allahın
məhəbbətini insanlara çatdıracaq qul-Məsihi, Allahın qulu ideyasını
aşılamaq istəyir.</p>
<p><strong>37-40</strong></p>
<h2 id="yanliş-din-mark-1237-40">YANLIŞ DİN (Mark 12:37-40) </h2>
<p>Əhdi-Cədidin ayələrə bölünməsi ilk dəfə XVI əsrdə Stefan tərəfindən
edilib. Deyirlər ki, o, bunu evdən mətbəəyə gedən yolda edirmiş. Bu
hissə elə də yaxşı bölünməyib. Bəlkə də həmin yer düzəldilməli olan bir
neçə yerdən biridir. Çox güman, camaat böyük məmnuniyyətlə teoloji
söhbətlərdən çox ilahiyyatçıların ifşasını dinləyirdi. Bəzi insanlar
ifşa edən söhbətlərdən daha böyük həzz alır, nəinki adi
söhbətlərdən.</p>
<p>İsa Məsih burada ilahiyyatçılara qarşı bir neçə ittiham irəli sürür.
İlahiyyatçılar uzun paltarda gəzməyi xoşlayırdılar. Ətəkləri yerlə
sürünən uzun paltarlar nüfuzlu insanın əlaməti idi: belə paltar geyinən
adam nə tələsə, nə də işləyə bilirdi. Onu bekar və hamının hörmət etdiyi
insanlar geyinirdi. Amma ola da bilsin ki, bu ifadənin başqa mənası var.
<em>Saylar 15:38</em>-ci ayəyə əsasən, yəhudilər Allahın seçilmiş xalqı
olduqlarını xatırlatmaq üçün üst geyimlərinin ətəyinə qotaz tikirdilər.
Ola bilsin, ilahiyyatçılar xüsusi mövqelərini vurğulamaq üçün
geyimlərinin ətəyinə böyük qotaz taxırdılar (<em>Matta 23:5 ilə müqayisə
edin</em>). Hər necə də olsa, ilahiyyatçılar diqqəti özlərinə cəlb
edəcək şəkildə geyinməyi xoşlayırdılar. Onlar xoşlayırdılar ki, insanlar
onları bazar meydanlarında böyük hörmətlə salamlasınlar. <em>Rabbi</em>
titulun özü «mənim müəllimim» deməkdir. Belə müraciət onların
şöhrətpərəstliyini daha da artırırdı. Eləcə də ilahiyyatçılar
sinaqoqlarda bütün hörmətli insanların oturduğu baş kürsüdə və Müqəddəs
Yazıların saxlandığı Əhd sandığının önündə oturmağı xoşlayırdılar. Baş
kürsüdə oturanların bir üstünlüyü var idi: onları görməmək mümkün
deyildi. İbadətə gələnlər onlara hörmətlə baxırdılar. Ziyafətlərdə
ilahiyyatçılar yuxarı başı tutmağı xoşlayırdılar. Qədim dövrdə ziyafət
zamanı rütbələr siyahısına ciddi riayət olunurdu. Birinci yer sahibin
sağ tərəfində, ikincisi yer isə sol tərəfində tutulurdu. Daha sonra
nömrələmə sahibin sol tərəfindən başlayaraq, masanın ətrafında
dolanırdı. Hansısa insanın cəmiyyətdəki əhəmiyyətini onun tutduğu yerə
görə asanlıqla müəyyən etmək olardı.</p>
<p>Onlar dul qadınların evlərini yeyib-dağıdırdılar. Bu, çox ciddi
ittihamdır. Özü də mənşəcə farisey olan tarixçi İosif Flavi yəhudi
tarixindəki intriqa dövrlərindən danışarkən deyir: «Fariseylər
əcdadlarının qanunlarını mükəmməl bildiklərinə görə öyünürdülər və
insanları inandırırdılar ki, Allah onları (fariseyləri) yüksək
qiymətləndirir... Beləcə onlar bəzi qadınlara öz fikirlərini aşılayaraq
onları ovsunlamışdılar». Yəqin ki, bunun arxasında bu səbəblər dururdu:
ilahiyyatçı verdiyi təlimə və nəsihətlərə görə məvacib ala bilmirdi.
Güman edilir ki, onların hər birinin öz sənəti var idi, bununla da
dolanışığını təmin edirdilər. Eyni zamanda ilahiyyatçılar xalqı
inandırırdılar ki, bir ravvinə rahat həyat bəxş etməkdən yüksək vəzifə
və imtiyaz ola bilməz, ravvini bu cür dəstəkləyən hər bir şəxs səmavi
akademiyada yüksək mövqe qazanacaq. Müxtəlif dini şarlatanlar qadınları
və sadə insanları aldadırdılar. İlahiyyatçıların və fariseylərin uzun
duaları məsələ çevrilmişdi. Deyirdilər ki, onların duaları Allaha deyil,
insanlara hesablanıb. Onlar elə yerlərdə və elə bir şəkildə dua
edirdilər ki, hamı onların nə qədər mömin olduqlarını görə bilsin. Bu
hissədə İsa, həmişə olduğu kimi, üç şeyə qarşı xəbərdarlıq edir.</p>
<p>1. Şöhrət və yüksək vəzifə qazanmaq istəyinə qarşı xəbərdarlıq.</p>
<p>Bu gün də bir çox insanlar İmanlı Cəmiyyətində Allahın xalqına
ürəkdən xidmət etmək istədikləri üçün deyil, buna layiq olduqlarını
düşündükləri üçün hansısa vəzifəyə sahib olurlar. Çoxları İmanlı
Cəmiyyətində vəzifəyə məsuliyyətdən çox imtiyaz kimi baxırlar.</p>
<p>2. Xüsusi hörmətdən zövq almaq istəyinə qarşı xəbərdarlıq. Demək olar
ki, hamı ona hörmətlə yanaşmasını istəyir, insanın təbiəti belədir.
Lakin məsihçiliyin əsası məhz ondan ibarətdir ki, insan yüksəlməyə yox,
kiçilməyə hazır olmalıdır. Monastırların birində abbat<a href="#fn51"
class="footnote-ref" id="fnref51" role="doc-noteref"><sup>51</sup></a>
vəzifəsini tutmalı olan mömin rahib haqqında bir hekayə var. Onun
görünüşü o qədər təvazökar idi ki, monastıra çatanda heç kim onu rahib
kimi qəbul etmədi. Buna görə onu mətbəxə qab yumağa göndərdilər. O, heç
bir söz demədən, ona tapşırılan vəzifəni tutmağa belə cəhd etmədən
qab-qacaq yumağa getdi və nökərin görməli olduğu digər işləri də yerinə
yetirdi. Anlaşılmazlıq bir qədər sonra — yepiskop monastıra gələndə
aradan qaldırıldı. Beləcə təvazökar rahib öz əsl vəzifəsini tutdu. Sırf
hörmət və ehtirama görə vəzifədə olan adam xidmətinə böyük səhvlə
başlayır. Yalnız öz baxışlarını dəyişəndən sonra o, Allahın və
insanların xidmətçisi ola bilər.</p>
<p>3. Dindən və iman yolundan öz xeyri üçün istifadə etmək cəhdlərinə
qarşı xəbərdarlıq. Bu gün də dini əlaqələr şəxsi mənfəət və irəliləyiş
üçün istifadə edilə bilər. Ancaq bu, İmanlı Cəmiyyətinə ona vermək üçün
deyil, ondan nəsə almaq üçün gedənlərə qarşı xəbərdarlıqdır.</p>
<p><strong>41-44</strong></p>
<h2 id="ən-böyük-hədiyyə-mark-1241-44">ƏN BÖYÜK HƏDİYYƏ (Mark 12:41-44)
</h2>
<p>Məbəddə bütpərəstlər üçün nəzərdə tutulmuş həyətlə qadınların həyəti
arasında gözəl bir darvaza var idi. Ola bilsin, İsa mübahisələrdən və
Məbədin keçidlərindəki müzakirələrdən sonra sakit qalmaq üçün
bütpərəstlərin həyətinə getdi. Qadınların həyətində öz formasına görə
«Borular» adlanan on üç ədəd qutu var idi. Onların hər biri müəyyən
məqsədlər üçün — məsələn, qurbanlıq taxıl, şərab və ya yağ almaq üçün
nəzərdə tutulmuşdu. Həmin yerdə gündəlik təqdimlər və Məbəd xərcləri
üçün ianə qutuları da var idi. Bir çox insanlar qutulara böyük məbləğdə
ianə atırdılar. Budur, dul bir qadın gəldi və qutuya yunanca
<em>lepton</em> adlanan iki qara qəpik qoydu. <em>Lepton</em> hərfi
mənada <em>nazik</em> deməkdir. Bu, dinarın 1/124-i olan ən kiçik sikkə
idi. Lakin İsa dedi ki, bu kasıb dul qadın ianə qutusuna hamıdan çox pul
atdı. Çünki başqaları asanlıqla verə biləcəklərini verdilər, onların
pulu hələ çox idi. Dul qadın isə dolanmaq üçün əlində nə var idisə,
hamısını verdi. Bu bizim üçün ianə verməyin gözəl nümunəsidir.</p>
<p>1. Əsl ianə xeyirxah və qurban verən ürəkdən irəli gəlməlidir.
İanənin qədəri önəmli deyil, əsas ianəni verən adam üçün onun dəyərli
olmasıdır. Əsl səxavətli insan o kəsdir ki, verdiyi bəxşiş onu incitsə
belə, ürəkdən verir. Əksər adamın Allah yolunda ianə verməsini
xeyirxahlıq və fədakarlıq adlandırmaq olmaz. Çox az adam Allahın
işlərinə daha çox ianə vermək üçün rahatlıqlarından məhrum olmağa
hazırdır. Əgər ianələr dilə tutmaq yolu ilə əldə edilirsə (əksəriyyəti
verməkdən imtina edir) və bunun əvəzində ianə verənlər əyləncə və ya
maddi dəyərlər şəklində nəsə almırlarsa, demək, bu, İmanlı Cəmiyyətinin
əsl tənəzzülünə və məsihçiliyin uğursuzluğuna işarədir. Yalnız
bəzilərimiz bu hekayəni utanmadan oxuya bilər.</p>
<p>2. Həqiqi ianə vermək tədbir görməməkdir. Bəlkə bu qadının yalnız
qəpik-quruşu var idi, bəlkə də, bu, əhəmiyyətsiz pul idi, amma bir şey
aydındır — qadın əlində olan hər şeyi Rəbbə verdi. Bunda böyük həqiqət
var. Bizim faciəmiz də elə bundadır: biz heç də nə özümüzü, nə
həyatımızı, nə də hansısa fəaliyyətimizi tamlığı ilə Məsihə həsr edirik.
Demək olar ki, həmişə özümüz üçün nəsə saxlayırıq. Çox nadir hallarda
əlimizdə olanları qurban verməyə və özümüzdən imtina etməyə hazır
oluruq.</p>
<p>3. İki qəpik qurban verən bir insanın səxavətinin nümunəsinin
Əhdi-Cədid və İsa Məsihin dövründən bizə qədər gəlib çatması heyrətamiz
və diqqətəlayiqdir. Bəzilərimizə elə gələ bilər ki, onun Məsihə verə
biləcəyi maddi sərvətləri və ya şəxsi bəxşişi azdır. Lakin belə adam
özündə olanları toplayıb Onun ixtiyarına versə, İsa dünya və bizim üçün
ağlımıza belə gətirmədiyimiz şeylər edə bilər.</p>
