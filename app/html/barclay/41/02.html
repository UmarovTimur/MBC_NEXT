<h1>2-ci fəsil </h1>
<p><strong>1-5</strong></p>
<h2 id="rədd-edilə-bilməyən-iman-mark-21-5">RƏDD EDİLƏ BİLMƏYƏN İMAN
(Mark 2:1-5)</h2>
<p>İsa Məsih sinaqoqları gəzib qurtardıqdan sonra Kefernahuma qayıtdı.
Onun gəlişi haqqında xəbər dərhal ətrafa yayıldı. Ümumiyyətlə,
İsraildəki həyat sosial xarakter daşıyırdı. Hər səhər evlərin qapısı
açılır və istəyən hər kəs içəri girə bilərdi. Əgər ev sahibi təklikdə
qalmaq istəyirdisə, qapı ancaq o vaxt bağlanırdı. Qapının açıq olması
hamını evə dəvət etmək demək idi. Burada haqqında danışılan ev sadə idi,
dəhlizi yox idi və qapı birbaşa küçəyə açılırdı. Buna görə də izdiham
evi doldururdu, insanlar qapıda toplaşır və hər kəs İsanı dinləmək
arzusu ilə alışıb yanırdı. Budur, həmin izdihamın içində iflic olmuş
dostunu xərəkdə daşıyan dörd nəfər peyda oldu. Onlar izdihamın arasından
keçə bilmədilər. Buna baxmayaraq, ağıllı davrandılar. İsraillilərin
evlərinin damları, adətən, yastı olurdu. Həmin damlardan dincəlmək və
sakitlik axtarmaq üçün istifadə olunurdu. Oraya çöldən pilləkənlərlə
çıxılırdı. Evin quruluşu iflic adamın dostlarını belə qərar verməyə
vadar etdi. Dam bir-birindən təxminən bir metr məsafədə bir divardan
digərinə çəkilmiş yastı tirlərdən ibarət idi. Tirlər arasındakı məsafə
gillə sıxılmış çırpılarla doldurulurdu, üstü əhəngdaşı gili ilə
örtülürdü. Bütün damlar, demək olar ki, alçaq olurdu. Çox vaxt evlərin
damını ot basırdı. İki tir arasındakı boşluğu dolduran çırpını sökməkdən
asan heç nə ola bilməzdi. Belə etmək evə çox da ziyan vurmurdu, zərəri
asanlıqla aradan qaldırmaq mümkün idi. Beləcə, dörd nəfər iki tir
arasından çırpıları çıxarıb, dostunu İsanın ayaqları önünə endirdilər.
Belə böyük imanı görən İsa Məsih, yəqin ki, gülümsədi və iflicə baxıb
dedi: «Oğlum, günahların bağışlandı». İnsanı bu şəkildə sağaltmaq qəribə
görünə bilər. Lakin o dövrdə İsraildə bu, təbii hal idi. Yəhudilər
inanırdılar ki, günah və iztirab bir-birinə bağlıdır. Onlar iddia
edirdilər ki, kimsə əzab çəkirsə, deməli, günah edib. Bunu Əyyubun
dostları da deyirdilər: «Kimdir günahsız məhv olan?» deyə Temanlı Elifaz
soruşdu (<em>Əyyub 4:7</em>). Ravvinlərin belə bir məsəli var idi: «Elə
bir əzab çəkən yoxdur ki, bütün günahları bağışlanmazdan əvvəl şəfa
tapsın». Bu gün də inkişaf etməmiş xalqlar və tayfalar arasında belə
fikirlərə rast gəlirik. Pol Turnye öz kitabında yazır: «Məgər
missionerlər bizə vəhşi xalqların xəstəliyi pis hesab etdiklərini
demədilərmi? Hətta bəzi məsihçilər də xəstə olanda, Rəbbin süfrəsini
qəbul etməyə cəsarət etmirlər. Çünki inanırlar ki, Allah onlardan üz
döndərib». Yəhudilərin nəzərində xəstələr Allahın qəzəbləndiyi
şəxslərdir. Doğrudur, günah bir çox xəstəliklərin səbəbidir. Amma çox
vaxt həmin günah xəstənin özünün deyil, başqa insanların günahı olur.
Biz xəstəliyi yəhudilər kimi birbaşa günahla əlaqələndirmirik. Lakin hər
bir yəhudiyə görə, əvvəlcə günahların bağışlanması, sonra şəfa lazımdır.
Məsih əvvəlcə iflicə dedi: «Oğlum! Allah sənə qəzəblənmir, hər şey yaxşı
olacaq». Qaranlıqdan qorxan uşağa bu cür davranırlar. İnsanın qəlbini
Allahın qəzəbinə tuş gələr, Ondan uzaq düşər deyə qorxudan dəhşət
bürüyürdü. Budur, indi yük qaldırıldı və şəfa tamamlandı. Bu, gözəl
hekayədir: İsa həmişə bizə deyir: «Oğlum, Allah sənə qəzəblənmir. Evə
qayıt və qorxma».</p>
<p><strong>6-12</strong></p>
<h2 id="təkzibedilməz-əsas-mark-26-12">TƏKZİBEDİLMƏZ ƏSAS (Mark 2:6-12)
</h2>
<p>Gördüyümüz kimi, izdiham İsanın ətrafına toplaşmışdı. Buna görə də
yəhudilərin rəsmi rəhbərləri Ona diqqət yetirdilər. Yəhudilərin ali
məhkəməsi Ali Şura idi.</p>
<p>Ali Şuranın əsas vəzifələrindən biri ortodoks imanını qoruyub
saxlamaq idi. Məsələn, Ali Şuranın vəzifəsi hər cür yalançı
peyğəmbərləri təqib etmək idi. Elə təəssürat yaranır ki, Ali Şura İsanı
izləmək üçün casuslar göndərmişdi. Beləcə onlar Kefernahuma gəlmişdilər.
Şübhəsiz ki, onlar izdiham arasında başda oturub, ətrafda olanları
tənqidi şəkildə izləyirdilər. İsanın iflicə «günahların bağışlandı»
söyləməsi onları heyrətə saldı. Çünki yəhudi inancına görə, yalnız Allah
günahları bağışlayır. İnsanın buna iddia etməsi Allaha küfr hesab
olunurdu. Bu, küfr idi. Küfr isə ölümlə, daşqalaqla cəzalandırılırdı
(<em>Levililər 24:16</em>). Ancaq görünür, Ali Şuranın nümayəndələri
hələ İsaya açıq hücum etməyə hazır deyildilər. İsa isə onların nə
düşündüklərini görürdü. Buna görə də Özü onlara meydan oxumaq və onların
ərazisində onları mübarizəyə çağırmaq qərarına gəldi.</p>
<p>Bütün yəhudilər kimi, ilahiyyatçılar da əmin idilər ki, xəstəlik və
günah bir-biri ilə bağlıdır. Günah edən xəstənin özü idi. Buna görə də
İsa Məsih onlardan soruşdu: «Bax hansı daha asandır? İflicə «günahların
bağışlandı» deməkmi, yoxsa «Qalx, döşəyini götür və yeri!» demək?» Axı
istənilən şarlatan «Günahların bağışlandı» deyə bilərdi. Amma heç kəs öz
sözlərinin doğruluğunu nümayiş etdirə bilməzdi. Belə bəyanat heç bir
sınağa məruz qalmır. Amma «Qalx və yeri!» söyləmək — dərhal baş verməli,
deyilənləri dərhal sübut və ya təkzib etmək üçün nəsə demək idi. Buna
görə İsa, əslində, belə dedi: «Siz deyirsiniz ki, Mənim günahları
bağışlamağa haqqım yoxdur? Axı siz xəstə adamın günahkar olduğuna,
günahları bağışlanmazdan əvvəl sağala bilməyəcəyinə inanırsınız?! Yaxşı,
onda özünüz baxın!» İsa sözünü dedi və xəstə şəfa tapdı. İlahiyyatçılar
öz tələlərinə düşdülər. Onların inancına görə, xəstə insan günahları
bağışlanmayana qədər şəfa tapa bilməzdi. İflic isə sağaldı, bu da o
demək idi ki, onun günahları <em>bağışlandı</em>. Beləliklə, İsanın
günahları bağışlamağa qadir olması iddiası doğru çıxdı. Yəqin, İsa Məsih
bir qrup ilahiyyatçıları, qanun və hüquq mütəxəssislərini tamamilə
heyrətə saldı. Daha pisi isə o idi ki, onlar nəinki çıxılmaz vəziyyətə
düşdülər, həm də buna bərk qəzəbləndilər.</p>
<p>Bu barədə ətraflı danışsaq daha yaxşı olar: əgər belə davam etsəydi,
onda bütün ortodoks yəhudi inancı sarsılar və məhv olardı. Belə etməklə
İsa Öz ölüm əmrini imzaladı. O, bunu yaxşı bilirdi. Bəs İsanın günahları
bağışlaya bilməsi nə deməkdir? Bunun üç izahı ola bilər.</p>
<p>1. Biz bunu belə başa düşə bilərik: İsa Məsih Allahın bağışlanmasını
insanlara <em>çatdırdı</em>. Padşah Davud günah edəndə və Natan
peyğəmbər onu ifşa edib dəhşətə gətirəndə, Davud həlimləşdi. O,
təvazökarlıqla günahını etiraf edəndə Natan peyğəmbər dedi: «Rəbb sənin
günahını sildi, ölməyəcəksən» (<em>2Şamuel 12:13</em>). Natan peyğəmbər
Davudun günahlarını bağışlamadı, o, Davuda Allahın bağışlanmasını
çatdırdı və onu buna əmin etdi. Beləcə biz də deyə bilərik: İsa bunu
etməklə iflici Allahın onun günahlarını bağışladığına əmin etdi. Bu,
doğrudur, amma görünür, hələ hər şey demək deyil.</p>
<p>2. Biz bunu belə başa düşə bilərik ki, İsa bunu etməklə Allahın
təmsilçisi kimi davrandı. İsa Məsih deyir: «Ata heç kəsi mühakimə etmir,
lakin hökm çıxarmağı Oğulun ixtiyarına verib» (<em>Yəhya 5:22</em>).</p>
<p>Əgər qərar İsa Məsihə həvalə edilibsə, o şəxs bağışlanmalıdır. İnsan
bənzətməsini götürək. Düzdür, bənzətmə həmişə kamil deyil, lakin
bənzətmə ilə biz sırf insani baxımından düşünmək imkanı əldə edirik.
İnsan başqasına etibarnamə verə bilər, yəni özünün bütün malını və
var-dövlətini onun ixtiyarına verə bilər. O, razılıq verir ki, başqası
onun adından hərəkət etsin və bu hərəkətləri onun özününkü kimi qəbul
etsinlər. Təsəvvür edə bilərik ki, Allah İsaya münasibətdə məhz bu cür
davrandı. Allah İsaya Öz səlahiyyətini və imtiyazlarını verdi. İsanın
dediyi sözlər Allahın sözləri idi.</p>
<p>3. Lakin biz bu hissəni başqa cür də anlaya bilərik. Biz İsa Məsihdə
Allahın insanlarla münasibətini tamamilə aydın görə bilərik. Amma
Allahın insanlara münasibətini insanlar tamamilə fərqli təsəvvür
edirdilər. Bu münasibət həmişə nəsə tələb edən, sərt Hakim münasibəti
deyildi. Bu, mükəmməl sevgi, sevgiyə can atan və bağışlamaq istəyən
qəlbin münasibəti idi.</p>
<p>Gəlin yenə də insan bənzətməsindən istifadə edək. Lyuis Haynd
novellalarının<a href="#fn12" class="footnote-ref" id="fnref12"
role="doc-noteref"><sup>12</sup></a> birində atasını necə tanıdığından
danışır: o, həmişə ona hörmət edir və onunla fəxr edirdi. Lakin onun
münasibətində həmişə böyük qorxu var idi. Bir bazar günü o, atası ilə
imanlı cəmiyyətinə getmişdi. Həmin gün hava çox isti, yuxu gətirən və
darıxdırıcı idi. Lyuis Hayndı yuxu tuturdu. O, yuxuladıqca göz qapaqları
bağlanırdı. O, başını dik saxlaya bilmirdi. Birdən atasının əlinin
qalxdığını gördü, əmin idi ki, atası onu ya itələyəcək, ya da vuracaq.
Lakin atası sakitcə gülümsəyərək onu çiyinlərindən qucaqladı və oğlunun
daha rahat və sakit olması üçün özünə tərəf çəkdi. Həmin gündən etibarən
Lyuis Haynd atasının düşündüyü kimi olmadığını və onu sevdiyini başa
düşdü. İsa da insanlara və Allaha <em>münasibətdə</em> eyni şeyi etdi.
O, sözün əsl mənasında, yer üzündəki insanlara Allahın bağışlanmasını
gətirdi. İsa Məsih olmadan insanlar heç vaxt bunu təsəvvür edə
bilməzdilər. İsa həmin xəstəyə dedi: «Sənə deyirəm: sən burada, yer
üzündə indi bağışlanmısan». İsa Allahın insanlara necə münasibət
bəslədiyini göstərdi. İsa «Mən bağışlayıram» deyə bilərdi, çünki Allah
Onun vasitəsilə «Bağışlayıram» dedi.</p>
<p><strong>13-14</strong></p>
<h2 id="haminin-nifrət-etdiyi-insanin-çağrisi-mark-213-14">HAMININ
NİFRƏT ETDİYİ İNSANIN ÇAĞRISI (Mark 2:13-14) </h2>
<p>Getdikcə sinaqoqların qapıları İsanın üzünə bağlanırdı. Onunla
ortodoksal yəhudi inancının nəzarətçiləri arasında müharibə gedirdi.
İndi O, daha sinaqoqlarda deyil, gölün sahilində təlim öyrədirdi. Onun
məbədi açıq səma altında idi, günbəzi qübbə, kafedrası təpə və ya
balıqçı qayığı idi. Məhz burada Allahın Oğlu Allahın evi sayılan
yerlərdən qovulanda dəhşətli vəziyyət başlayır.</p>
<p>O, gölün sahilində gəzir və öyrədirdi. Adi yəhudi ravvinlər də belə
öyrədirdi. Ravvinlər bir şəhərdən digərinə gedəndə, yaxud açıq səma
altında gəzəndə, tələbələri onların ətrafına toplaşır, onlarla gedir və
danışdıqlarına qulaq asırdılar. İsa da bütün ravvinlərin etdiyi kimi
etdi.</p>
<p>Qədim dünyanın ən mühüm yolları Qalileyadan keçirdi. Bir adamın
dediyi kimi, «Yəhudeyanın yolları heç bir yerə aparmır, amma bütün
yollar Qalileyadan keçir». İsrail Avropa ilə Afrikanı birləşdirən körpü
idi, bütün quru yollar İsraildən keçirdi. Böyük sahil yolu Dəməşqdən
başlayıb Qalileyaya, Kefernahuma və Karmel dağın yamacı ilə Saron vadisi
boyunca Qəzza vasitəsilə Misirə aparırdı. Bu yol o dövrdə dünyanın ən
böyük yollarından biri idi.</p>
<p>Digər yol isə Aralıq dənizi sahilindəki Akra limanından İordan çayı
ilə Ərəbistana və Roma İmperiyasının sərhədlərinə gedib çıxırdı. Bu yol
ordu legionlarının və ticarət karvanlarının getdiyi yol idi.</p>
<p>İsrail həmin dövrdə ikiyə bölünmüşdü. Yəhudeya Roma valisi tərəfindən
idarə olunan Romanın bir əyaləti idi. Qalileya isə Böyük Hirodun oğlu
tetrarx Hirod Antipa tərəfindən idarə edilirdi. İtureya və Traxonitis
bölgəsini əhatə edən şərq ərazisini Hirodun başqa oğlu tetrarx Filip
idarə edirdi. Filipin idarəçiliyi altında olan bölgədən Hirod Antipanın
hakimiyyəti altında olan yoladək səyahətçinin gəldiyi ilk şəhər
Kefernahum idi. Ora sərhəd şəhəri idi, ona görə də orada gömrük idarəsi
var idi. Həmin dövrdə ixrac və idxal rüsumları ödənilirdi. Göründüyü
kimi, bu rüsumlar Kefernahumda yığılırdı. Matta məhz orada işləyirdi.
Düzdür, Zakkaydan fərqli olaraq, o, Roma hakimiyyətinə deyil, Hirod
Antipaya xidmət edirdi. Buna baxmayaraq, ona vergi yığan adam kimi eyni
nifrət göstərilirdi.</p>
<p>Bu hissədən biz Matta və İsa haqqında bir şey öyrənirik.</p>
<p>1. Mattaya çox nifrət edirdilər. Cəmiyyətdə vergi yığanlara heç vaxt
hörmət edilmirdi. Qədim dövrdə onlara sadəcə nifrət edilirdi. Çünki
insanlar nə qədər vergi ödəməli olduqlarını dəqiq bilmirdilər.
Vergiyığanlar da nə qədər bacarırdısa, bir o qədər çox alırdılar. Artıq
olanı ciblərinə qoyurdular. Hətta Lukian<a href="#fn13"
class="footnote-ref" id="fnref13" role="doc-noteref"><sup>13</sup></a>
kimi bir yunan yazıçısı vergiyığanları zinakarlar, əclaflar, yaltaqlar
və fırıldaqçılarla bir sıraya qoymuşdu. İsa Məsihə heç kimə lazım
olmayan bir insan lazım idi. İsa hər kəsin dost adlandırmağa utandığı
bir adama Öz dostluğunu təklif etdi.</p>
<p>2. Görünür, həmin vaxt Mattanın ürəyi narahatlıqla dolu idi. Yəqin
ki, o, artıq İsa Məsih haqqında nəsə eşitmişdi. Ola bilsin, o, izdiham
arasında dəfələrlə İsanın vəzlərinə qulaq asıb və bu onun ürəyini
həyəcanlandırmışdı. Lakin o, həmin vaxt hörmətli adamların yanına gedə
bilmirdi. Onlara görə o, murdar idi. Onlar hətta onunla iş görməkdən
imtina edərdilər. Hyu Redvud London sahilindən qadınların toplantısına
gələn bir qadının hekayəsindən danışır. O, çinli bir kişi ilə yaşayırdı.
Onun toplantıya özü ilə gətirdiyi qarışıq irqli bir uşağı da var idi.
Toplantı qadının xoşuna gəldi və tez-tez oraya gəlməyə başladı. Bir gün
yepiskop müavini ona yaxınlaşdı: «Xahiş edirəm, bir daha bura gəlməyin».
Qadın ona sual dolu nəzərlərlə baxdı. Yepiskop müavini izah etdi: «Əgər
siz bura gəlməyə davam etsəniz, başqa qadınlar buraya gəlməyəcəklər».
Qadın böyük kədərlə ona baxdı. «Cənab, — qadın dedi, — bilirəm ki, mən
günahkaram. Məgər günahkar heç bir yerə gedə bilməz?» Xoşbəxtlikdən,
Xilas Ordusu bu qadını tapdı və onu Məsihə qaytardı. Nə qədər ki bu
dünyaya itmişləri axtarıb tapan və xilas etmək üçün Gələn Mattanı
tapmamışdı, o da eynilə bu vəziyyətdə idi.</p>
<p>3. Bu hissədən biz İsa haqqında bir şey öyrənirik. O, Mattanı
çağıranda gölün sahilindən keçirdi. Böyük bir alimin dediyi kimi: «İsa
gəzəndə belə, fürsət axtarırdı». İsanın heç vaxt boş vaxtı olmayıb. Əgər
O, gəzərkən Allah üçün bir nəfər tapmalı olsaydı belə, onu axtarıb
tapardı. Biz də gəzəndə Məsih üçün insanları axtarsaydıq, necə böyük
məhsul yığa bilərdik!</p>
<p>4. İsanın bütün şagirdləri arasında Matta hamıdan çox qurban verdi.
O, sözün əsl mənasında, hər şeyi kənara qoyub İsanın ardınca getdi.
Şimon Peter, Andrey, Yaqub və Yəhya öz balıqçı qayıqlarına geri qayıda
bilərdilər. Tutmaq üçün həmişə çoxlu balıq və qayıtmaq üçün köhnə sənət
var idi. Matta isə qayıtmaq üçün heç bir ümid yeri qoymadı.</p>
<p>Bir anda bir hərəkətlə, bir çevik qərarla o öz vəzifəsindən
birdəfəlik əl çəkdi. Bir daha geri qayıda bilməyəcəyi vergiyığan işindən
imtina etdi. Vacib qərarlar, adətən, vacib insanlar tərəfindən verilir,
lakin buna baxmayaraq, hər bir insanın həyatında qərar vermək, seçim
etmək anı gəlir. Məşhur adamlardan biri uzun səfərlərə çıxmağa adət
etmişdi. Bir gün o, asanlıqla üstündən keçə bilməyəcəyi geniş axının
yanına gəldi. O, əvvəlcə paltosunu o biri tərəfə atdı, beləliklə, geriyə
qayıtmayacağına dair qərar verdi. O, axını keçmək qərarına gəldi və
bunun üçün hər şeyi etdi.</p>
<p>Matta Məsihin ardınca getməklə hər şeyi riskə atdı və yanılmadı.</p>
<p>5. Belə qərar verməklə Matta üç şey əldə etdi.</p>
<p>a) <em>O, rüsvayçı keçmişinə həmişəlik son qoydu</em>. Həmin andan
etibarən o, insanların gözünə baxa bilirdi. Ola bilsin ki, o, bundan
sonra kasıb yaşayar və həyatı daha da çətinləşərdi. Rahat həyat
həmişəlik sona çatardı. Amma həmin andan etibarən onun əlləri təmiz idi,
əlləri təmiz olduğuna görə vicdanı da rahat idi.</p>
<p>b) <em>O, işini itirdi, amma daha vacib bir şey tapdı</em>.</p>
<p>Bir adamın dediyi kimi, Matta qələmindən başqa hər şeydən imtina
etdi. Alimlər Mattanın yazdığı Müjdənin ilk Müjdə olduğunu hesab
etmirlər. Lakin onlar bu Müjdənin bəşər tarixində ən mühüm Sənədlərdən —
İsanın təlimlərindən bəhs edən ilk yazılı hesabat olduğunu və bu sənədin
Matta tərəfindən yazıldığını düşünürlər. Yaxşı yaddaşa, qələmlə sistemli
işləmək vərdişinə malik olan Matta dünyaya İsanın təlimləri haqqında
kitab bəxş edən ilk həvari idi.</p>
<p>c) Ən qəribəsi odur ki, Mattanın cəsarətli qərarı ona ən az axtardığı
şeyi — <em>heç vaxt unudulmayan dünya şöhrəti gətirdi</em>. Mattanın adı
hamıya İsanın həyat hekayəsinin ötürülməsi ilə əbədi bağlı olan bir
insan adı kimi məlumdur. Əgər Matta çağırışı qəbul etməsəydi, o öz
bölgəsində yalnız insanların nifrət etdiyi və pis şöhrət qazanan insan
kimi pis nüfuz əldə edərdi. Çağırışı qəbul etməklə o, insanlara İsa
Məsihin sözlərini qələmə alan adam kimi dünya miqyasında şöhrət qazandı.
Allah Ona görə hər şeyi riskə atan insanı heç vaxt tərk etmir.</p>
<p><strong>15-17</strong></p>
<h2 id="kimin-daha-çox-köməyə-ehtiyaci-var-mark-215-17">KİMİN DAHA ÇOX
KÖMƏYƏ EHTİYACI VAR (Mark 2:15-17) </h2>
<p>İsa Məsih yenə meydan oxuyaraq Özünü müdafiə edir. Matta İsanın
ardınca gedəndə Onu öz evinə dəvət etdi. Təbii ki, Matta İsanı özü üçün
kəşf edərək, bu kəşfi öz dostları ilə bölüşmək istəyirdi, çünki dostları
da onun kimi idi. Bəli, başqa cür də ola bilməzdi: axı Matta özünə onu
bütün hörmətli və imanlı insanlar cəmiyyətindən ayıran bir peşə
seçmişdi. O özünə özü kimi dostlar tapmışdı. İsa bu dəvəti məmnuniyyətlə
qəbul etdi. Həm də Mattanın dostları Onunla ünsiyyət qurmağa can
atırdılar. İsa ilə dövrünün ilahiyyatçıları, fariseyləri və ortodoksal
ibadət əhli arasındakı fərqi görməkdən daha yaxşı bir şey yoxdur. Həmin
insanlarla günahkarlar belə ünsiyyət qurmaq istəməzdi, çünki onlara
soyuq qınaq və təkəbbürlü nəzərlərlə baxardılar. Belə insanlar günahkar
onların yanına gəlməmiş, ondan uzaqlaşardılar. Yəhudilər Qanuna riayət
edənlərlə <em>am-haaretlər</em>, yəni cahillər arasında böyük fərq
qoydular. Cahillər fariseylərin bütün norma və qaydalarına əməl etməyən
sadə kütlə idi. Möminlərə bu insanlarla ortaq bir şey etmək qadağan
edilirdi. Qanuna ciddi əməl edən adamın onlarla ümumi heç nəyi ola
bilməzdi: onlarla danışa, səyahət edə, imkan daxilində onlarla işgüzar
münasibətlər qura bilməzdi; öz qızını belə bir insana ərə vermək onu
vəhşi heyvanlara verməyə bərabər idi. Onları ziyarət etmək və ya belə
insanları evinə qonaq dəvət etmək qadağan idi. Mattanın evinə gəlib, bir
masa arxasında oturub onun dostları ilə söhbət edən İsa dövrünün
fariseylərinin norma və göstərişlərinə məhəl qoymadı. Bu insanların
hamısının əxlaqi baxımdan günahkar olduğuna bir an belə inanmaq lazım
deyil. Günahkar, <em>hamartolos</em> sözü ikiqat mənaya malikdir. Bir
mənası — insanın əxlaq qanunlarını pozmasıdır, digər mənası isə insanın
ilahiyyatçılar və qanunşünaslar tərəfindən işlənib hazırlanan normalara
əməl etməməsidir. Nikah sədaqətini pozan, donuz əti yeyən, oğurluq edən
və ya qətl törədən, yemək yeməzdən əvvəl müəyyən edilmiş qaydada
əllərini lazımi şəkildə yumayan şəxslərin hamısı günahkar idi. Şübhəsiz
ki, Mattanın qonaqları arasında əxlaq qanunlarını pozanlar və natəmiz
həyat tərzi sürən insanlar çox idi. Amma çox güman, elələri da var idi
ki, onların yeganə günahı qanunşünasların yazılmamış normalarını pozmaq
idi.</p>
<p>İsa yolverilməz davranışına görə ittiham ediləndə, O, çox sadə cavab
verdi: «Həkim ona ehtiyac olan yerə gedir. Həkim sağlamlara deyil,
xəstələrə lazımdır. Mən də belə davranıram. Mən də Mənə daha çox
ehtiyacı olan xəstələrin yanına gedirəm». 17-ci ayə, həqiqətən, böyük
məna daşıyır. İlk baxışdan belə görünür sağlam adamın İsaya heç də
ehtiyacı yoxdur. Amma məsələ burasındadır ki, İsa özünü çox yaxşı hesab
edənlərə, heç bir köməyə ehtiyacı olmayanlara kömək edə bilməz. Ancaq
günahkar olduğunu bilən və ürəyində şəfaya susayan günahkar üçün İsa hər
şeyi edə bilər. Heç nəyə ehtiyacı olmadığını düşünən insan özü ilə İsa
arasında sədd çəkir. Nəyəsə ehtiyacı olduğunu hiss edən adamın cibində
isə Onunla görüşməyə dəvət daşıyır.</p>
<p>Mömin yəhudilərin günahkarlara münasibətində, doğrudan da, iki məqam
üstünlük təşkil edirdi.</p>
<p>1. <em>Nifrət</em>. Ravvinlər deyirdilər: «Cahil insan heç vaxt mömin
ola bilməz». Qədim yunan filosofu Heraklit çox təkəbbürlü aristokrat
idi. Skifin adlı bir adam Heraklitin kəşflərini şeirə çevirməyə
çalışırdı ki, sadə və savadsız insanlar onları oxuyub başa düşə
bilsinlər. Heraklit buna epiqramla cavab verdi: «Mən Heraklitəm. Nəyə
görə siz savadsızlar məni özünüzlə bir tutursunuz? Mən sizin üçün yox,
məni başa düşənlər üçün zəhmət çəkmişəm. Mənim gözümdə bir insan otuz
minə bərabərdir, amma saysız-hesabsız izdiham birinə dəyməz». O, camaata
xor baxırdı. İlahiyyatçılar və fariseylər sadə insanlara xor baxırdılar,
İsa isə onları sevirdi. İlahiyyatçılar və fariseylər öz rəsmi
möminliklərinin alçaq kürsüsündə dayanıb günahkara yuxarıdan aşağı
baxırdılar; İsa isə günahkarla birlikdə gəzir, oturur və onu ayağa
qaldırırdı.</p>
<p>2. <em>Qorxu</em>. Möminlər günahkarların başqalarını
yoluxduracağından qorxurdular. Onlar qorxurdular ki, günah onlara da
yoluxa bilər. Onlar yoluxucu xəstəliyə yoluxmamaq üçün onu müalicə
etməkdən imtina edən həkimə bənzəyirdilər. Yalnız İsa başqalarını xilas
etmək istəyindən ötrü Özünü unudurdu. Məsihin böyük xidmətçilərindən
biri S.T. Stadd şeirdən belə sitat gətirməyi xoşlayırdı: «Bəzi insanlar
kilsə zənginin cingiltisi altında yaşamağı xoşlayırlar, mən isə cəhənnəm
həyətində xilasetmə məntəqəsi qurmaq istəyirəm». Ürəyində nifrət və
qorxu olan insan heç vaxt insan tutan balıqçı ola bilməz.</p>
<p><strong>18-20</strong></p>
<h2 id="şən-dəstə-mark-218-20">ŞƏN DƏSTƏ (Mark 2:18-20) </h2>
<p>Qanuna riayət edən qatı yəhudilər tez-tez oruc tuturdular. Ancaq
yəhudi dinində yalnız bir məcburi oruc günü var idi — Kəffarə günü.
Yəhudilərin öz günahlarını etiraf edib bağışlanma əldə etdikləri gün
<em>oruc günü</em> adlanırdı. Bundan əlavə, ortodoksal yəhudilər həftədə
iki dəfə — bazar ertəsi və cümə axşamı oruc tuturdular. Amma onu
deməliyik ki, oruc səhər saat 6-dan axşam saat 6-ya qədər davam etdiyi
üçün göründüyü qədər ciddi deyildi. Bundan sonra adi yemək yeyilirdi.
İsa orucun əleyhinə deyildi. İnsanın oruc tutmasının bir çox səbəbi var.
İnsan <em>intizama</em> görə sevdiyi şeylərdən imtina edə bilərdi ki,
onlar onun üzərində deyil, o onların üzərində səlahiyyət sahibi olduğuna
əmin olsun. İnsan ona görə oruc tuta bilərdi ki, onlardan asılı
olmadığına və onlardan imtina edə biləcəyinə əmin olsun. Öz
rahatlığından və xoşladığı şeylərdən imtina etməklə, onları daha çox
dəyərləndirə bilsin.</p>
<p>Öz evini qiymətləndirməyin daha yaxşı yolu evdən kənarda uzun müddət
yaşamaqdır. Eləcə də Allahın ənamlarını daha çox dəyərləndirməyin ən
yaxşı yolu — bir müddət onlardan məhrum olmaqdır. Artıq qeyd edildiyi
kimi, oruc tutmaq üçün səbəblər var. Fariseylərə gəlincə isə, problem
onda idi ki, onların çoxu özlərini göstərmək üçün oruc tuturdular.
Beləcə onlar <em>insanların</em> diqqətini öz möminliklərinə cəlb
edirdilər. Onlar hətta üzlərini ağ rənglə boyayıb oruc günlərində
səliqəsiz paltarda gəzirdilər ki, hamı onların oruc tutduğunu görsün və
sədaqətlərinə heyran olsun. Eyni zamanda onların orucu <em>Allahın</em>
diqqətini möminliklərinə cəlb etməli idi. Onlar hesab edirdilər ki, belə
davranış Allahın nəzərini cəlb edəcək. Fariseylərə görə, oruc özlərini
göstərmək ayini idi. Orucun dəyəri — onun ayin olmasında deyil, qəlbin
daxili ehtiyacının olmasındadır.</p>
<p>Şagirdlərinin niyə oruc tutmadığını fariseylərə izah edərkən İsa
aydın bir mənzərədən istifadə etdi. Yəhudi toyundan sonra gənc cütlük
bal ayına getmir, evdə qalırdı. Bir həftə ərzində onlar evin qapısını
açıq saxlayır, ziyafət verir və şənlənirdilər. Zəhmətlə dolu həyatda toy
həftəsi insan üçün ən xoşbəxt həftə idi. Həmin həftə ərzində bəyin yaxın
dostları, gəlinin yaxın rəfiqələri dəvət olunurdu. Onları <em>bəylə
gəlinin sağdışı və soldışı</em> adlandırırdılar. İsa Öz şagirdlərini toy
mərasimində seçilmiş qonaqlarla müqayisə edərək sağdışa və soldışa
bərabər tutdu. Əslində, belə bir ravvin qaydası var idi: «Nikah
mərasimində iştirak edən hər kəs onların sevincini azaldan bütün dini
qaydalardan azad edilirdi». Doğrudan da, toya dəvət olunan qonaqlar hər
cür orucdan azad idilər. Bu sevincin açarı ondan ibarətdir ki, insan özü
üçün Məsihi aşkar edir və Onunla birlikdə olur. Yapon cinayətkarı Tokiçi
İşi hədsiz qəddarlığı və amansızlığı ilə seçilirdi: o, qəddarcasına
kişiləri, qadınları və uşaqları öldürürdü. O, tutulub həbs olunanda onu
iki kanadalı xanım ziyarət etdi. Onlar Tokiçi İşi ilə söhbət belə edə
bilmədilər. O, vəhşi heyvan baxışı ilə onları süzdü. Gedərkən onlar
ümidlə Müqəddəs Kitab qoyub getdilər ki, bəlkə onu oxuyar. O, Müqəddəs
Kitabı oxudu. Məsihin Çarmıxa çəkilmə hekayəsi onu dəyişdirib başqa bir
insan etdi. Bir qədər sonra İşini edam kürsüsünə aparmağa gələndə, o,
daha vəhşi, qəzəbli heyvan deyil, gülərüz, nurlu bir insan idi. Çünki
qatil İşi yenidən doğulmuşdu. Onun yenidən doğulmasının əlaməti səmimi
təbəssüm idi. Məsihdəki həyat ancaq sevinc gətirə bilər.</p>
<p>Lakin bütün hissə üfüqdə bulud kimi yüksələn qorxunc əlamətlə başa
çatır. İsa Məsih bəyin dostları arasından aparılacağı gündən danışanda,
təbii ki, heç kim onun mənasını başa düşmürdü. Hətta onda Öz yolunun
başlanğıcında İsa Məsih Onu qarşıda gözləyən Çarmıxını gördü. Ölüm Onu
qəfil yaxalamadı. Buna baxmayaraq, O Öz yolunu seçdi. Bu, əsl
cəsarətdir. Bu onu gözləyən edam yolundan çəkindirilməsi qeyri-mümkün
olan bir adamın portretidir.</p>
<p><strong>21-22</strong></p>
<h2 id="qəlbən-gənc-qalmaq-ehtiyaci-mark-221-22">QƏLBƏN GƏNC QALMAQ
EHTİYACI (Mark 2:21-22) </h2>
<p>İsa Məsih yaxşı bilirdi ki, Onun gətirdiyi xəbər olduqca yenidir. O,
həm də yaxşı başa düşürdü ki, Onun həyat tərzi mömin müəllimlərin,
ravvinlərin həyat tərzindən çox fərqlidir. O, insanın bu yeni həqiqəti
ağılla dərk edib qəbul etməsinin çətin olduğunu yaxşı anlayırdı. O,
insanın təşəbbüskar və cəsarətli ağlının nə qədər vacib olduğunu
göstərən iki nümunə çəkir.</p>
<p>İsa heç kimin etmədiyi kimi, hamıya məlum olan sadə təsvirləri tapmaq
və öz çıxışlarında istifadə etmək ənamına malik idi. O, dəfələrlə sadə
şeylər vasitəsilə Allaha gedən yol və yol nişanlarını açıqlayır. O,
hamıdan yaxşı «burada və indi»dən «orada və sonra»ya keçid edirdi. İsa
hesab edirdi ki, «yer üzü səmavi şeylərlə doludur». O, Allaha o qədər
yaxın idi ki, ətrafında hər şey Ona Allah haqqında danışırdı. Bir adam
bazar günü günortadan sonra çox məşhur şotlandiyalı kahinlə kənddə
gəzintisindən bəhs edirdi. Onlar uzun-uzadı söhbət edirdilər.
«Söhbətimizi nədən başlayırıqsa başlayaq, bu Şotland kahin həmişə Allaha
birbaşa aparan yol tapırdı». İsa Məsih hara baxırdısa, həmişə birbaşa
Allaha yönəlirdi.</p>
<ol type="1">
<li><p>İsa köhnə paltara yeni yamaq vurmağın təhlükəsindən danışırdı.
Markın işlətdiyi yunan sözü yamağın tamamilə yeni materialdan
hazırlandığını, istifadə olunmamış və yuyulmamış olduğunu, buna görə də
hələ daralmadığını bildirir. Belə yamaqlı paltar yağışda islanan kimi
yeni yamaq kiçiləcək və köhnəsindən qat-qat möhkəm olduğu üçün onu
cıracaq. Gün gələcək ki, artıq onu bərpa etmək mümkün olmayacaq — hər
şeyi yenidən etmək lazım gələcək. Martin Lüterin dövründə Roma katolik
kilsəsinin bütün sui-istifadələrini yamamaq artıq mümkün deyildi,
<em>Reformasiya, transformasiya dövrü</em> gəlib çatmışdı. Con Veslinin
dövründə Anqlikan kilsəsinin yamaqları tükənmişdi. O getdiyi kilsəni
tərk etmək istəmirdi, amma sonda buna məcbur oldu. Çünki yalnız yeni
qardaşlıq layiqli ola bilərdi. Bəlkə biz də çox vaxt köhnəni atıb,
tamamilə yenisini başlamaq lazım olan yerləri yamamağa
çalışırıq.</p></li>
</ol>
<p>2. Qədim dövrlərdə şərab tuluqlarda saxlanılırdı. O vaxt bizdəki kimi
butulka yox idi. Təzə tuluqlar müəyyən elastikliyə malik idi. Zaman
keçdikcə onlar sərtləşir və elastikliyini itirirdi. Yeni şərab hələ də
qıcqırmağa davam edirdi. Bunun nəticəsində qazlar əmələ gəlir, bu da öz
növbəsində təzyiq yaradırdı. Təzə tuluq bu qazların təzyiqi altında
genişlənirdi. Köhnə, sərt və quru tuluqlar isə partlayırdı. Onda həm
şərab, həm də tuluq xarab olurdu. İsa insanlardan çevik ağıl tələb
edirdi. Öz vərdişlərində və düşüncələrində sadiq durmaq təhlükəlidir.
C.A. Findli bir dostunun deyimini sitat gətirir: «Əgər bir nəticəyə
gəlmisənsə, deməli, ölmüsən». Bununla o demək istəyirdi ki, insan nəsə
barədə düşünməyi dayandıranda və öz qərarlarında möhkəm duranda, onlara
öyrəşib sevəndə, yeni düşüncələri qəbul etmək, yeni yollar axtarmaq
bacarığını itirəndə, o, fiziki sağ olsa da, əqlən və ruhən ölü olur.</p>
<p>İnsan yaşlandıqca, demək olar ki, bütün yeni və tanımadığı hər şeyə
qarşı durmağa başlayır. Zaman keçdikcə insana vərdişlərini və həyat
tərzini dəyişmək çətin olur. Cənubi Hindistan Birləşmiş İmanlı
Cəmiyyətinin yaradılması ilə bağlı müzakirələrdə iştirak edən Lesli
Nyubicin deyir ki, işi ən çox gecikdirən məsələ budur: «Əgər biz bunu
etsək, nəyə nail olacağıq?». Sonda kimsə qısaca dedi: «Məsihçinin hara
getdiyini soruşmağa haqqı yoxdur». İbrahim peyğəmbər də hara getdiyini
bilməyərək yola çıxdı (<em>İbranilərə 11:8</em>). İbranilərə Məktubun
həmin fəslində biz məşhur ayəni oxuyuruq: «Yaqub ölərkən Yusifin hər iki
oğluna iman vasitəsilə xeyir-dua verdi və öz dəyənəyinin başına söykənib
Allaha səcdə etdi» (<em>İbranilərə 11:21</em>). Artıq ölümün gəldiyini
hiss edərək qərib qoca dəyənəyini əlindən buraxmırdı. Ömrünün son gününə
qədər o, hələ də yola çıxmağa hazır idi. Məsihçi çağırışının zirvəsinə
yüksəlmək istəyən imanlılar təşəbbüskar və cəsarətli düşüncə tərzini
qoruyub saxlamalıdırlar. Bir dəfə mən bu sözlərlə bitən məktub aldım:
«Siz səksən üç yaşınızda hələ də böyüyürsünüz ...» Məsihin tükənməz
sərvətlərinə sahib olduğumuz halda niyə də olmasın?</p>
<p><strong>23-28</strong></p>
<h2 id="həqiqi-və-saxta-möminlik-mark-223-28">HƏQİQİ VƏ SAXTA MÖMİNLİK
(Mark 2:23-28) </h2>
<p>Yenə də İsa Məsih sərt şəkildə ilahiyyatçılar tərəfindən hazırlanmış
qayda və normalara qarşı çıxır.</p>
<p>İsa və şagirdləri Şənbə günü taxıl zəmiləri sahəsindən keçərkən
sünbülləri qoparıb yeməyə başladılar. Şagirdlər bunu adi gündə
etsəydilər, bunda qınanan və qadağan olunan heç nə olmazdı (<em>Qanunun
Təkrarı 23:25</em>). Səyyah oraqdan istifadə etmədiyi üçün o, sərbəst
şəkildə sünbülləri qıra bilərdi. Ancaq bu vəziyyətdə hər şey Şənbə günü
baş verir. Şənbə günü isə, sözün əsl mənasında, minlərlə xüsusi norma və
qaydalarla məhdudlaşırdı, yəni bütün işlər qadağan edilmişdi. Bütün
işlər otuz doqquz növə bölünmüşdü. Onlar arasında dörd cür fəaliyyət var
idi — əkmək, biçmək, taxıl döymək və un hazırlamaq. Şagirdlər öz
əməlləri ilə, demək olar ki, bütün bu dörd qaydanı pozmuşdular və
əslində, Qanun pozucuları hesab edilməli idilər. Bizim üçün bu, dəhşətli
görünə bilər, amma ravvinlərin nəzərində bu, ölümcül günah idi.</p>
<p>Fariseylər dərhal öz ittihamlarını irəli sürüb, İsanın şagirdlərinin
qanunu pozduqlarını bildirdilər. Fariseylər gözləyirdilər ki, İsa o
dəqiqə şagirdlərini dayandıracaq. Lakin O, fariseylərə onların sözü ilə
cavab verdi. İsa <em>1Şamuel 21:1-6</em>-da qeyd olunan epizoddan sitat
gətirdi. Davud canını qurtarmaq üçün qaçıb Noh şəhərindəki Hüzur
çadırına gəldi və kahinlərdən çörək istədi. Amma orada kahinlər üçün
nəzərdə tutulan çörəkdən başqa heç nə yox idi. Təqdis çörəkləri haqqında
isə <em>Çıxış 25:23-30</em>-da yazılıb. Bu, uzunluğu təxminən 90 sm, eni
50 sm və hündürlüyü 70 sm olan xalis qızılla örtülmüş masanın üzərinə
qoyulmuş on iki çörək idi. Həmin masa Hüzur çadırında Ən Müqəddəs yerin
qarşısında dayanırdı, çörəklər isə bir növ Allaha təqdim edilən qurban
idi. Onlar həftədə bir dəfə dəyişirdilər. Çörəkləri yenisi ilə
dəyişəndə, onlar kahinlərə məxsus olurdu, onları ancaq kahinlər yeyə
bilərdi (<em>Levililər 24:9</em>). Amma Davud ehtiyac duyduğu vaxtda
çörəkləri götürüb yedi. İsa fariseylərə göstərdi ki, Müqəddəs Yazılarda
da insan ehtiyacının bütün bəşər, hətta ilahi qanunlardan üstün olduğuna
dair nümunə var. İsa dedi: «İnsan Şənbə günü üçün deyil, Şənbə günü
insan üçün yaradılıb». Bu, tamamilə aydın idi. İnsan Şənbə gününü idarə
edən bu süni qanun meydana gəlməzdən əvvəl yaradılmışdır. İnsan norma və
qaydaların qurbanı və qulu olmaq üçün yaradılmayıb. Qayda və normalar
insan həyatını yaxşı və dolğun etmək üçün yaranıb. İnsan Şənbənin quluna
çevrilməməlidir. Şənbə günü onun həyatını daha yaxşı etmək üçün
mövcuddur.</p>
<p>Bu hissədə unutduğumuz bəzi həqiqətlər yazılıb.</p>
<p>1. İman yolu norma və hüquq toplusu deyil. Əgər bu məsələni dərindən
araşdırsaq, bazar gününə riayət edilməsi vacibdir. Lakin iman yolunda
bazar gününə riayətdən daha əhəmiyyətli problemlər var. Əgər insan
imanlı olmaqdan ötrü bazar günü işlərini və rahatlığını kənara qoyub,
həmin gün imanlı cəmiyyətinə getsəydi, dualar edib Müqəddəs Kitab
oxusaydı, onda məsihçi olmaq çox asan olardı. İnsanlar iman yolunun
mahiyyəti olan məhəbbət, bağışlama, xidmət və mərhəmət haqqında unudub,
onları norma və qaydalara riayət etməklə əvəz etməyə başlayan kimi, iman
yolu tənəzzül təhlükəsi ilə üz-üzə qalır. Məsihçiliyin mahiyyəti hər
zaman nədənsə çəkinmək deyil, nəsə etmək olub.</p>
<p>2. Ancaq insan münasibətlərində ən vacibi — ehtiyacı olan qardaşına
kömək etməkdir. Bu tələb bütün digər tələblərdən üstün olmalıdır. Hətta
katexizm<a href="#fn14" class="footnote-ref" id="fnref14"
role="doc-noteref"><sup>14</sup></a> və imanın iqrarı qəbul edir ki,
şənbə günündə zəruri işlər görülə və <em>mərhəmət</em> göstərilə bilər.
Əgər hansısa din insana qardaşının ehtiyacına kömək etməyə mane olursa,
bu din deyil. İnsanın ehtiyacı həmişə istənilən sistemdən daha üstündür.
İnsanın ehtiyacı həmişə bütün ayinlərdən daha vacibdir. Allaha ibadət
etməyin ən yaxşı yolu — insanlara kömək etməkdir.</p>
<p>3. Müqəddəs əşyalardan istifadə etməyin ən yaxşı yolu — insanlara
kömək etməkdir. Bu, əslində, onları Allaha təqdim etməyin yeganə
yoludur. Ən maraqlı hekayələrdən biri — <em>dördüncü münəccimin</em>
hekayəsidir. Onun adı Artaban idi. O, ulduzun ardınca gedərək Bet-Lexemə
gəldi. Özü ilə Padşaha hədiyyə etmək üçün çox bahalı göy yaqut, yaqut və
mirvari götürmüşdü. O, təyin olunmuş yerdə dostları Qaspar Melhior və
Baltasarla görüşməyə tələsdi. Onun vaxtı az idi. Əgər o geciksəydi,
dostları onsuz yola düşəcəkdi. Birdən o, qarşısında yerdə müəyyən bir
fiqur gördü: bu, qızdırmadan əziyyət çəkən bir səyyah idi. Artaban
dilemma ilə üzləşdi. Əgər o, dayanıb səyyaha kömək etsəydi, onda
gecikəcək və dostlarını itirəcəkdi. Lakin o, ayaq saxlayıb səyyaha kömək
etdi. İndi o, tək qaldı. O, dostlarına və onların karvanına çatmadığına
görə, ona səhradan keçməyə dəvələr və yükdaşıyan lazım idi. O, dəvə
almaq və muzdla yükdaşıyan tutmaq üçün göy yaqutu satmalı oldu. Padşaha
bu dəyərli daş-qaşı hədiyyə edə bilməyəcəyinə görə təəssüfləndi. Artaban
yoluna davam edərək Bet-Lexemə çatdı. Amma o, yenə gecikdi: Yusiflə
Məryəm Körpə ilə birgə artıq Bet-Lexemi tərk etmişdi. Sonra Hirodun
uşaqları öldürmək əmrini yerinə yetirən əsgərlər gəldilər. Artaban həmin
vaxt Körpənin olduğu evdə qalırdı. Artıq evin qapısında əsgərlərin addım
səsi və qadınların ağlaşması eşidilirdi. Artaban əlində yaqut tutaraq
evin qapısında dayanıb, onu rəisə verdi və əsgərlərin evə girməsinə mane
oldu. Beləcə körpə xilas oldu, anası çox sevindi. Amma yaqut əldən
getdi. Artaban bu yaqutu heç vaxt Padşaha verə bilməyəcəyinə görə
təəssüfləndi. Artaban Padşahın axtarışı ilə uzun müddət səyahət etdi.
Otuz ildən çox keçəndən sonra yenidən Yerusəlimə gəldi. Həmin gün
Yerusəlimdə bir neçə insanı Çarmıxa çəkilməli idilər. Artaban İsanın
Çarmıxa çəkiləcəyini eşidəndə Qolqotaya tələsdi. İsanın adı Padşahın adı
kimi onun üçün gözəl səsləndi. Artaban ümid edirdi ki, dünyanın ən gözəl
mirvarisi ilə Padşahın həyatını satın ala bilər. Lakin küçədə o,
əsgərlərdən qaçan bir qızla qarşılaşdı. «Mənim atamın çox borcu var.
Onlar məni götürüb qul kimi sataraq onun borclarını ödəmək istəyirlər.
Məni xilas edin!»— deyə qız qışqırdı. Artaban əvvəlcə tərəddüd etdi,
sonra qəmli halda mirvarini çıxarıb əsgərlərə verdi ki, qızı satın
alsın. Qəfil göy üzü qaraldı, zəlzələ oldu, Artabanın başına bir kirəmit
parçası dəydi. O, huşunu itirərək yerə yıxıldı. Qız isə onun başını
dizinin üstünə qoydu. Birdən dodaqları tərpəndi. «Yox, ya Rəbb, mən nə
vaxt Səni ac görüb, yedizdirmişəm? Nə vaxt susuz görüb su vermişəm? Nə
vaxt Səni qərib kimi görüb öz evimə qəbul etmişəm? Ya da çılpaq görüb,
Səni geyindirmişəm? Nə vaxt Səni zindanda xəstə görüb, Sənin yanına
gəlmişəm? Mən otuz üç il Səni axtarıram, heç vaxt Sənin üzünü görməmişəm
və Sənə xidmət etməmişəm; ey mənim Padşahım». Onda uzaqdan bir pıçıltı
eşidildi: «Sənə doğrusunu deyirəm: «Sən bu ən kiçik qardaşlarımdan
birinə etdiyini, Mənə etmiş oldun». Artaban ölərkən gülümsədi, çünki
Padşahın onun hədiyyələrini qəbul etdiyini bildi.</p>
<p>Müqəddəs əşyaları istifadə etməyin ən yaxşı yolu — onları insanlar
üçün istifadə etməkdir. Elə vaxtlar olub ki, Allahın evi uşaqların üzünə
bağlı olub. Çünki böyüklər hesab edirdilər ki, məbəd azyaşlılar üçün çox
müqəddəsdir və onların ora girməyə layiq olmaları üçün çox uzun vaxt
lazımdır. Elə də olur ki, imanlı cəmiyyəti adi insanlara kömək etmək və
yoxsulların vəziyyətini yüngülləşdirməkdən daha çox xidmətlərin
nizam-intizamı ilə maraqlanır. Müqəddəs əşyalar ancaq insanlara xidmət
edəndə, həqiqətən, müqəddəs olur. Çörək isə aclıqdan öləni yedizdirəndə
müqəddəs olur. Əməllərimizdə həlledici məqam Qanunun nöqtəsi deyil,
sevgidir.</p>
