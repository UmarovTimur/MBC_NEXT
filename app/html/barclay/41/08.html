<h1>8-ci fəsil</h1>
<p><strong>1-10</strong></p>
<h2 id="şəfqət-və-çağiriş-mark-81-10">ŞƏFQƏT VƏ ÇAĞIRIŞ (Mark
8:1-10)</h2>
<p>Bu hadisədə iki şey bir-biri ilə sıx bağlıdır.</p>
<p>1. İsa Məsihin insanlara acıması. Biz bir daha İsada insanlara olan
mərhəmətin təzahürünü görürük. İsanın ən çox diqqət çəkən cəhəti Onun
insanlara qarşı hədsiz nəzakətli davranışı idi. Nəzakətlilik isə həyatda
xırda şeylərə xüsusi diqqət yetirməkdir. İsa camaata baxdı: insanlar
artıq üç gün idi ki, Onun yanında idilər. Həm də İsa bilirdi ki,
insanların evə getməsi üçün yolları çox uzundur. İnsanlara Allahın
həqiqətinin və məhəbbətinin əzəmətini çatdırmalı olan İsa ətrafına
toplaşan insanların evə gedərkən yolda başlarına nə gələcəyini düşünməyə
bilərdi. Lakin İsa belə deyildi. O, Allahdan uzaq düşmüş qəlblə və ya
yorğun bədənlə qarşılaşan kimi, dərhal köməyə can atırdı. Təəssüf ki,
çoxları köməyə can atmaq niyyətində olmur.</p>
<p>Günlərin bir günü konfransda bir adamla tanış olmuşdum. Onunla
qaldığımız şəhərə gedən yol barədə müzakirə edirdik. «Düzdür, —
həmsöhbətim dedi, — doğrudan da, yol çox pis vəziyyətdədir. Bu gün
maşınla gedəndə həmin yolda qəza baş verdiyini gördüm». «Bəs siz dayanıb
kömək etdinizmi?» — deyə mən soruşdum. «Xeyr, — o, cavab verdi, — yolda
yubanmaq istəmirdim». Bəli, kiməsə yardım etməklə bağlı xoşagəlməz
hadisələrdən qaçmaq insana xas olan xüsusiyyətdir. Köməyə ehtiyacı olana
şəfqət göstərib, ona köməyə can atmaq isə göylərin xüsusiyyətidir.</p>
<p>2. İsa Məsih şagirdlərinə çağırış verdi. İsanın izdihama rəhmi
gələndə və onlara yemək vermək istəyəndə, şagirdlər dərhal ərazi ilə
bağlı çətinlikləri qeyd etdilər. Çünki onların olduğu yerdə çörək tapmaq
təcrübi baxımdan mümkün deyildi. İsa onlardan soruşdu: «Bəs insanlara
kömək etmək üçün əlinizdə nəyiniz var?» Şəfqət çağırışa çevrildi. İsa
sanki deyirdi: «İnsanlara kömək etmək məsuliyyətini başqasının üzərinə
atmağa çalışmayın. Deməyin ki, əgər nəyimizsə olsaydı, kömək edərdik.
Deməyin ki, belə şəraitdə kömək etmək mümkün deyil. Əlinizdə olanı verin
və nə baş verəcəyinə baxın».</p>
<p>Yəhudilərin qeyd etdikləri ən şən bayramları arasında Purim
bayramıdır. Bu bayram <em>Ester kitabında</em> bəhs edilən qurtuluşun
şərəfinə martın 14-də qeyd olunur. Həmin gündə hamı bir-birinə hədiyyə
verir. Bayramın adəti belədir ki, hər bir insan nə qədər kasıb
olursa-olsun, özündən də kasıb adamı tapıb ona hədiyyə verməlidir.
İsanın başqaları kimi yardım etmək üçün qabaqcadan tədbir görməyə vaxtı
yox idi. O, vaxtının gəlməsini və bunun üçün münasib şəraitin
yaranmasını gözləmirdi. İsa deyir: «Əgər başqasını çətinlik içində
olduğunu görsən, ona hər cür kömək et. Axı əslində nəyə qadir olduğunu
bilmirsən». Bu epizodda iki maraqlı məqam var. Birincisi, bu hadisə
Qalileya dənizinin uzaq şərq sahilində, Dekapolis adlı bölgədə baş
verib. Bəs dörd mindən ibarət bu böyük izdiham nə üçün toplaşmışdı?
Şübhəsiz, bu marağa kar və pəltək adamın sağalması səbəb olub. Lakin
Müqəddəs Kitabın şərhçilərindən biri olduqca maraqlı fikir söyləyir.
<em>Mark 5:1-20</em>-də biz İsanın cinə tutulmuş insanı sağaltması
haqqında oxumuşduq. Həmin hadisə Dekapolisdə baş vermişdi. Nəticədə
qadaralılar İsadan onların məmləkətini tərk etməsini xahiş etmişdilər.
Sağalmış adam isə İsa ilə getmək istəmişdi. Amma İsa onu öz xalqının
yanına göndərmişdi ki, Rəbbin ona nə etdiyini onlara danışsın. Ola
bilərmi ki, bu böyük izdihamın bir hissəsi həmin şəfa almış adamın
şəhadəti nəticəsində İsanın yanına gəlsin? Doğrudanmı, qarşımızda tək
bir şahidin Məsih üçün edə biləcəyinin bariz nümunəsi canlanır?
Həqiqətənmi, həmin izdihamda Məsihə üz tutan və bir nəfərin şəhadəti
sayəsində canlarını qazanan insanlar var idi? Con Bunyan deyir ki, o,
iman etməsinə görə günəş şüaları altında isinən bir neçə yaşlı qadından
«göylərdən doğulma, Allahın onların qəlbində gördüyü işlər haqqında»
təsadüfən eşitdiyi söhbətə borcludur. Yaşlı qadınlar Allahın onlara nə
verdiyi, onlar üçün nə etdikləri barədə danışırdılar. Ola bilsin,
Dekapolisdə çoxları Məsihin cinə tutulmuş adam üçün nə etdiyini
eşitdiklərinə görə həmin izdihama qatılmışdılar.</p>
<p>İkinci maraqlı məqam da budur ki, epizodda yeddi zənbildən
(<em>sfiris</em>), <em>Mark 6:43</em>-də isə beş minin doydurulması ilə
bağlı oxşar epizodda on iki səbətdən (<em>kofinos</em>) danışılır.
Zənbil — yəhudilərin yemək daşıdıqları, dar boyunlu, dibinə doğru
genişlənən, daha çox suvarma qabına bənzəyən bir səbətdir.
<em>Sfuris</em> səbəti gövdə quruluşunda idi; belə bir səbətdə həvari
Paulu Dəməşq divarından endirmişdilər (<em>Həvarilərin İşləri
9:25</em>). Belə zənbillərdən bütpərəstlər də istifadə edirdilər. Bu
hissədə təsvir olunan hadisə Qalileya dənizinin əks şərq sahilində
yerləşən və əsasən bütpərəstlərin məskunlaşdığı Dekapolisdə baş
vermişdi. Bəlkə də <em>Mark 6</em>-cı fəsildə təsvir olunan beş min
nəfərin doydurulması hadisəsinə yəhudilərə göydən yemək verilməsi, bu
hissədə isə dörd min nəfərin doydurulmasına bütpərəstlərə göydən yemək
verilməsi kimi baxılmalıdır? Bu iki epizoddan İsanın yer üzünə həm
yəhudilərin, həm də başqa millətlərin aclığını doydurmaq üçün gəldiyini
fərz edə bilərikmi? Doğrudan da, Allah Məsih vasitəsilə insanlara
qucağını açıb.</p>
<p><strong>11-13</strong></p>
<h2 id="əlamət-tələb-edən-ruhani-korluq-mark-811-13">ƏLAMƏT TƏLƏB EDƏN
RUHANİ KORLUQ (Mark 8:11-13)</h2>
<p>İsa Məsihin yaşadığı dövrdə insanlar Allahı fövqəltəbii şeylərdə
axtarırdılar. İnsanlar inanırdılar ki, Məsih gələndə heyrətamiz işlər
baş verəcək. Bu fəsli sona qədər oxuyanda fariseylərin, əslində, hansı
əlamətləri gözlədiklərini daha yaxşı başa düşəcəyik. İndi isə onu deyə
bilərik ki, yalançı məsihlər peyda olanda — bu isə o dövrdə tez-tez baş
verirdi — onlar insanlara heyrətamiz şeylərin baş verəcəyini vəd edərək,
özlərinə cəlb edirdilər. Məsələn, onlar İordan çayının sularını
kəsəcəklərini, ortasında isə yol açacaqlarını, yaxud bir sözlə şəhərin
divarlarını dağıdacaqlarını vəd edirdilər. Fariseylər də İsadan buna
oxşar əlamət tələb edirdilər. Onlar istəyirdilər ki, təbiətin bütün
qanunlarına zidd olaraq səmada heyrətamiz bir əlamət görünsün və
insanları heyrətə salsın. İsa Məsih isə hesab edirdi ki, belə bir tələb
insanların gündəlik həyatda Allahın iş görən əlini görə bilməməsindən
irəli gəlir. İsa üçün bütün dünya əlamətlərlə dolu idi — tarlada bitən
taxıl, çörəyin mayalanması və s. Yer üzündə hər şey İsaya Allahdan bəhs
edirdi. O düşünmürdü ki, Allah bəşəriyyətin tarixinə başqa cür də
müdaxilə etməlidir. O bilirdi ki, gözü olan hər kəs üçün Allah hər yerdə
mövcuddur.</p>
<p>Həqiqətən, mömin insan imanlı cəmiyyətinə Allahı görmək üçün gəlmir:
o, Allahı hər yerdə görür; o, müqəddəs yerləri təşkil etmir, adi yerləri
müqəddəsləşdirir. Şairlərin bildiyi, duyduqları da elə bu idi. Məhz buna
görə də onlar şair olublar. Elizabet Barret Brauninq yazırdı:</p>
<blockquote>
<p>Yer üzündə hər şeyə səmavi şeylər hopdurulub</p>
<p>Hər kol, hər ağac Allah tərəfindən tozlandırılır;</p>
<p>Bunları görənlər ehtiramdan ayaqqabılarını çıxarır;</p>
<p>Görməyənlər isə əyilib böyürtkən yığır.</p>
</blockquote>
<p>Tomas Edvard Braun isə yazırdı:</p>
<blockquote>
<p>Bağ çox gözəldir, bunu Allah da bilir!</p>
<p>Qızılgül ləkləri, haşiyələnmiş gölməçələr,</p>
<p>Ayıdöşəyi ilə örtülmüş mağaralar -</p>
<p>Əsl zövq və rahatlıq mənbəyi.</p>
<p>Axmaqsa hələ də Tanrının olmadığını iddia edir,</p>
<p>«Nə bağda, nə də günün sərinliyində Tanrı yoxdur» deyir!</p>
<p>Amma daxilimdə bir əlamət var;</p>
<p>Əminəm, Allah qəlbimdə yaşayır.</p>
</blockquote>
<p>Başqa bir şair də belə yazır:</p>
<blockquote>
<p>Bir adam Allahdan əlamət istədi</p>
<p>Hər gün günəş sədəfdə doğub,</p>
<p>Al qırmızı rəngdə batdı;</p>
<p>Ulduzlar hər gecə parlaq libasda çıxdı;</p>
<p>Susamış otları hər səhər şeh qidalandırdı,</p>
<p>Taxıl biçin, meyvə şərab verdi,</p>
<p>Adam isə heç nəyi görə bilmədi.</p>
</blockquote>
<p>Görən gözü, hiss edən ürəyi olan bir insan üçün gündüzün və gecənin
möcüzəsi, eləcə də bizi əhatə edən hər şeyin əzəməti — Allahdan gələn
əlamətdir.</p>
<p><strong>14-21</strong></p>
<h2
id="təcrübədən-öyrənə-bilməmək-bacariqsizliği-mark-814-21">TƏCRÜBƏDƏN
ÖYRƏNƏ BİLMƏMƏK BACARIQSIZLIĞI (Mark 8:14-21)</h2>
<p>Bu epizod şagirdlərin obrazını aydın göstərir. Onlar Qalileya
dənizinin o biri sahilinə getdilər, lakin özləri ilə çörək götürməyi
unutdular. Bu hissənin mənasını əvvəlki kontekstdə nəzərdən keçirəndə
daha asan başa düşülür. İsa Məsih fariseylərin tələb etdiyi əlamət və
Onun Hirod Antipada yaratdığı qorxu haqqında düşünürdü. O dedi:
«Ehtiyatlı olun, Hirodun mayasından özünüzü gözləyin». Yəhudilər üçün
maya pisliyi simvolizə edirdi. Maya — əvvəlki acımış xəmirdən qalan
xəmir parçası idi. Yəhudilər mayalanmanı çürümə ilə eyniləşdirirdilər,
buna görə də maya onlar üçün pisliyin rəmzi idi. Bəzən yəhudilər
<em>maya</em> sözünü bizim «<em>ilk günah</em>» və ya «<em>insan
təbiətinin korlanması</em>» ifadəsini işlətdiyimiz kimi işlədirdilər.
Ravvin İsgəndər deyirdi: «Sən iradəni yerinə yetirmək istəyimizdən
xəbərdarsan. Bəs bizə nə mane olur? Xəmirdəki maya, dünyaya olan
meyilliliyimiz. Qoy bunlardan qurtulmaq üçün Sənin iradən olsun». Başqa
sözlə desək, insana Allahın iradəsini yerinə yetirməyə mane olan — insan
təbiətinin qüsurluğu, ilk günahı, insanı murdarlayan mayadır. Beləliklə,
Məsihin dediklərinin mənası belə səslənir: «Fariseylərin və Hirodun
zərərli təsirindən çəkinin. Fariseylərin və Hirodun getdiyi yolla
getməyin».</p>
<p>Bəs bu ifadənin mənası nədir? Fariseylərlə Hirodun nə əlaqəsi var?
Fariseylər indicə İsadan əlamət tələb etdilər. Yəhudi üçün Məsihin
möcüzələr göstərməsini, milli zəfər və yəhudilərin siyasi hökmranlığını
təşkil etməsini təsəvvür etməkdən asan heç nə yox idi (bunu tezliklə
görəcəyik). Hirod isə xoş güzəran, güc, sərvət, təsir və nüfuz əldə
etməyə çalışırdı. Müəyyən mənada həm fariseylər, həm də Hirod üçün
Allahın Padşahlığı yer üzündəki padşahlıqdan ibarət idi. Onlar üçün
Allahın Padşahlığı yer üzündəki qüdrət, əzəmət və güc yolu ilə əldə
edilə bilən qələbələrə əsaslanırdı. İsa şagirdlərini sözgəlişi xəbərdar
etməklə sanki onları tezliklə baş verəcək hadisələrə hazırlayırdı. O,
sanki belə demək istəyirdi: «Siz tezliklə Mənim Allahın məsh Olunmuş
Məsihi olduğumu başa düşəcəksiniz. Bunu dərk edəndə, fariseylərin və
Hirodun düşündüyü kimi güc və izzət baxımdan düşünməyin». Amma İsa həmin
vaxt şagirdlərinə heç nə izah etmədi. Çətin günlər hələ qabaqda idi.
Şagirdlər isə buna qətiyyən əhəmiyyət vermədilər və İsanın sözlərini
başa düşmədilər. Onlar yalnız özləri ilə çörək götürməyi unutduqları
barədə düşündülər. Əgər xoş bir şey baş verməsə, onda ac qalmalı
olacaqdılar. İsa gördü ki, onların fikri ancaq çörəkdədir. Ola bilsin,
İsa onlara qıcıqla yox, astagəl uşağı özünün aşkar edə biləcəyi həqiqətə
aparırmış kimi, təbəssümlə sual verirdi. İsa şagirdlərinə xatırlatdı ki,
O, artıq iki dəfə nəinki böyük izdihamı doydurdu, hətta onlara
ehtiyaclarından daha artığını verdi. O, sanki deyirdi: «Niyə bu qədər
narahatsınız? Məgər əvvəl nə baş verdiyini xatırlamırsınız? Məgər
əvvəlki günlər sizə öyrətməyib ki, Mənimlə olanda belə şeylərdən narahat
olmaq lazım deyil?» Maraqlıdır, biz əvvəlki günlərimizin hamısını yadda
saxlamırıq. Çox vaxt keçmişdə yaşadığımız təcrübə bizi bədbinliklə
doldurur, bizə bu və ya digər işin öhdəsindən gələ bilməyəcəyimizi
göstərir; həyata ümidsiz baxmağı öyrədir. Ancaq başqa təcrübə də var.
Dərd gəldi, amma əyilmədik. İmtahanlar hücum çəkdi, biz isə onlara qalib
gəldik. Xəstəlik gəldi, biz yenidən sağaldıq. Problem həllolunmaz kimi
görünürdü, amma onu həll edə bildik. Biz çıxılmaz vəziyyətə düşdük,
lakin yenə də çıxış yolu tapdıq. Biz ən çətin sınaqlardan keçdik, ancaq
onlar bizi sındıra bilmədi. Biz də bəzən bəzi şeylərdə koruq. Əgər biz
həyat dərslərini düzgün qiymətləndirsəydik, «qeyri-mümkündür» fikri bizi
bədbinliyə yox, ümidə bağlayardı və Allahın bizi buraya qədər
sağ-salamat çatdırdığına heyrət edərdik. Qarşıda bizi nə gözləməsindən
asılı olmayaraq, Allahın bizə rəhbərlik edəcəyinə əmin olardıq.</p>
<p><strong>22-26</strong></p>
<h2 id="korun-şəfa-tapmasi-mark-822-26"><strong>KORUN ŞƏFA
TAPMASI</strong> (Mark 8:22-26)</h2>
<p>Korluq bu günə qədər Şərqin lənəti olaraq qalır. O dövrdə korluğa
qismən göz xəstəliyi, qismən də günəşin amansız şüası səbəb olurdu.
Bütün bunlar insanların gigiyena və təmizlik haqqında təsəvvürlərinin
olmaması ilə daha da ağırlaşırdı. Çox vaxt gözləri irinlə dolu,
milçəklərin oturduğu bir insanı görmək olardı. İnfeksiya hər yerə
yayılırdı, korluq isə bəla olmuşdu.</p>
<p>Bu epizodu yalnız Mark təqdim edir, orada isə çox maraqlı məqamlar
var.</p>
<p>Burada İsanın hədsiz alicənab rəftarını görmək olar. O, kor adamın
əlindən tutub, onunla tək qalmaq üçün kənddən kənara apardı. Nəyə görə?
Görünür, bu adam anadangəlmə kor idi. Axı gözləri açılandan sonra
izdiham arasında yüzlərlə insan görəcəkdi, bu da onu tamamilə
çaşdıracaqdı. İsa bilirdi ki, ən yaxşısı onu gözləri açılandan sonra
yaşayacağı şokun elə də güclü olmayacağı bir yerə aparmaqdır. Həqiqətən,
dahi həkimlərin və müəllimlərin üstün bir keyfiyyəti var: dahi həkim
xəstənin ağlına və ürəyinə yol tapır; o, xəstənin ümidini və qorxularını
yaxşı başa düşür; o, sözün əsl mənasında, onun halına acıyaraq, şəfqət
hissi bəsləyir. Eləcə də dahi müəllim şagirdinin ağlına yol tapır. O,
şagirdinin problemlərini, çətinliklərini və nədə büdrəməsini görür. Məhz
buna görə İsa belə şöhrət qazana bilmişdi. O, kömək etməyə çalışdığı
insanların ağlına və ürəyinə yol tapa bilmişdi. Onun insanlarla alicənab
davranmaq ənamı var idi, çünki onların düşüncələri ilə düşünür, hissləri
ilə hiss edirdi. Qoy Allah bizə də Məsihin ənamını nəsib etsin!</p>
<p>2. İsa Məsih kor adamın başa düşə biləcəyi üsullardan istifadə
edirdi. Qədim dövrlərdə insanlar tüpürcəyin müalicəvi xüsusiyyətinə
inanırdılar. Əgər əzilmiş və ya yanmış barmağımızı ilk reaksiyamızda
ağzımıza qoyduğumuzu xatırlasaq, bu inanc bizim üçün o qədər də qəribə
görünməyəcək. Təbii ki, kor adam da eyni inanclara inanırdı, İsa isə
onun inandığı müalicə üsulunu tətbiq etdi. İsa müdrikcəsinə hərəkət
etdi. O, sadə insanlar üçün anlaşılmaz söz və hərəkətlərlə başlamadı. O,
insanlarla elə danışır, elə davranırdı ki, sadə ağıllar Onu yaxşı başa
düşə bilsin. Elə dövrlər olub ki, anlaşılmazlıq böyüklük əlaməti
sayılırdı. İsanın isə daha böyük əzəməti var idi — sadə ağılın başa düşə
biləcəyi bir əzəmət.</p>
<p>3. Bu möcüzənin unikallığı da ondadır ki, o, mərhələ-mərhələ baş
verdi. Adətən, möcüzələr qəfil həyata keçirilirdi. Bu dəfə isə görmə
qabiliyyəti tədricən bərpa olundu.</p>
<p>Burada simvolik həqiqət var. Heç kim Allahın bütün həqiqətlərini bir
anda bütöv şəkildə görə bilməz. Müjdəçiliyin təhlükələrindən biri odur
ki, insana Məsihə iman edən kimi dərhal yetkin məsihçiyə çevriləcəyi
təlqin edilir. İmanlı Cəmiyyətinə mənsub olmağın təhlükələrindən biri də
budur ki, bu mənsubiyyət yanlış şərh olunur: sanki İmanlı Cəmiyyətinə üz
tutan insan dərhal yolun sonuna gəlib çatır. Lakin belə deyil. Əksinə,
insanın Məsihə iman etməsi və İmanlı Cəmiyyətinə qoşulması — yolun
başlanğıcıdır. Bu yol — Məsihin tükənməz xəzinələrinin kəşf yoludur.
Amma insan yüz, min və ya milyon il yaşasaydı, yenə də mərhəmətə ehtiyac
duyar, İsa Məsihin sonsuz möcüzəsindən və gözəlliyindən getdikcə daha
çox şey öyrənməli olardı. Mayers «Müqəddəs Paul» şeirində həvari Paulun
dili ilə belə sözlər deyir:</p>
<blockquote>
<p>Qoy heç kim düşünməsin ki, işi birdən-birə,</p>
<p>Bir andaca tamamlaya bilib.</p>
<p>Çünki işə sübh tezdən başlasa belə,</p>
<p>Gün batanda çox az iş gördüyünü görəcək.</p>
</blockquote>
<p>Doğrudan da, insanın bir günün içində iman etməsi — böyük lütfdür.
Amma bu da bir həqiqətdir ki, insan hər gün imanını yeniləməlidir.
Allahın lütfü ilə insan həyatı boyu Allahı dərk etməyə davam edə bilər.
Lakin Allah onu tanıdığı kimi, onun Allahı tanıması üçün əbədiyyət tələb
olunur.</p>
<p><strong>27-30</strong></p>
<h2 id="böyük-kəşf-mark-827-30">BÖYÜK KƏŞF (Mark 8:27-30)</h2>
<p>Filip Qeysəriyyəsi Qalileyanın xaricində, Hirod Antipaya tabe olan
ərazidə deyil, Tetrarx Filipin ərazisində yerləşirdi. Bu şəhərin
heyrətamiz tarixi var. Qədim dövrlərdə o, <em>Baal-Xermon</em>
adlanırdı, çünki bir vaxtlar həmin ərazi Baal bütünə ibadət mərkəzi
sayılırdı. İndi o, qədim yunan dilində <em>Paneas</em> sözündən yaranan
<em>Baniyas</em> adlanır. Bu yer dağın yamacında yerləşirdi, yunan
təbiət tanrısı Panın doğulduğu yer hesab edilən mağara olduğu üçün belə
adlanırdı. Dağın döşündəki mağaradan İordan çayının mənbəyi sayılan çay
çıxırdı. Bir qədər yüksəkdə, təpənin yamacında tanrı olduğu güman edilən
dünyanın hökmdarı, Roma imperatoru, ilahi Qeysərin şərəfinə Filip
Tetrarxın ağ mərmərdən tikdiyi parlaq bir məbəd ucalırdı. Maraqlıdır ki,
Peter məhz burada evsiz-eşiksiz Qalileyalı dülgərin simasında Allahın
Oğlunu gördü. Oranın havasından qədim bütpərəst dininin qoxusu gəlirdi.
Hər yerdə Baal bütünün şərəfinə ibadət abidələri ucalırdı. Yunanıstanın
klassik tanrıları bu ərazidə dolaşırdı. Yəqin ki, insanlar heyvandarlıq
və təbiət tanrısı Panın fleytasının səslərini eşidir və oğrun-oğrun meşə
pərilərini izləyirdilər. İordan çayı yaddaşlarda İsrailin tarixini və
ölkənin fəthini özündə təcəssüm etdirən yeni epizodlar canlandırırdı.
Aydın şərq günəşində müqəddəs məkanın mərmərinin parıldaması bütün
insanlara Qeysərin tanrı olduğunu xatırladırdı. Məhz orada, bütün
dinlərin və bütün tarixin fonunda Peter ölümə doğru gedən Nazaretli
sərgərdan Müəlliminin Allahın Oğlu olduğunu kəşf etdi. Əhdi-Cədiddə
İsanın şəxsiyyətini bu qədər aydın göstərən başqa yer yoxdur. Markın
Müjdəsində bu epizod kitabın düz ortasına düşür, bu da təsadüfi deyil,
məqsədyönlü şəkildə edilib. Çünki bu, İncildə İsanın tərcümeyi-halında
ən yüksək nöqtədir. Bu, müəyyən mənada İsanın həyatında böhranlı andır.
Şagirdlərin Onun haqqında nə fikirləşməsindən asılı olmayaraq, O bilirdi
ki, irəlidə Onu Çarmıx gözləyir. Bütün bunlar uzun sürə bilməzdi. Onun
rəqibləri zərbə endirmək üzrə idi. İsanı indi bir sual narahat edirdi —
O, ümumiyyətlə, insanlara təsir edə bilibmi? O, nəyəsə nail ola bilibmi?
Başqa sözlə, kimsə Onun, həqiqətən, Kim olduğunu başa düşübmü? Əgər O,
insanlar arasında yaşaya-yaşaya, onları öyrədə-öyrədə heç kim Onda
Allahı görməyibsə, deməli, gördüyü bütün işləri boşa çıxıb. Xalqa
gətirdiyi müjdəni çatdırmaq üçün Onun yalnız bir yolu var idi — müjdəni
insanların qəlbinə yazmaq. Buna görə İsa hər şeyi yoxlamaq qərarına
gəldi. O, şagirdlərindən insanların Onun haqqında nə düşündüklərini
soruşdu, onlardan xalqın ümumi fikrini öyrəndi, şayiələri dinlədi. Tam
sükut çökəndə isə Onun üçün böyük əhəmiyyət kəsb edən sualı verdi: «Bəs
siz nə deyirsiniz? Sizcə Mən kiməm?» Birdən Peter ürəyinin dərinliyində
çoxdan bildiyi həqiqəti dərk etdi. İsa — Məsih, Məsh olunmuş, Allahın
Oğlu idi. Bu cavab İsaya boş yerə zəhmət çəkmədiyini göstərdi.</p>
<p>İndi biz başqalarının dəfələrlə verdiyi və ya cavab verməyə
çalışdıqları, lakin ətraflı cavablandırılmalı olan bir suala gəlib
çıxdıq. Əks halda, bütün Müjdə anlaşılmaz olaraq qalacaq. Peter İsanın
Allahın Oğlu olduğunu deyən kimi, İsa dərhal ona bu barədə heç kimə
danışmamağı əmr etdi. Nəyə görə? Çünki əvvəlcə İsa həm Peterə, həm də
digər şagirdlərinə həqiqi Məsih olmağın nə demək olduğunu izah etməli
idi. İsanın qarşısında duran vəzifəni başa düşmək və nəyə görə bunun bu
qədər vacib olduğunu anlamaq üçün, əvvəlcə İsanın dövründə yəhudilərin
Məsih haqqında təsəvvürlərinin necə olduğunu ətraflı müzakirə edək.</p>
<h2 id="yəhudilərin-məsih-haqqinda-təsəvvürləri">YƏHUDİLƏRİN MƏSİH
HAQQINDA TƏSƏVVÜRLƏRİ</h2>
<p>Yəhudilər Allahın seçilmiş xalqı olduqlarını tarix boyu unutmurdular.
Buna görə onlar dünyada həmişə xüsusi yerə iddia edirlər. Əvvəlcə onlar
bu mövqeyə, bizim dilimizlə desək, adi yolla nail olmaq istəyirdilər.
Onlar padşah Davudun dövrünü tarixin ən böyük günləri hesab edirdilər.
Padşah Davudun qəbiləsindən yeni bir padşahın gələcəyi, onları salehlik
və qüdrət baxımından əzəmətli edəcəyi günü xəyal edirdilər (<em>Yeşaya
9:1; Yeremya 22:4; 23:5; 30:9</em>).</p>
<p>Lakin zaman keçdikcə aydın oldu ki, adi yollarla onlar heç vaxt
arzuladıqları əzəmətə nail ola bilməyəcəklər. On qəbilə Aşşura aparıldı
və əbədi olaraq itirildi. Yerusəlim babillilər tərəfindən fəth edildi,
yəhudilər isə köləliyə aparıldı. Sonra yəhudilər farsların, yunanların,
daha sonra romalıların əsarəti altına düşdülər. Əsrlər boyu yəhudilər
əsl azadlığın və müstəqil olmağın nə demək olduğunu bilmədilər və təbii
olaraq, artıq padşah Davudun qəbiləsindən gələn böyük padşah haqqında
düşünmədilər.</p>
<p>Bu səbəbdən yəhudilər yeni düşüncələrə qapılmağa başladılar. Düzdür,
padşah Davudun qəbiləsindən gələn böyük padşah ideyası hələ də qüvvədə
idi. Lakin onlar Allahın tarixin gedişinə bilavasitə müdaxilə edəcəyi və
adi yollarla əldə edilə bilmədiklərini fövqəltəbii vasitələrlə ala
biləcəkləri günü daha çox arzulayırdılar. Onlar insan gücü ilə edə
bilmədiklərini səmavi qüdrətin həyata keçirə biləcəyi gücü axtarırdılar.
Əhdi-Ətiq və Əhdi-Cədid arasındakı dövrdə həmin yeni dövrün gəlişi və
Allahın yer üzünə müdaxiləsi ilə bağlı xəyallardan və
«peyğəmbərlik»lərdən bəhs edən çoxlu kitablar yazılmışdı. Həmin kitablar
<em>Apokalipses</em> kimi tanınır. Bu da, sözün əsl mənasında,
<em>vəhylər</em> deməkdir. <em>Apokalipses</em> kitabları gələcəyi
açıqlamalı idi. İsanın dövründə yəhudilərin Məsih, Onun fəaliyyəti və
yeni dövr haqqında təsəvvürlərinin nə olduğunu öyrənmək üçün məhz həmin
kitablara müraciət etməliyik. İsanın dediklərini məhz bu ideyaların
fonunda araşdırmaq lazımdır.</p>
<p>Bu kitablarda bəzi əsas ideyalar əksini tapır. Onların təsnifatı
burada «İsa Məsihin dövründə yəhudi xalqının tarixi» kitabını yazan
Şürerə<a href="#fn25" class="footnote-ref" id="fnref25"
role="doc-noteref"><sup>25</sup></a> görə verilmişdir.</p>
<p>1. Məsihin gəlişindən əvvəl insanların başına müsibətlər gələcək. Bu,
Məsihin doğulacağı, yeni dövrün başlayacağı doğum sancıları olacaq. Yer
üzündə ağlasığmaz əzablar və dəhşətlər tüğyan edəcək; bütün şərəf və
ləyaqət normaları məhv ediləcək; dünya həm fiziki, həm də mənəvi
cəhətdən xaosa çevriləcək.</p>
<blockquote>
<p>Namus rüsvayçılığa çevriləcək,</p>
<p>Güc nifrət səviyyəsinə endiriləcək,</p>
<p>Dürüstlük yox olacaq,</p>
<p>Gözəllik pozğunluğa çevriləcək...</p>
<p>Özü haqqında düşünməyən insanlarda paxıllıq püskürəcək,</p>
<p>Sülhsevər insanın gözlərini şəhvət bağlayacaq,</p>
<p>Çoxlarında başqalarına zərər vermək üçün pislik baş qaldıracaq,</p>
<p>Qan tökmək üçün ordular qalxacaq.</p>
<p>Sonda hamısı birlikdə məhv olacaqlar».</p>
<p>(<em>2Baruh 27</em>)</p>
</blockquote>
<p>Onda «yer titrəyəcək, xalqlar təlaşa düşəcək, insanlar iğtişaş
törədəcək, rəhbərlər çaşqınlıq, başçılar narahatlıq içində» olacaq
(<em>3Ezra 9:3</em>).</p>
<blockquote>
<p>«Alovlu sözlər göydən yerə enəcək. İnsanlar arasında çaxan böyük
şimşəklər görünəcək; hər kəsin və hər şeyin anası olan yer üzü həmin
günlərdə Əzəldən Var Olanın əlindən titrəyəcək. Dənizdəki balıqlar,
yerdəki heyvanlar, müxtəlif növ saysız-hesabsız uçan quşlar, insanlar və
yer üzündə bütün dənizlər Əzəldən Var Olanın hüzurunda lərzəyə gələcək,
hər yerdə çaxnaşma olacaq. Uca dağları, nəhəng təpələri O, yerindən
oynadacaq, qaranlıq dərinliklər hamıya görünəcək. Ən yüksək dağlardakı
dərin dərələr cəsədlərlə dolu olacaq, qayalardan qan axacaq, çaylar
düzənlikləri basacaq ... Allah hər şeyi müharibə və qılıncla mühakimə
edəcək, göydən kükürd, daşlar, dolu və yağış yağacaq, bütün bunlar
aramsız və dəhşətli olacaq. Ölüm dördayaqlı heyvanları yaxalayacaq.
Torpaq həlak olanların qanı ilə, heyvanlar isə ətlə doyacaq».</p>
<p>(Sibillərin peyğəmbərliyi 3:363 və s.)</p>
</blockquote>
<p>Mişnada Məsihin gəlişinin əlaməti belə təsvir olunur:</p>
<blockquote>
<p>«Təkəbbürlük, şöhrətpərəstlik artır; üzüm bağları yaxşı məhsul versə
də, şərab baha satıldı; hökumət bidətə çevrildi. Tədris dayandırıldı,
sinaqoqlarda şəhvətə yol verildi. Qalileya məhv edildi. Qablan viran
qaldı. Vilayətin sakinləri şəhərbəşəhər gəzdi, heç yerdə şəfqətə rast
gəlmədi. Savadlının müdrikliyinə nifrət edildi, möminliyə xor baxıldı,
həqiqət yoxa çıxdı. Oğlanlar qocaları təhqir etdi, qocalar uşaqların
səviyyəsinədək düşdü. Oğul atasını alçaltdı, qızlar anaya, gəlin
qayınanaya qarşı çıxdı. İnsanın düşməni öz ev əhli oldu».</p>
</blockquote>
<p>Yəhudilərin fikrincə, Məsihin gəlişinə yaxın dünya parçalanmalıdır,
münasibət bağları zəifləməlidir, fiziki və əxlaqi normalar yerlə-yeksan
olmalıdır.</p>
<p>2. Məhz bu xaosda Məsihin sələfi və elçisi İlyas peyğəmbər gələcək.
O, Məsihin yolunu hazırlayaraq, dağıdılmış şeyləri bərpa etməli, xaosda
nizam-intizam yaratmalıdır. Hər şeydən əvvəl isə o, mübahisəli
məsələləri həll etməli idi. Yəhudilərin yazılmamış qanunu, hətta pul,
əmlak, habelə tapılan əşyalar barədə mübahisələr «İlyas peyğəmbər gələnə
qədər» gözləməsini nəzərdə tuturdu. İlyas peyğəmbər gələndə, Məsihi çox
gözləmək lazım gəlməyəcək.</p>
<p>3. Sonra <em>Məsih</em> gələcək. <em>Məsih</em> sözü <em>Xristos</em>
sözü ilə eyni məna daşıyır. Məsih — <em>yəhudi</em> sözüdür,
<em>Xristos</em> isə yunan sözü olub, yəni <em>Məsh olunmuş</em>
deməkdir. Adətən, yeni padşah padşahlıq etmək üçün məsh edilirdi, Məsih
də Allahın məsh olunmuş Padşahı idi. <em>Məsih</em> sözünün ad deyil,
bir <em>titul</em> olduğunu xatırlamaq vacibdir. Bəzən Məsih Davud
qəbiləsindən gələn padşah kimi, çox vaxt isə dünyanı yenidən qurmaq və
sonda Allahın seçilmiş xalqının hüquqlarını müdafiə etmək üçün tarixə
müdaxilə edəcək böyük fövqəlbəşəri Şəxsiyyət təsəvvür edilirdi.</p>
<p>4. Bütün millətlər birləşib Allah yolunun müdafiəçisinə qarşı
qalxacaqlar.</p>
<blockquote>
<p>«Xalqların padşahları qisas almaq məqsədilə bu ölkəyə hücum
edəcəklər. Onlar Uca Tanrının Məbədini dağıtmağa və ən nəcib insanları
məhv etməyə çalışacaqlar. Mənfur padşahlar bütpərəstlərlə əhatə olunaraq
şəhərin ətrafında taxtlarını quracaqlar. O zaman Allah gur səslə
üsyankar cahil xalqlara müraciət edəcək və qüdrət Sahibinin hökmü onları
mühakimə edəcək, onların hamısı Əbədi Yaşayanın əli ilə məhv
olacaqlar».</p>
<p>(Sibillərin peyğəmbərliyi 3:363-372)</p>
<p>«Bütün xalqlar Onun səsini eşidəndə, hər kəs öz torpağını tərk edib,
bir-birinə qarşı apardığı müharibələri dayandıracaq. O zaman sanki Onu
məğlub etmək istəyən saysız-hesabsız izdiham toplaşacaq».</p>
<p>(<em>3Ezra</em> 13:33-34)</p>
</blockquote>
<p>5. Nəticədə düşmənin bütün qüvvələri tamamilə məhv ediləcək.
İsgəndəriyyəli<a href="#fn26" class="footnote-ref" id="fnref26"
role="doc-noteref"><sup>26</sup></a> Filon demişdi ki, Məsih «yürüşə
çıxıb müharibə edəcək və böyük, çoxsaylı xalqları məğlub edəcək. (Məsh
olunmuş) onları mühakimə edəcək və əməllərini onların qarşısına qoyacaq.
Onları dirilərin mühakiməsinə təslim edəcək, məzəmmət edib
cəzalandıracaq» (<em>3Ezra 12:32-33</em>).</p>
<blockquote>
<p>«O günlərdə heç kim — nə qızıl, nə də gümüşlə xilas ola biləcək,</p>
<p>Heç kim qaça bilməyəcək, döyüş üçün dəmir olmayacaq,</p>
<p>Heç kəsin zirehi olmayacaq,</p>
<p>Tuncun heç bir faydası qalmayacaq,</p>
<p>Nə qalaya qiymət veriləcək, nə qurğuşun arzulanacaq.</p>
<p>Yer üzündəki hər şey məhv ediləcək».</p>
<p>(<em>Xanok 52:7-9</em>)</p>
</blockquote>
<p>Məsih tarixin düşmənlərini əzib məhv edən ən sarsıdıcı qalibi olmalı
idi.</p>
<p>6. Bu hadisələrin ardınca Yerusəlimin xilası və bərpası gələcək.
Bəzən bununla mövcud şəhərin təmizlənməsini, çox vaxt isə göydən enən
yeni Yerusəlimi təsəvvür edirdilər. Yəhudilərə görə, köhnə evlər
söküləcək, yenilərində isə «bütün sütunlar və dayaqla yeni olacaq,
ornamentlər əvvəlkilərdən daha böyük olacaq» (<em>Xanok
90:28-29</em>).</p>
<p>7. Dünyanın dörd bir yanına səpələnmiş yəhudilər bu şəhərə
toplanacaqlar. Bu gün hər yəhudi gündəlik duasında Allaha belə dua edir:
«Dünyanın dörd bir yanından səpələnmiş bizi toplamaq üçün bayrağı
qaldır».</p>
<p>Süleymanın doqquzuncu məzmurunda gözəl bir mənzərə təsvir edilir:</p>
<blockquote>
<p>«Sionda şeypur çalın və möminləri bir yerə yığın ki,</p>
<p>Müjdəçinin səsi Yerusəlimdə eşidilsin,</p>
<p>Çünki Allah İsraili ziyarət edərkən ona rəhmi gəldi.</p>
<p>Zirvəyə qalx, ey Yerusəlim,</p>
<p>Rəbbin şərqdən və qərbdən bir yerə topladığı övladlarını qoru.</p>
<p>Rəbbə görə sevinərək onlar şimaldan gəlirlər,</p>
<p>Allah onları uzaq adalardan topladı,</p>
<p>Onlar üçün uca dağları düzənliyə çevirdi,</p>
<p>Onlar yolda ikən təpələr aralanıb onlara yol, meşələr sığınacaq
verdi;</p>
<p>Allah onlar üçün hər növ ətirli ağaclar yetişdirdi ki,</p>
<p>İsrail öz Allahının izzətində irəliləyə bilsin.</p>
<p>Ey Yerusəlim, gözəl paltarını geyin,</p>
<p>Ən sevimli paltarını hazırla,</p>
<p>Çünki Allah bizim haqqımızda həmişə yaxşı söz söyləyib,</p>
<p>Qoy Rəbb İsrail və Yerusəlim haqqında dediyini yerinə yetirsin.</p>
<p>Qoy İsraili Öz izzətli adı ilə ucaltsın.</p>
<p>Qoy Allahın mərhəməti əbədi olaraq İsrailin üzərində olsun».</p>
</blockquote>
<p>Bu yeni dünyanın necə yəhudiləşmiş olacağını görmək asandır.
Milliyyətçi ünsür hər yerdə üstünlük təşkil edirdi.</p>
<p>8. İsrail dünyanın mərkəzinə çevriləcək, qalan millətlər isə ona tabe
olacaq. Bəzən bunun hətta dinc bir fəth olacağı güman edilirdi.</p>
<blockquote>
<p>«Bütün adalar və bütün şəhərlər deyəcək: görün əbədi Tanrı bu
insanları necə də sevir! Onlara rəğbət bəsləyir və kömək edir ... Gəlin
hamımız gedib yerə yıxılaq və əbədi, qüdrətli Padşaha yalvaraq. Gəlin
təntənəli şəkildə Məbədə yürüş edək, çünki O — yeganə hökmdardır».</p>
<p>(Sibillərin peyğəmbərliyi 3:690 və s.)</p>
</blockquote>
<p>Ancaq bütpərəstləri daha çox başqa bir aqibət gözləyir — tam məhv
edilmə. İsrail buna sevinəcəkdi.</p>
<blockquote>
<p>«O, bütpərəstləri məhv etmək üçün gələcək,</p>
<p>Onların bütün bütlərini qıracaq,</p>
<p>O zaman İsrail xoşbəxt olacaqsan,</p>
<p>Qartalın boynuna, qanadına oturacaqsan (söhbət Romadan gedir, qartal
məhv edilməlidir).</p>
<p>Onlar yox ediləcək, səni isə Allah yüksəldəcək...</p>
<p>Sən zirvədən baxıb düşmənlərini cəhənnəmdə görəcəksən,</p>
<p>Onları tanıyıb sevinəcəksən».</p>
<p>(<em>Musanın Vəsiyyəti 10:8-10</em>)</p>
</blockquote>
<p>Bu, çox kədərli mənzərə idi. İsrail düşmənlərini cəhənnəmdə görüb
sevinəcək. Hətta dünyasını dəyişən israillilər də yeni dünyaya qovuşmaq
üçün diriləcək.</p>
<p>9. Sonda, nəhayət, əbədi davam edən yeni dövr — sülh və xeyirxahlıq
dövrü gələcək. İsanın dövründə yəhudilərin zehninə hakim olan məsihçilik
ideyaları bax belə idi. Yəhudilər millətçi idilər, hər an zorakılığa,
məhv etməyə, qisas almağa hazır idilər. Düzdür, onlar Allahın kamil
Padşahlığına can atırdılar, lakin oraya gedən yolları qan və digər
xalqların sonsuz tabelik zəncirindən keçirdi. İndi isə İsa Məsih və Onun
üzərində işləməsi və öyrətməsi lazım gələn mühit haqqında düşünün. Buna
görə də Onun şagirdlərə həqiqi Məsihliyin nə olduğunun mahiyyətini izah
etmək üçün onları yenidən öyrətməsi təəccüblü deyil. Eləcə də
yəhudilərin sonda Onu bidətçi kimi Çarmıxa çəkmələri təəccüblü deyil.
Belə bir atmosferdə Çarmıxa çəkilməyə yer yox idi, həmçinin şəfqətli
sevgiyə də yer az idi.</p>
<p><strong>31-33</strong></p>
<h2 id="yoldan-çixaran-iblis-dostun-dili-ilə-danişir-mark-831-33">YOLDAN
ÇIXARAN İBLİS DOSTUN DİLİ İLƏ DANIŞIR (Mark 8:31-33)</h2>
<p>Bu hissəni Məsih haqqında yəhudilərin fikirlərini öyrəndiklərimizi
nəzərə alaraq oxumaq lazımdır. İsa Məsih məsihçiliyi əzab və ölümlə
əlaqələndirəndə, şagirdlər belə ifadələri ağlasığmaz və inanılmaz hesab
edirdilər. Onlar həyatları boyu Məsihi məğlubedilməz bir qalib kimi
düşünürdülər, indi isə sarsıdıcı sözlər eşidirdilər. Məhz buna görə
Peter belə təkidlə etiraz edirdi. Bütün bunlar onun üçün ağlasığmaz
görünürdü. Bəs nə üçün İsa Peteri bu qədər sərt şəkildə məzəmmət etməyə
başladı? Çünki Peter iblisin İsanı sınağa çəkdiyi fikirləri ucadan dedi.
Qarşıda İsanı Çarmıx gözləyirdi. O bilirdi ki, Çarmıxdakı ölümün
öhdəsindən gəlmək üçün Onun gücü və səlahiyyəti var. İsa səhrada olduğu
kimi, yenidən sınaqlara qalib gəldi. İndi isə iblis yenə İsanı sınağa
çəkirdi ki, İsa yıxılıb ona səcdə etsin və Allahın yolu ilə deyil, onun
yolu ilə getsin. Bəzən düşmən bizimlə yaxşı münasibətdə olduğumuz
dostumuzun dili ilə danışır. Olur ki, insan yaxşı niyyətlə və mahiyyətcə
düzgün, lakin bəlalarla, itkilərlə, qurbanlarla bağlı olan və insanların
düşmənçiliyinə səbəb olan davranış tərzi seçir; ən yaxın dostu isə onu
dayandırmağa çalışır. Mən bir adam tanıyırdım, o, az qala xoşagəlməz
hadisələrlə üzləşəcək yolla gedəcəkdi. Dostlardan biri onu fikrindən
daşındırmağa çalışmışdı. «Unutma, — həmin adamın dostu demişdi, — sənin
arvad-uşağın var. Sən bunu etməməlisən». Doğrudan da, bəzi insanlar bizi
o qədər sevirlər ki, bizi bəlalardan xilas edib, təhlükəsizliyimizi
qorumağa çalışırlar.</p>
<p>Tennisonun «<em>Qaret və Linet</em>» poemasında Lot və Belisentin
kiçik oğlundan bəhs edilir. Onun görüntüsü var idi, buna görə kral
Arturun cəngavəri olmaq istəyirdi. Anası Belisent onu buraxmaq
istəmirdi. «Məgər məni tək qoyub gedəcəksən? — deyə anası soruşdu. —
Qaret, atan çox qocalıb, əriyə-əriyə gedir». Qaretin qardaşlarının hər
ikisi artıq kral Arturun sarayında idilər. «Yanımda qal, canım-oğlum —
anası dedi, — sən hələ uşaqsan». Oğluna təsəlli verməkdən ötrü anası
oğlu yanında qalarsa ov təşkil edəcəyinə və ona şahzadə qız tapacağına
söz verdi. Lakin gəncin öz görüntüsü var idi, sevən ana isə onu evdə
saxlamaq üçün hər cür bəhanələr tapırdı. Sevən adam nə etdiyini
anlamadan sevdiyi insanla yoldan çıxaranın səsi ilə danışır. Amma Qaret
bütün bunlara belə cavab verdi:</p>
<blockquote>
<p>«Ay ana, məni yanında necə saxlaya bilərsən? Ayıbdır.</p>
<p>Mən böyük kişiyəm, kişi işi ilə də məşğul olmalıyam.</p>
<p>Maralları izləmək deyirsən?</p>
<p>Yox. Padşahın ardınca getməliyəm.</p>
<p>Saleh yaşamalı, həqiqəti söyləməli, pisliyi yox etməli,</p>
<p>Padşahın ardınca getməliyəm.</p>
<p>Yoxsa nə üçün doğulmuşam?»</p>
</blockquote>
<p>Beləliklə, Qaret görüntünün onu çağırdığı yerə getdi. Ən təhlükəli
olan da odur ki, şeytan sevdiyimiz və qayğımıza qalan insanların dili
ilə bizə hücum edir. Həmin gün İsa ilə də belə oldu. Buna görə də O,
sərt cavab verdi. Hətta məhəbbətin yalvaran səsi belə, Allahın səsini
bizim üçün boğmamalıdır.</p>
<p><strong>34</strong></p>
<h2 id="isanin-davamçilarinin-yolu-mark-834">İSANIN DAVAMÇILARININ YOLU
(Mark 8:34)</h2>
<p>Markın Müjdəsindəki bu hissə məsihçi inancının təməlini və o qədər
vacib məqamları ehtiva edir ki, az qala buranı cümləbəcümlə təhlil etmək
lazım gəlir. Əgər insan hər gün bu cümlələrdən birini ürəyində saxlasa
və həyatda onları rəhbər tutsa, bu, bəs qədərdən də çox edər.</p>
<p>Burada iki məqam diqqət çəkir:</p>
<p>1. Birincisi, İsanın heyrətamiz dürüstlüyü. Heç kim deyə bilməz ki,
onu aldadaraq İsanın ardınca getməyə sövq ediblər. İsa heç vaxt
insanlara asan yol vəd edərək, Öz tərəfinə çəkməyə çalışmayıb. O,
insanlara rahat yol vəd etməyib. O, insanlara izzət vəd edib. Bir insana
Çarmıxını daşımağa hazır olduğunu söyləmək, ona cinayətkar kimi
baxılacağını, hər an ölməyə hazır olduğunu söyləmək demək idi. Böyük
başçılar həmişə dürüst olublar. İkinci Dünya Müharibəsi dövründə ölkə
rəhbərliyini öz üzərinə götürən Vinston Çörçil insanlara ancaq «qan,
əmək, göz yaşı və tər» vəd etmişdi. Böyük italyan vətənpərvər Cüzeppe
Qaribaldi ordusuna könüllüləri belə sözlərlə çağırmışdı: «Mən sizə nə
maaş, nə mənzil, nə də müavinət verə bilərəm; mən yalnız aclıq,
susuzluq, çətin keçidlər, döyüşlər və ölüm təklif edə bilərəm. Qoy
vətənini dildə deyil, ürəkdən sevən arxamca gəlsin». «Əsgərlər, düşmənin
üstün qüvvələrinə qarşı bütün səylərimiz boşa çıxdı. Sizə təklif edə
biləcəyim tək şey — aclıq, susuzluq, məhrumiyyət və ölümdür; lakin
vətənini sevən hər kəsi ardımca gəlməyə səsləyirəm». İsa Məsih insanlara
asan həyat vəd edərək, heç vaxt Özünə tərəf çəkməyə çalışmayıb; O,
insanlara çağırış edərək daxillərində yatmış zadəganlığı oyatmağa
çalışıb, onlara ən çətin yolu izləməyi təklif edib. İsa həyatı
asanlaşdırmaq üçün deyil, ona məna vermək üçün gəlib.</p>
<p>2. İsa heç vaxt insanları Özünün keçə bilmədiyi və yaşamadığı nəyəsə
çağırmayıb. Bu, insanların arxasınca getməyə hazır olduqları başçılara
xas olan xarakterdir. Fars padşahı Daranı təqib edən Makedoniyalı
İsgəndər tarixin ən heyrətamiz qəhrəmanlıqlarından birini etmişdi. On
bir günə onun ordusu altı yüz altmış kilometrdən çox yol qət etmişdi. Su
çatışmazlığı səbəbindən onlar təqibi dayandırmaq istəyirdilər. Bu barədə
yunan tarixçisi Plutarx<a href="#fn27" class="footnote-ref" id="fnref27"
role="doc-noteref"><sup>27</sup></a> belə deyir: «Onlar çətin vəziyyətə
düşmüşdülər. Bir neçə makedoniyalı qatırların üzərində tuluqlarda su
daşıyaraq yol gedirdi və günorta çağı Makedoniyalı İsgəndərin olduğu
yerə çatdı. Onu susuzluqdan boğulan görüb, dərhal dəbilqəni su ilə
doldurdular və ona verdilər. O, suyu kimə apardıqlarını soruşdu. Onlar
da söylədilər ki, suyu uşaqlarına aparırlar, amma onun da — Makedoniyalı
İsgəndərin həyatını xilas etmək istəyirlər. Sonra Makedoniyalı İsgəndər
dəbilqəni əlinə alıb, ətrafına baxdı və gördü ki, ətrafdakıların hamısı
əllərini uzadıb, acgözlüklə suya baxır. O, bir qurtum belə içmədən
minnətdarlıqla suyu geri qaytarıb dedi: «Mən tək içsəm, o biriləri məyus
olacaq». Əsgərlər onun nəfsini necə saxladığını və onlara qarşı
comərdlik göstərdiyini görüb qışqırdılar və onları cəsarətlə irəli
aparmasını xahiş etdilər. Sonra atlarına minib onları qamçılamağa
başladılar. Əsgərlər dedilər ki, belə bir padşaha sahib olduqlarına görə
həm yorğunluğa, həm də susuzluğa qalib gələ biləcəklər, çünki özlərini
ölümsüz hesab edirlər». Özünün etməyə hazır olmadığını heç vaxt
xalqından tələb etməyən bir liderin arxasınca getmək asandır.</p>
<p>Kvint Fabi Kunktator<a href="#fn28" class="footnote-ref" id="fnref28"
role="doc-noteref"><sup>28</sup></a> adlı məşhur Roma sərkərdəsi
günlərin bir günü öz heyəti ilə düşmənin çətin mövqeyini tutmağın
mümkünlüyünü müzakirə edirdi. Zabitlərdən biri öz planını təklif etdi. O
dedi: «Ancaq bu plan bir neçə insanın həyatı bahasına başa gələcək».
Kunktator ondan soruşdu: «Onlardan biri olmağa hazırsınızmı?» İsa
yuxarıda oturub piyada kimi insanların həyatı ilə oynayan liderlərdən
deyildi. O, insanlardan tələb etdiyi hər şeyə Özü tab gətirməyə hazır
idi. İsanın bizi Çarmıxı daşımağa çağırmaq hüququ var idi, çünki Çarmıxı
birinci Özü daşımışdı.</p>
<p>3. İsa Onun ardınca getmək istəyən insanlara deyir: «Əgər bir kəs
Mənim ardımca gəlmək istəyirsə, özündən imtina etsin...». Bu tələb hərfi
oxunsa, onda onun mənası daha yaxşı başa düşülür. «Özünə «Yox!» de».
Məsihin ardınca getmək istəyən şəxs həmişə özünə «yox», İsaya isə «hə»
deməlidir. O, zövq aldığı komfortuna «yox» deməlidir. İnsan şəxsi
maraqlarına əsaslanan davranışından əl çəkməlidir; o, qulağına
pıçıldayan instinktlərdən və qadağa olunmuş şeyləri sınamaq istəyindən
əl çəkməlidir. O, İsa Məsihin səsinə və çağırışına «hə» cavabını
verməkdən qorxmamalıdır. İnsan, bir vaxtlar həvari Paulun dediyi kimi,
deməlidir: «Artıq mən yaşamıram, Məsih məndə yaşayır; indi mən öz
istəklərimə tabe olmaq üçün deyil, Məsihin iradəsinə tabe olmaq üçün
yaşayıram və əsl azadlığı bunda tapıram».</p>
<p><strong>35</strong></p>
<h2 id="həyati-qazanmaq-üçün-onu-itirmək-mark-835">HƏYATI QAZANMAQ ÜÇÜN
ONU İTİRMƏK (Mark 8:35) </h2>
<p>Elə şeylər var ki, insan onları qoruduqda itirər, istifadə etdikdə
isə qorumuş olar. Buraya insanın istedadı və bacarıqları da aiddir.
İnsan onlardan istifadə edərsə, onları təkmilləşdirər. Onlardan istifadə
etməkdən imtina edərsə, nəticədə onları itirər. Geniş mənada bu prinsip
həyatın hər sahəsinə aiddir. Tarix canını qurban verən, lakin əbədi
həyat qazanan insanların adları ilə doludur. Beləcə dördüncü əsrdə
şərqdə Telemax adlı bir rahib yaşayıb. O özünü duaya, Rəbb haqqında
düşüncələrə və oruca həsr edə bilsin deyə hər kəsdən təcrid olunmaq
qərarına gəlmişdi və bu yolla canını əbədi ölümdən xilas etmək
istəyirdi. O, tənhalığında yalnız Allahla ünsiyyət axtarırdı. Lakin bir
gün nəyisə səhv etdiyini hiss etdi. Günlərin bir günü duadan qalxaraq
anladı ki, onun həyatı fədakarlığa deyil, Allaha olan eqoist sevgiyə
əsaslanır. O başa düşdü ki, əgər Allaha xidmət etmək istəyirsə, onda
insanlara xidmət etməlidir, şəhərlər günah içində bata-bata məsihçiyə
səhrada yaşamaq yaraşmaz, insanların xilasa ehtiyacı var. Sonda səhranı
tərk edib, o dövrün ən böyük şəhəri olan Romaya getdi. Yol boyu o,
sədəqə diləyərək yaşadı. O dövrdə məsihçilik artıq Romanın rəsmi dininə
çevrilmişdi. Telemax Romaya gələndə böyük sərkərdə Stilixon<a
href="#fn29" class="footnote-ref" id="fnref29"
role="doc-noteref"><sup>29</sup></a> qotlar üzərində qələbə qazandığı
üçün onun şərəfinə triumf təşkil olunmuşdu. Roma əvvəlkinə nisbətən çox
dəyişmişdi — indi insanlar bütpərəst məbədlərə deyil, məsihçi
kilsələrinə axışırdılar. Küçələrdə yürüşlər gedir və şənliklər təşkil
olunurdu, Stilixo şəhərin küçələrində atın belində gedir, yanında isə
gənc imperator Honorius var idi.</p>
<p>Bütün bunlara baxmayaraq, Romada hələ də qladiator döyüşlərinin
keçirildiyi arena dururdu. Artıq məsihçilər şir və vəhşi heyvanlara yem
kimi atılmırdı. İndi orada müharibədə əsir düşənlər bayramlarda Roma
xalqını əyləndirərək və cəmiyyətin aşağı təbəqələrinin qaniçən bağırtı
sədaları altında ölənədək döyüşürdülər. Telemax arenaya tərəf yollandı.
Kolizeydə səksən min tamaşaçı var idi. Araba yarışları başa çatırdı.
Qladiatorlar döyüşə hazırlaşan vaxt tamaşaçılar arasında həyəcan və
gərginlik artırdı. Nəhayət, onlar «Qeysərə salam olsun! Ölməyə hazır
olanlar səni salamlayır!» qışqıra-qışqıra arenaya daxil oldular. Döyüş
başladı. Telemaxı dəhşət bürüdü: Məsihin uğrunda öldüyü insanlar məsihçi
xalqının əyləncəsi üçün bir-birilərini öldürürlər. Telemax arenanın
hasarından atılıb döyüşən qladiatorların arasına girdi. Onlar bir anlıq
dayandılar. «Qoy oyun davam etsin!» deyə izdiham guruldadı. Qocanı
kənara itələdilər, o, hələ də tərki-dünya adamın paltarında idi. Ancaq
qoca yenə də qladiatorların arasına girdi. Camaat ona daş atmağa başladı
və qladiatorlardan onu öldürüb, arenadan çıxarmağı tələb etdi. Oyunların
rəisi əmr verdi, qladiatorun qılıncı parıldadı və Telemax yerə yıxılaraq
öldü. Birdən izdiham susdu. Baş verənlər insanları dəhşətə saldı: mömin
zahid öldürülmüşdü. Birdən hamı qətlin nə demək olduğunu anladı. Həmin
andan etibarən bu kimi oyunlar dayandırıldı və bir də heç vaxt bərpa
olunmadı. Telemax ölümü ilə onlara son qoydu. İngilis tarixçisi Qibbon
Telemax haqqında belə deyir: «Onun ölümü sağlığından daha çox
bəşəriyyətə fayda gətirdi». Ölümü ilə o, səhrada tənhalıqda sakit
yaşamaqla heç vaxt əldə edə bilmədiyi şeylərə nail oldu.</p>
<p>Allah bizə həyatı qorumaq üçün yox, israf etmək üçün verib. Əgər daim
faydamızı, rahatlığımızı, təhlükəsizliyimizi ölçüb-biçərək yaşasaq,
məqsədimiz mümkün qədər uzun və qayğısız həyat yaşamaq olsa, yalnız
özümüzü düşünüb can yandırsaq, onda həyatımızı itirmiş olacağıq. Ancaq
sağlamlığımızı, vaxtımızı, əmlakımızı və rahatlığımızı unudaraq, İsa
Məsih, eləcə də Onun uğrunda öldüyü insanların yaxşılığı naminə
həyatımızı qurban versək, onu qazanmış oluruq.</p>
<p>Əgər həkimlər, elm adamları və ixtiraçılar eksperimentlər aparmaq
istəməsəydilər, görəsən, dünya necə olardı? Əgər hər kəs yalnız evdə
dinc qalmaq istəsəydi, tədqiqatçı və alimlər olmasaydı, həyat necə
olardı? Əgər hər qadın uşaq sahibi olmaq riskindən imtina etsəydi, nə
olardı? Əgər bütün insanlar sahib olduqları hər şeyi yalnız özlərinə
sərf etsəydilər, sonda nə baş verərdi? Həyatın mənası da onu qoruyub
saxlamaq və əzizləməkdə deyil, riskə atıb israf etməkdədir. Düzdür, bu
yolda insan yorula, tükənə, bəzən taqətdən belə düşə bilər; amma hər gün
yanmaq — hər gün paslanmaqdan daha yaxşıdır. Çünki Allaha və xoşbəxtliyə
gedən yol budur.</p>
<p><strong>36-37</strong></p>
<h2 id="həyatin-ən-yüksək-məqsədi-mark-836-37">HƏYATIN ƏN YÜKSƏK MƏQSƏDİ
(Mark 8:36-37)</h2>
<p>İnsan müəyyən mənada həyatda böyük uğurlar qazana bilər, eləcə də,
əksinə, tamamilə mənasız həyat yaşaya bilər. İsa Məsih sanki soruşur:
«Həyatın mənasını nədə görürsünüz?» Çox vaxt olur ki, insan həyatda bəzi
şeyləri səhv qiymətləndirir, vurğunu yanlış yerdə vurur və bunu çox gec
anlayır.</p>
<p>1. İnsan mənfəət naminə namusunu qurban verə bilər. Maddi dəyərlərə
sahib olmaq arzusunda olaraq, onları əldə etməkdən ötrü vicdansızlığa
yol verə bilər. Dünya insanı mənfəət naminə şərəfsiz işlərə sövq edən
vəsvəsələrlə doludur. Bir kitabda parçanı cüzi də olsa əskik etməkdən
ötrü parçanı ölçən zaman baş barmağından istifadə edən satıcıdan bəhs
edilir. Hekayənin müəllifi deyir ki, o, axirətdə canının xilasından
qoparıb, pul kisəsinə qoyurdu. Hər bir insan gec-tez bir suala cavab
verməlidir: «Mənim həyat həyatım Allahın gözündə necə görünür?» Axı
Allah hər kəsin yanına gələcək müfəttişdir.</p>
<p>2. Digərləri şöhrət naminə prinsiplərdən imtina edirlər. Axı xoş
xasiyyətli, şən, şirin, itaətkar bir insanın problemi daha az olur. Öz
prinsiplərinə sadiq bir insan isə çox vaxt bəyənilmir. Şekspirdə VIII
Henriyə sədaqətlə xidmət edən böyük kardinal Volsinin belə bir portreti
var.</p>
<blockquote>
<p>«Əgər padşaha xidmət etdiyim qədər</p>
<p>Allahıma yarısı qədər xidmət etsəydim,</p>
<p>O, bu yaşımda çılpaq vəziyyətdə</p>
<p>düşmənlərimin əlinə düşməyə qoymazdı».</p>
</blockquote>
<p>İnsan axır-əvvəl başa düşəcək ki, başqalarının onun haqqında nə
düşündüyü deyil, Allahın onun haqqında nə düşündüyü önəmlidir. İnsanın
taleyini ictimai rəy deyil, Allahın hökmü həll edir.</p>
<p>3. Başqaları ucuz şeylərdən ötrü əbədi olanları qurban verirlər. Ucuz
uğur əldə etmək həmişə daha asandır. Məsələn, yazıçı ani ucuz şöhrətdən
ötrü həqiqi böyük olanını əldən verə bilər. Musiqiçi tez unudulan
əhəmiyyətsiz əsərləri ifa edir, halbuki həqiqi və əbədi qalan musiqi
yaza bilər. Digərləri daha gəlirli və rahat işi seçir, qardaşlarına
xidmət edə biləcəkləri işdən isə üz döndərirlər. Bəziləri ömrünü xırda
şeylərin arxasınca düşüb, böyük şeyləri əldən verməklə keçirir. Başqa
bir qadın sevdiklərinə xidmət etməkdən və övladlarını böyütməkdənsə, kef
və «azad həyat»a üstünlük verir. Ancaq illər keçib-gedir və həyat həmişə
həqiqi dəyərləri ortaya qoyur, yalançı dəyərləri isə ifşa edir. Ucuz
şeylər əbədi sürmür.</p>
<p>4. Yekunda deyə bilərik ki, insanlar ani nələrdənsə ötrü əbədi qalanı
qurban verirlər. Əgər hər şeyə əbədiyyət işığında baxsaq, çox bəlalardan
qurtulmuş olarıq. İndi zövq verən şeylərin çoxu sonradan fəlakətə
çevrilə bilər. Ən yaxşı sınaq — əbədiyyət sınağıdır, hər şeyə Allahın
gözü ilə baxmaq istəyidir. Belə bir insan heç vaxt həyatını onun canını
məhv edən şeylərə sərf etməz.</p>
<p><strong>38</strong></p>
<h2 id="layiq-olduğu-yeri-tutan-padşah-mark-838-91">LAYİQ OLDUĞU YERİ
TUTAN PADŞAH (Mark 8:38-9:1) </h2>
<p>Bu hissədə İsanın əminliyi diqqət çəkir. O, indicə ölümündən
danışırdı. Qarşıda Onu Çarmıxın gözlədiyinə şübhə etmirdi, amma
qələbənin də gözlədiyinə əmindir. Bu parçanın birinci hissəsi sadə
həqiqəti ifadə edir. Padşah Öz Padşahlığına qayıdanda, Ona sadiq
qalanlara sadiq qalacaq. Padşahın gəlişi ilə bağlı xoşagəlməz aqibətdən
qaçmaq istəyənlər isə, padşahlığın bütün faydalardan yararlana
biləcəyinə ümid edə bilməz. Hərbi əməliyyatda iştirak etməkdən imtina
edən adam, əməliyyat müvəffəqiyyətlə başa çatdıqdan sonra mükafat
gözləyə bilməz. İsa Məsih deyir: «Bu gün məsihçilik çətin və düşmən
kəsilən dünyada çətinliklərlə üzləşir. Məsihçi kimi davranmaqdan utanan,
kimin tərəfində olduğunu göstərməkdən qorxan adam gələcəkdə Allahın
Padşahlığında yer tutmağa ümid edə bilməz».</p>
<p>Bu parçanın ikinci hissəsi daha çox düşündürür. İsa Məsih deyir:
«...burada duranlardan bəzisi Allahın Padşahlığının qüdrətli gəlişini
görmədən ölməyəcək». İnsanların əksəriyyəti bu ifadəni Məsihin İkinci
Gəlişinə işarə kimi qəbul edirlər. Bu da insanları çox çaşdırır. Çünki
belə olan halda, İsa səhv etmiş olardı, axı həmin nəsil Allahın
Padşahlığının qüdrətli gəlişini görmədən öldü.</p>
<p>Lakin burada heç də Məsihin İkinci Gəlişi nəzərdə tutulmayıb.
Məsələni daha ətraflı nəzərdən keçirək. İsa Məsih cəmi bir dəfə İsrailin
hüdudlarından kənarda olub. Onda da İsrailin sərhədindən çox
uzaqlaşmamışdı, yalnız Sur və Sidona baş çəkmişdi. İsrail kimi kiçik bir
ölkədə çox az adam Onun haqqında eşitmişdi. İsrail şimaldan cənuba
təxminən iki yüz kilometr, qərbdən şərqə isə təxminən altmış beş
kilometr ərazidə yerləşirdi, əhalisi dörd milyona yaxın idi. İsanın belə
kiçik bir ölkədən kənara səyahət etmədiyi halda, dünyanın fəthindən
danışması qəribə olardı. Bundan başqa, belə kiçik ölkədə O, ortodoksal
yəhudi rəhbərlər və hakimiyyətdə olanlar arasında Özünə qarşı elə nifrət
və düşmənçilik oyatmışdı ki, çox güman, bidətçi və dönük bir insanın
ölümündən başqa heç nəyə ümid edə bilməzdi. Belə bir vəziyyətdə
məsihçiliyin gələcəyinin olmadığını, böyük ehtimalla onun tamamilə məhv
olacağını və yer üzündən silinəcəyini dərk edib, ümidsizliyə qapılanlar
çox olmalı idi. İnsan nöqteyi-nəzərindən bu pessimistlər tamamilə haqlı
idilər.</p>
<p>İndi isə gəlin, əslində, nə baş verdiyinə baxaq. Otuz il keçmədən
məsihçilik Kiçik Asiyada yayıldı, Antakyada böyük məsihçi icması
yarandı, Misirə qədər nüfuz etdi, İsgəndəriyyədə də imanlılar günbəgün
çoxaldı. Məsihçilik Aralıq dənizini keçərək Romaya qədər çatdı və bütün
Yunanıstanı əhatə etdi. Məsihçilik, qarşısıalınmaz sel kimi, o dövrün
bütün dünyasını bürüdü. Hətta orada olanların çoxunun sağlığında bütün
gözləntilərə əks olaraq, məsihçiliyin qüdrətlə gəlməsi heyrət doğuran
bir həqiqət idi. İsa heç də səhv etməmişdi, O, tamamilə haqlı idi.
Maraqlıdır ki, İsa heç vaxt ümidini itirmirdi. İnsan korazehinliyinin,
şüurlarının güclü müqaviməti, Çarmıxa çəkilmə və ölüm qarşısında O,
sonda qələbə çalacağına heç vaxt şübhə etmədi. Çünki heç vaxt Allaha
şübhə etmədi. O, tamamilə əmin idi ki, insanlarla mümkün olmayan şey
Allahla mümkündür.</p>
