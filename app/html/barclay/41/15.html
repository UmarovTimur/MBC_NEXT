<h1>13-cü fəsil </h1>
<p><strong>1-2</strong></p>
<h2 id="axir-zamanin-əlamətləri">AXIR ZAMANIN ƏLAMƏTLƏRİ</h2>
<p>Markın Müjdəsinin on üçüncü fəsli müasir oxucunun bütün Əhdi-Cədiddə
başa düşəcəyi ən ÇƏTİN yerlərdən biridir. Çünki bu fəsil Müqəddəs
Kitabın başqa heç bir yerində olmadığı kimi, əvvəldən axıra qədər
yəhudilərin düşüncə tərzini, yəhudi tarixini və yəhudi dünyagörüşünü əks
etdirir. İsa Məsih burada o dövrün yəhudilərinə yaxşı məlum olan, lakin
bir çox müasir oxuculara qəribə görünən, hətta onlara tamamilə yad gələn
assosiasiyalardan, obrazlardan və anlayışlardan istifadə edir. Bununla
belə, biz bu yerin üstündən keçə bilmərik, çünki o, İsanın İkinci Gəlişi
haqqında bizə çox şey deyir. Lakin Məsihin İkinci Gəlişinin konsepsiyası
ilə bağlı müəyyən çətinliklər var. İnsanlar onu ya tamamilə rədd edir,
ya da onu İmanlı Cəmiyyətinin və məsihçi inancının yeganə doktrinası
kimi görməyə üstünlük verirlər. Bəlkə də bu fəslin diqqətlə
araşdırılması bizə bu problemə düzgün və sağlam baxış formalaşdırmağa
imkan verəcək.</p>
<p>Əvvəlcə bu fəsli oxumaqda bizə kömək edəcək yəhudi tarixi və yəhudi
təfəkkürünün elementləri ilə tanış olacağıq. Sonra isə bu elementləri
təhlil etməyə çalışacağıq. Bundan sonra biz bu fəsli adi üsulla
bölmə-bölmə təhlil edəcək, yekunda isə orada qeyd olunan və hələ də öz
əhəmiyyətini qoruyub saxlayan böyük həqiqətləri işıqlandırmağa
çalışacağıq.</p>
<h2 id="rəbbin-günü">RƏBBİN GÜNÜ </h2>
<p>Bu fəsli oxuyarkən xatırlamalıyıq ki, biz eyni mövzuya dəfələrlə
qayıdırıq, çünki bu mövzu olmadan Əhdi-Cədiddə çox şey qaranlıq qalacaq.
Yəhudilər Allahın seçilmiş xalqı olduqlarına, bir gün seçilmiş xalq kimi
öz layiqli yerlərini tutacaqlarına heç vaxt şübhə etmirdilər. Onlar bu
yeri adi insan yolu ilə qazana biləcəkləri fikrindən çoxdan vaz
keçmişdilər. Onlar əmin idilər ki, sonda Allah bəşəriyyətin tarixinə
bilavasitə müdaxilə edəcək və bu yeri onlar üçün qazanacaq. Tanrının
tarixə birbaşa müdaxilə etdiyi həmin günü yəhudilər <em>Rəbbin günü</em>
adlandırırdılar. Onlar həmçinin inanırdılar ki, Rəbbin günü gəlməzdən
əvvəl dəhşət və əzab vaxtı gələcək, dünya bünövrəsinə qədər sarsılacaq
və hökm gələcək. Sonra yeni dünya, yeni dövr və yeni izzət gələcək. Bu
düşüncə bir növ yenilməz <em>nikbinliyin</em> bəhrəsidir. Yəhudilər
Allahın bəşəriyyət tarixinə müdaxilə edəcəyinə tam əmin idilər. Lakin
digər tərəfdən, bu düşüncə həm də <em>bədbinliyin</em> nəticəsidir.
Çünki bizim dünyamız o qədər pisliyə aludə olub ki, hər şeyin yalnız onu
məhv etməklə və yenisini yaratmaqla düzəldiləcəyi kimi fərqli bir fikrə
əsaslanır. Yəhudilər dünyanın islahı və dəyişdirilməsi haqqında
düşünmürdülər. Onlar bütün sistemi yenidən qurmaq haqqında
fikirləşirdilər.</p>
<p>Gəlin Əhdi-Ətiqdə Rəbbin günü haqqında deyilənlərə baxaq. Amos
peyğəmbərin kitabında <em>5:16-20</em>-də deyilir:</p>
<blockquote>
<p>«...Bütün meydanlardan fəğan qopacaq, bütün küçələrdə ah-zar
edəcəklər. Fəğan edən mərsiyə oxuyanlarla kəndlilər yas tutmağa
çağırılacaqlar. Bütün üzüm bağlarından da fəğan qopacaq, çünki aranızdan
Mən keçəcəyəm» Rəbb belə deyir. Vay halınıza, ey Rəbbin gününün
həsrətini çəkənlər! Rəbbin günü siz nə əldə edəcəksiniz? Rəbbin günü də
eləcə işıq yox, qaranlıq olmayacaqmı? O, zülmətdir, onda nur
yoxdur».</p>
</blockquote>
<p>Yeşaya peyğəmbərin kitabında <em>13:6-16</em>-da Rəbbin gününün
dəhşətli mənzərəsi təsvir olunub:</p>
<blockquote>
<p>«Fəryad edin, çünki Rəbbin günü yaxınlaşır. O gün Külli-İxtiyarın
etdiyi qırğın kimi gəlir! ... Budur Rəbbin günü gəlir, amansızlıqla,
qeyzlə, qızğın qəzəblə gəlir ki, yeri səhraya döndərsin, oradakı
günahkarları məhv etsin. Göydəki ulduzlar və bürclər işıq verməyəcək,
günəş doğarkən tutulacaq, ay nurunu saçmayacaq. ... Buna görə də Mən
Ordular Rəbbi, qızğın qəzəb günündə qeyzlə göyləri titrədəcəyəm, yer üzü
lərzəyə gələcək».</p>
</blockquote>
<p>Yoel peyğəmbərin kitabının ikinci və üçüncü fəsilləri Rəbbin gününün
dəhşətli təsvirləri ilə doludur.</p>
<p>«...Rəbbin günü gəlir, ... Qaranlıq zülmətli bir gün! Buludlu və qatı
qaranlıq bir gün! Göylərdə və yerdə əlamətlər göstərəcəyəm: qan, alov və
tüstü dirəkləri görünəcək. Rəbbin möhtəşəm və dəhşətli günü gəlməzdən
əvvəl günəş qaranlığa və ay qan rənginə dönəcək».</p>
<p>Əhdi-Ətiqdə bu cür müdhiş mənzərələrə tez-tez rast gəlirik. Rəbbin
günü qəfildən sarsıntı ilə gələcək. Dünyanın Hakimi olan Allah gəlməzdən
əvvəl yaradılış məhvdən sarsılacaq, təbiət qanunları məhv olacaq.</p>
<p>Əhdi-Ətiqlə Əhdi-Cədid arasındakı dövrdə yəhudilər azadlığın nə
olduğunu bilmirdilər. Ona görə də Rəbbin gününün gəlişi ilə bağlı
onların ümidlərinin və arzularının daha da kəskin olması tamamilə
təbiidir. Həmin dövrdə məşhur ədəbiyyatın özünəməxsus bir janrı,
<em>vəhy</em> mənasını verən <em>Apokalipsislər</em> meydana gəldi. Bu
kitablar insanların Rəbbin günündə və ondan qabaq baş verəcəklərinə dair
xəyalları və görüntüləri əks etdirirdi. Həmin kitablarda Əhdi-Ətiqdəki
mənzərələrdən və obrazlardan istifadə edilərək, getdikcə daha çox yeni
təfərrüatlar qeyd olunurdu. Amma onu da ayrıca vurğulamaq lazımdır ki,
bütün bu kitablar xəyallardan və görüntülərdən ibarət idi. Bunlar təsvir
olunmayanı təsvir etmək və ifadə olunmayanı ifadə etmək cəhdləri idi.
Bu, nəsr deyil, poeziya idi; elm deyil, görüntü idi; hekayə deyil, bir
yuxu idi. Heç kim onları futuroloqların<a href="#fn52"
class="footnote-ref" id="fnref52" role="doc-noteref"><sup>52</sup></a>
əsərləri hesab etmək və gələcək hadisələri kimi görmək fikrində deyildi.
Biz görəcəyik ki, bu fəslin hər detalı üçün paralelləri Əhdi-Ətiqin
görüntülərində, eləcə də iki Əhd arasındakı dövrdə yazılmış ədəbiyyatda
tapmaq olar. İsa Öz fikirlərini insanlara çatdırmaq üçün apokaliptik
ədəbiyyatının dilindən və obrazlarından istifadə etdi. O, insanlara
yaxşı məlum olan anlayışlardan istifadə etdi. Üstəlik, həm İsa, həm də
insanlar başa düşürdülər ki, bunlar sadəcə bədii, obrazlı mənzərələrdir.
Heç kim düşünmürdü ki, Tanrı tarixə birbaşa müdaxilə edəndə, hər şey tam
olaraq məhz belə olacaq.</p>
<h2 id="fərqli-təriqətlər">FƏRQLİ TƏRİQƏTLƏR</h2>
<p>Amma bu hissə həm də düşüncə tərzində fərqlilikləri ifadə edir.
Müjdələrin müəllifləri İsanın müxtəlif mövzularda ifadələrini toplamaq
vərdişinə malik idilər. Onlar İsanın fikirlərini qələmə almaqla müdrik
hərəkət etdilər. Çünki bu formada onlar təlim və nəsihət məqsədlərinə
yaxşı xidmət edirdilər. Burada Mark <em>İsanın gələcəklə bağlı bütün
ifadələrini sanki bir araya gətirir</em>. Hətta ötəri oxuyan
qeyri-mütəxəssis də görə bilər ki, bütün bu ifadələr gələcəyə aid olsa
da, müxtəlif aspektlərə toxunur.</p>
<p>Mahiyyət etibarı ilə, bu hissədə beş məqam vurğulanır.</p>
<p>1. <em>Yerusəlimin dağıdılması ilə bağlı peyğəmbərlik</em> (<em>13:2,
14-20</em>-ci ayələr). İsa Məsih sonradan görəcəyimiz kimi, müqəddəs
şəhərin sonunu qabaqcadan görmüşdü. O, haqlı idi: Yerusəlim eramızın
70-ci ilində məhv edilmişdi, Məbəd isə yerlə yeksan edilmişdi.</p>
<p>2. <em>Gələcək təqib barədə xəbərdarlıq</em> (<em>9-13</em>-cü
ayələr). İsa Məsih qabaqcadan xəbərdarlıq etmişdi ki, Onun ardıcılları
acı və çətin günlər yaşayacaq.</p>
<p>3. <em>Axır zamanın dəhşətləri və təhlükələri haqqında
xəbərdarlıq</em> (<em>3-6</em> və <em>21-23</em>-cü ayələr). İsa Məsih
aydın görürdü ki, Onun yolunu təhrif edən insanlar gələcək. Bunun baş
verməməsi qaçılmazdı. Çünki insanlar həmişə Allahın səsindən çox öz
qürurlu ağıllarının səsinə qulaq asmağa üstünlük verirlər. İsa Məsih
əvvəlcədən davamçılarını, İmanlı Cəmiyyətini dolduran yalan təlimlərdən
qorumaq istəyirdi.</p>
<p>4. <em>Məsihin İkinci Gəlişi ilə bağlı xəbərdarlıq</em>. Məsihin
dünyaya İkinci Gəlişi ilə bağlı bu xəbərdarlıq Rəbbin gününün
təsvirlərindən götürülərək ifadə edilib. Həmin xəbərdarlıqlara
<em>7-8</em> və <em>24-27</em>-ci ayələrdə rast gəlinir. Rəbbin Günü və
Məsihin dünyaya İkinci Gəlişi bir-biri ilə sıx əlaqəlidir. Bu barədə
xəbərdarlığın olunması lazım idi, çünki Rəbbin günündə və Məsihin İkinci
Gəlişində əslində nə baş verəcəyini heç kim bilmirdi. Burada da
unutmamalıyıq ki, biz görüntü və xəyallarla üzləşirik. İsa Məsih İkinci
Gəlişini yalnız peyğəmbərlər və Rəbbin günü ilə bağlı apokaliptik
ədəbiyyat müəllifləri tərəfindən təsvir olunmuş görüntülərdə və
tumarlarda görə bilərdi. Onları hərfi mənada qəbul etmək lazım deyil.
Onlar bir növ impressionist<a href="#fn53" class="footnote-ref"
id="fnref53" role="doc-noteref"><sup>53</sup></a> rəsmlər, gələcəkdən
xəbər verən adamların görüntüləridir. Onlar insanları bu hadisənin
əzəməti üçün hazırlamalıdır.</p>
<p>5. <em>Hər an hazır olmaq xəbərdarlığı</em> (<em>28-37</em>-ci
ayələr). Əgər insanlar əbədiyyət baxımından yaşayırlarsa, daim Allahın
birbaşa müdaxiləsini, qiyamət gününü və Məsihin İkinci Gəlişini
gözləyərək yaşayırlarsa, əgər hər şeyin vaxtını yalnız Allah bilirsə —
onda hər zaman hazır vəziyyətdə olmaq lazımdır. Bu fəsildə müxtəlif
mövzuların cəmləndiyini və fikirlərin Əhdi-Ətiqə, eləcə də Rəbbin
gününün apokaliptik görüntülərinə və təsvirlərinə istinad etdiyini
xatırlasaq, bu fəsil bizim üçün daha çox məna kəsb edəcək. Bu səbəbdən
biz fəsli ayəbəayə deyil, fikirlərin yer aldığı hissələrə görə
araşdıracağıq.</p>
<h2 id="yerusəlimin-məhv-edilməsi-mark-131-2">YERUSƏLİMİN MƏHV EDİLMƏSİ
(Mark 13:1-2) </h2>
<p>Beləliklə, Yerusəlimin dağıdılmasını qabaqcadan söyləyən İsanın
peyğəmbərliyi ilə başlayaq. Böyük Hirodun tikdirdiyi Məbəd dünyanın
möcüzələrindən biri idi. Məbədin tikilməsi eramızdan əvvəl
<em>20-19</em>-cu illərdə başlamış və Məsihin dövründə hələ tam başa
çatmamışdı. O, Moriya dağının zirvəsində dayanırdı. Bənnalar tikinti
zamanı dağın zirvəsini dağıtmadılar, əksinə, nəhəng platforma kimi bir
şey düzəltdilər, binanın təzyiqini paylayan sütunlar qoyaraq,
platformanı saxlayan iri hörgülü divarlar ucaltdılar. İosif Flavi yazır
ki, bəzi daşların uzunluğu 15 metr, hündürlüyü 4 metr və qalınlığı 6
metrə çatırdı.</p>
<p>Yəqin ki, Qalileyalı şagirdləri heyrətə gətirən məhz bu cür daşlar
idi. Məbədin ən əzəmətli girişi onun cənub-qərb küncündə yerləşirdi.
Burada onu şəhərdən gözəl bir körpünün keçdiyi Tiropeon vadisi ayırırdı.
Körpünün tağlarının uzunluğu 14 metr idi. Tikintisində istifadə olunmuş
daşların bəzilərinin uzunluğu 8 metrə çatırdı. Vadinin dərinliyi 70 metr
idi. Ümumi uzunluğu 100 metrdən çox olan körpünün eni 15 metr idi.
Hündürlüyü təqribən 12 metr olan körpü birbaşa Padşah eyvanına aparırdı.
Körpü hər biri mərmər parçasından oyulmuş Korinf sütunlarının üzərində
dayanırdı. İosif Flavi Məbədi belə təsvir edir:</p>
<blockquote>
<p>«Məbədin fasadı — ön divarı, yəqin ki, diqqəti daha çox cəlb edəcək
başqa bir şeylə bəzədilə bilməzdi. Məbəd tamamilə ağır qızıl lövhələrlə
örtülmüşdü. Günəşin ilk şüaları Məbədi alov kimi parıldadırdı, ona
baxmağa çalışan insanların gözlərini qamaşdırırdı. Amma onu ilk dəfə
uzaqdan görənlər üçün Məbəd qarlı zirvə kimi görünürdü. Çünki onun qızıl
lövhələrlə örtülməmiş hissələri göz qamaşdıracaq qədər ağ idi. ... Bəzi
daşların uzunluğu 45 qulac, hündürlüyü 5 qulac və eni 6 qulac idi» (bir
qulac = 45 sm).</p>
</blockquote>
<p>Məbədin parlaqlığı şagirdlərdə güclü təəssürat yaradırdı. O, insan
nailiyyətlərinin və sənətinin zirvəsi kimi görünürdü. Məbəd o qədər
böyük və möhkəm idi ki, sanki əbədi qalacaq kimi görünürdü. Lakin İsa
ondan heç bir əsər-əlamətin qalmayacağı gün haqqında xəbərdarlıq etdi.
Əlli il keçmədi ki, bu peyğəmbərlik yerinə yetdi.</p>
<blockquote>
<p>İnsanın qüruru, dünya şöhrəti,</p>
<p>Qılınc və tac onu aldadar.</p>
<p>Zəhmətlə tikdiyi hər şey — qüllələr, məbədlər</p>
<p>Bir gün torpağa çevriləcək,</p>
<p>Allahın qüdrəti isə saatbasaat</p>
<p>Mənim məbədim, qülləm olacaq.</p>
</blockquote>
<p><strong>3-6</strong></p>
<h2 id="son-günlərin-təhlükəsi-mark-133-6-və-21-23">SON GÜNLƏRİN
TƏHLÜKƏSİ (Mark 13:3-6 və 21-23)</h2>
<p>İsa Məsih bilirdi ki, dünyanın sonu gəlməzdən əvvəl bidətçilər<a
href="#fn54" class="footnote-ref" id="fnref54"
role="doc-noteref"><sup>54</sup></a> ortaya çıxacaq. Doğrudan da, çox
keçmədi ki, İmanlı Cəmiyyətində bidətçilər meydana çıxdı.</p>
<p>Bidət<a href="#fn55" class="footnote-ref" id="fnref55"
role="doc-noteref"><sup>55</sup></a> üç əsas səbəbə əsaslanır.</p>
<p>1. Özü üçün əlverişli təlim və doqmaların yaradılması. İnsanın zehni
yeni fikirlər və istəklər yaratmaq qabiliyyətinə malikdir. «Axmaqlar
ürəyində «Allah yoxdur!» deyə düşünürlər» — məzmurçu bizə məşhur deyimdə
söylədi. Məzmurçunun bəhs etdiyi axmaq adam ağlının kəm olmasına axmaq
deyildi. O, <em>ruhani cəhətdən</em> axmaq adamdır. Onun Allahın mövcud
olmadığı fikrinin əsasında, ilk növbədə, Tanrının olmaması arzusu
dayanır. Çünki əgər Allah varsa, demək, onun aqibəti pis olacaq. Buna
görə də o, Allahı öz təlimindən uzaqlaşdırır. Artıq məsihçilikdə
anonimianlıq adlı xüsusi bir bidət öz yerini tutmuşdur. Bu cür bidət
Qanunun (Musanın qanunu) ləğv edildiyi prinsipindən irəli gəlir — ona
inanan bidətçilər qismən haqlıdırlar. Eləcə də yalnız <em>lütf</em> var
deyəndə, yenə qismən haqlı çıxırlar. Bu cür bidətçilər, həvari Paulun
Romalılara 6-cı fəsildə dediyi kimi, təxminən belə düşünürlər: «Siz
deyirsiniz ki, Allahın lütfü istənilən günahı aradan qaldıra bilər?» —
«Bəli». — «Deyirsiniz ki, Allahın lütfü istənilən günahı bağışlaya
bilər?» — «Bəli». «Deyirsiniz ki, Allahın lütfü dünyada ən böyük və ən
gözəl şeydir?» — «Bəli». «Onda, — deyə paradoksal bidətçilər nəticə
çıxarırlar, — gəlin qəlbimizin rahatlığı üçün günah etməyə davam edək,
çünki nə qədər çox günah ediriksə, bir o qədər Allaha Onun heyrətamiz
lütfünü təzahür etdirməyə imkan veririk. Günah yaxşı şeydir, çünki o,
lütfü təzahür etdirmək imkanı verir. Buna görə istədiyimiz hər şeyi
edək». İnsanlar günah edə bilmələri üçün Allahın lütfünü təhrif edirlər.
İnsanın həyatında yalnız canının önəmli olduğunu və bədənin heç bir
mənası olmadığını deyən insanlar da eyni arqumentləri gətirir. Onlar
iddia edirlər ki, belə olan halda, insan öz bədəni ilə istədiyini edə
bilər, istəsə, nəfsini belə razı sala bilər. Beləcə insanlar çox vaxt
məsihçiliyi öz tələblərinə uyğun dəyişdirməyə çalışaraq bidətçiliyə
uğrayırlar. Bəlkə də məhz buna görə cəhənnəm və Məsihin İkinci Gəlişi
haqqında təlim çoxlarının şüurundan silinib, çünki bu, son dərəcə
xoşagəlməz təlimdir. Heç kim onu əvvəlki, vahimə oyadan formada
canlandırmaq niyyətində deyil. Bəlkə də bu təlim imanlıların
təfəkküründə ona görə zəifləyib ki, həmin təlimə iman heç də hamını qane
etmir.</p>
<p>2. Bundan başqa, bidət insanın, sadəcə olaraq, həqiqətin müəyyən bir
hissəsinin fərqinə varmadığına görə yarana bilər. Məsələn, Allahın
həmişə yalnız bir xüsusiyyətini vurğulamaq doğru deyil. Əgər biz yalnız
Allahın <em>müqəddəsliyi</em> haqqında düşünsək, onda heç vaxt Onunla
yaxın münasibət qura bilməyəcəyik, Onun bu dünyadan tamamilə uzaq
olduğunu zənn edəcəyik. Əgər yalnız Allahın <em>ədalətini</em>
vurğulasaq, onda heç vaxt Allah qorxusundan azad olmayacağıq. Beləcə
iman yolumuz bizə kömək deyil, sıxıntı verəcək. Əgər biz Allahı yalnız
<em>sevgi</em> baxımından düşünsək, onda iman yolu bizim üçün çox sadə,
sentimental bir yola çevrilə bilər. Axı Əhdi-Cədid təkcə <em>Lukanın
15</em>-ci fəslindən ibarət deyil. Məsihçilikdə həmişə paradoksallıq
mövcuddur: Allah məhəbbətdir, lakin eyni zamanda Allah ədalətdir. İnsan
azaddır, buna baxmayaraq, Allah hər şeyə nəzarət edir. İnsan fani
varlıqdır, eyni zamanda əbədi yaşayan məxluq olaraq qalır. İngilis
yazıçısı Q.K. Çesterton deyirdi ki, ortodoksal olmaq — bıçağın ucu ilə
gəzmək deməkdir, hər iki tərəfində uçurum var. Sağa və ya sola bir addım
atan kimi fəlakət qaçılmaz olur. Yunanlar demişkən, biz həyatı həmişə
<em>bütöv</em> görməliyik.</p>
<p>3. Bidət insanları razı salan, məşhur və cəlbedici bir din yaratmaq
istəyindən yarana bilər. Belə dini yaratmaq — ondan əzab, qınaq,
təvazökarlıq, əxlaqi tələbləri aradan qaldırmaq deməkdir. Bizim
vəzifəmiz məsihçiliyi insanların tələblərinə uyğunlaşdırmaq deyil,
insanları məsihçiliyin tələblərinə uyğunlaşdırmaqdır.</p>
<p>4. Bidət həm də insanın məsihçi qardaşlığından ayrılmasından yarana
bilər. Təkliyə qapılıb düşünən insan doğru düşüncədən uzaqlaşmaq riskinə
uğraya bilər. İmanlı Cəmiyyətinin ənənəsi var, eləcə də İmanlı
Cəmiyyətinin həqiqətin mühafizəçisi olduğu anlayışı var. Əgər insanın
düşüncə tərzi onu imanlı bacı-qardaşlarından ayırırsa, deməli, düşüncə
tərzində nəyinsə səhv olması mümkündür. Roma katolik kilsəsi inanır ki,
əgər insanın anası — kilsədirsə, yalnız o halda Allah onun Atası ola
bilər. Bu həqiqətdir.</p>
<p>5. Bidət insanın hər şeyi tam başa düşülən dillə ifadə etmək
cəhdindən yarana bilər. Böyük paradokslardan biri də elə buradadır: biz
inandığımız şeyləri anlamağa çalışmalıyıq. Ancaq unutmayaq ki, biz fani,
Allah isə əbədi və dərkedilməzdir. Biz heç vaxt hər şeyi tam başa düşə
bilmərik. Buna görə də, bir sıra müddəalarda açıq şəkildə ifadə oluna və
ya bir sıra məntiqi müddəalarla aydın şəkildə sübuta yetirilə bilən iman
açıq-aşkar ziddiyyətdir. Çestertonun dediyi kimi: «Yalnız axmaqlar
cənnəti ağıllarına sığışdırmağa cəhd edir, buna görə onların başlarının
çatlaması təbii haldır. Müdrik insan gözlərini göyə dikə bildiyinə görə
sevinir». Nə qədər ağıllı olsaq da, yadda saxlamalıyıq ki, haradasa
qarşısında baş əyəcəyimiz, heyran olacağımız və səcdə edəcəyimiz sirr
qalır.</p>
<blockquote>
<p>Əgər mənim kimiləri dərk edə bilsəydi,</p>
<p>Necə də şadlayanıqla tərənnüm edərdim.</p>
<p>«İman edirəm, — Tertullian dedi, — çünki bu, qeyri-mümkündür.</p>
</blockquote>
<p><strong>7-8</strong></p>
<h2 id="isa-məsihin-ikinci-gəlişi-mark-137-8-və-24-27">İSA MƏSİHİN
İKİNCİ GƏLİŞİ (Mark 13:7-8 və 24-27)</h2>
<p>Burada İsa Məsih aydın şəkildə İkinci Gəlişindən bəhs edir. Ancaq onu
da qeyd edək ki, O, gələcək barədə dediklərini üç mənzərədə canlandırır,
bu da yəhudilərin Rəbbin günü haqqında təsəvvürlərinin tərkib
hissəsidir.</p>
<p>Rəbbin günü gəlməzdən əvvəl müharibələr dövrü olacaq. <em>3Ezra
9:3</em>-də deyilir ki, Rəbbin günü gəlməzdən əvvəl «yerlər titrəyəcək,
xalqlar və başçılar çaşqınlıq içində olacaq, insanlar təlaşa
düşəcək».</p>
<p><em>3Ezra 13:31</em>-də daha sonra deyilir:</p>
<blockquote>
<p>«Onlar bir-birinə qarşı — şəhər şəhərə, millət millətə, padşahlıq
padşahlığa qarşı döyüşəcək».</p>
</blockquote>
<p>Sibillərin<a href="#fn56" class="footnote-ref" id="fnref56"
role="doc-noteref"><sup>56</sup></a> 3:633-647 peyğəmbərliyində biz
oxuyuruq:</p>
<blockquote>
<p>«Padşah başqa padşahı əsir götürür və onun torpaqlarını zəbt edir,
xalqlar insanları məhv edir və onlara zülm verir, hökmdarlar başqa
ölkələrə qaçır, ölkədəki insanlar tamam başqa cür olub, barbar
imperiyası isə Elladanı<a href="#fn57" class="footnote-ref" id="fnref57"
role="doc-noteref"><sup>57</sup></a> xarabaya çevirir və firavan ölkənin
sərvətini talan edir, insanlar davada bir-birinə qarşı çıxırlar».</p>
</blockquote>
<p>Eyni fikirlərə <em>2Baruk 27:5-13</em>-də də rast gəlinir. Burada
yeni dövr gəlməzdən əvvəl baş verəcək on iki məqam sadalanır:</p>
<blockquote>
<p>«Əvvəlcə çaxnaşma başlayacaq, sonra bu dünyanın qüdrətlilərini —
zadəganları və varlıları öldürəcəklər. Üçüncü, çoxlarını ölüm
yaxalayacaq. Dördüncü, bir çoxları qılıncdan keçiriləcək. Beşinci, aclıq
və quraqlıq olacaq. Altıncı, zəlzələlər və təqiblər ... (əlyazmada
buradakı yer buraxılıb) ... Səkkizinci, pis ruhi qüvvələrin və cinlərin
hücumu olacaq. Doqquzuncu, alovun süqutu, onuncu — soyğunçuluq və hər
cür zülm, on birinci, bədxahlıq və təmkinsizlik, on ikinci — yuxarıda
sadalanan bütün pisliklər eyni vaxtda baş verəcək».</p>
<p>«Bütün yer əhli bir-birinə qarşı qalxacaq» (<em>48:32</em>). «Hər kəs
bir-birinə nifrət edəcək və bir-birilərini döyüşə təşviq edəcək».</p>
<p>«Müharibədən salamat qayıdanlar zəlzələdən öləcək. Zəlzələdən xilas
olanlar odda yanacaq, oddan sağ çıxanlar isə aclıqdan öləcək».</p>
</blockquote>
<p>Tamamilə aydındır ki, İsa müharibələrdən danışarkən yəhudilərin
gələcəklə bağlı təsəvvürlərinin mənzərəsindən istifadə etdi.</p>
<p>2. Rəbbin günündən əvvəl günəş və ay tutulmalı idi.</p>
<p>Bu barədə Əhdi-Ətiqdə (<em>Amos 8:9; Yoel 2:10; 3:15; Yezekel 32:7,
8; Yeşaya 13:10; 34:4</em>) və İsanın dövründə məşhur ədəbiyyatlarda çox
deyilir.</p>
<blockquote>
<p>«Gecənin ortasında qəflətən günəş və ay üç dəfə parlayacaq...</p>
<p>...Ulduzların çıxması da dəyişəcək»</p>
<p>(<em>3Ezra 5:4-7</em>).</p>
</blockquote>
<p><em>2Baruk 32:1</em>-də «Külli-İxtiyarın bütün kainatı silkələyəcəyi»
vaxtdan danışılır. Sibillərin peyğəmbərliyində 3:796-806-də deyilir ki,
«qılınclar gecələr ulduzlu səmada alaqaranlığa və şəfəqə yaxın görünəcək
... günəşin üzü isə günortaçağı tutulacaq. Ay işığı yer üzünə düşməyə
davam edəcək, qanın sel kimi axdığı dağlardan bir əlamət gələcək».
<em>Musanın Vəsiyyəti</em> kitabında «Günəşin buynuzları qırılacaq və
qaranlığa çevriləcək. Ay işıq verməyəcək və qana çevriləcək. Ulduzların
dövranı pozulacaq» (10:5) zamanından xəbər verilir.</p>
<p>Bir daha aydın görünür ki, İsa Məsih hamıya yaxşı tanış olan məşhur
dildən istifadə edir.</p>
<p>3. Yəhudilər xəyal edirdilər ki, bütün xalq dünyanın dörd tərəfindən
yenidən İsrailə toplanacaq. Bu fikir Əhdi-Ətiqi (<em>Yeşaya 27:13;
35:8-10; Mikeya 1:12; Zəkəriyyə 10:6-11</em>), eləcə də o dövrün məşhur
ədəbiyyatlarını doldurur:</p>
<blockquote>
<p>«Müqəddəsləri çağırmaq üçün Sionda şeypur çalın,</p>
<p>Qoy onlar Yerusəlimdə müjdə verən səsi eşitsinlər.</p>
<p>Çünki Allah İsraili ziyarət etməklə onlara rəhm etdi.</p>
<p>Zirvədə dur, ey Yerusəlim,</p>
<p>Rəbbin həm şərqdən, həm də qərbdən topladığı övladlarına bax».</p>
<p>(<em>Süleymanın məzmurları 11:1-3</em>)</p>
<p>«Rəbb sizi imanda şəfqət dolu mərhəmətlə,</p>
<p>İbrahimə, İshaqa və Yaquba görə bir yerə toplayacaq».</p>
<p>(<em>Aşerin vəsiyyəti 7:5-7</em>)</p>
</blockquote>
<p>İsa Məsihin İkinci Gəlişi ilə bağlı məcazi sözlərini oxuyarkən yadda
saxlamalıyıq ki, O bizə nə əbədiyyət xəritəsi, nə də gələcək üçün plan
verir, sadəcə olaraq, yəhudilərin Ondan əsrlər boyu əvvəl yaxşı
bildikləri və istifadə etdikləri dildən və təsvirlərdən istifadə edir.
Ancaq maraqlıdır ki, İsanın dediyi və qabaqcadan söylədiyi hər şey,
doğrudan da, baş verdi. O, müharibələrin baş verəcəyi barədə qabaqcadan
söylədi — doğrudan da, qəddar parfiyalılar Roma imperiyasının
sərhədlərinə yaxınlaşdılar. O, zəlzələlərin baş verəcəyi barədə
qabaqcadan söylədi — növbəti qırx il ərzində Roma imperiyasında
Laodikiyanı viran qoyan zəlzələ oldu və Pompeyi lava altında basdıran
Vezuvi vulkanı püskürdü. İsa qıtlıqların olacağı barədə söylədi —
doğrudan da, imperator Klavdinin dövründə aclıq oldu. Dünyanı,
həqiqətən, dəhşətli dövrlər gözləyirdi. Buna görə də Roma tarixçisi
Tasit hekayəsini bu sözlərlə başladı: «Baş verən hər şey tanrıların
insanlar üçün xilas yox, Roma imperiyasından qisas hazırladığını
təsdiqləyir». Bu hissədə yadda saxlamalı vacib faktlardan biri — İsanın
İkinci Gəlişini qabaqcadan söyləməsidir. O dedi ki, yenidən gələcək.
İsanın fikirlərini çatdırmaq üçün istifadə etdiyi obrazları hərfi mənada
qəbul etmək olmaz.</p>
<p><strong>9-13</strong></p>
<h2 id="çətin-yol-mark-139-13">ÇƏTİN YOL (Mark 13:9-13)</h2>
<p>İsa Məsih burada baş verəcək təqiblərdən danışır. İsa həmişə
davamçılarına onların çətin yolu seçdiklərini qeyd edirdi. Heç kim deyə
bilməz ki, o, İsa Məsihə hansı şəraitdə xidmət etməli olacağını
əvvəlcədən bilməyib. Məhkəmələrə çəkilmə, sinaqoqlarda döyülmə ilə bağlı
sözlər şagirdlərin yəhudilər tərəfindən təqibə məruz qalacaqlarından
bəhs edir. Yerusəlim şəhərində yəhudilərin Ali Şurası fəaliyyət
göstərirdi, bununla yanaşı, hər şəhər və hər kəndin öz yerli şurası var
idi. Bu cür şuralarda yəhudilərin bidət hesab etdikləri imanı açıq
şəkildə bəyan edənlər mühakimə olunur, sonra sinaqoqlarda döyülürdülər.
Valilər və padşahlar haqqında ifadə Roma məhkəmələrindəki proseslərə
aiddir. Məsələn, Paulun Feliks, Fest və Aqrippa qarşısında mühakimə
olunması və s. Doğrudan da, məsihçilər məhkəmə qarşısına çıxarılanda,
möcüzəli şəkildə dəstək alırdılar. Savadsız və qanundan bixəbər olan
şəhidlərin məhkəmələri haqqında oxuyanda, elə təəssürat yaranır ki,
sanki məhkəmə qarşısında məsihçilər deyil, hakimlər dayanır. Məsihçi
imanı hətta ən sadə insanlara belə elə bir Allah qorxusu aşılayırdı ki,
onlar adamlar qarşısında qorxu hiss etmirdilər. Bu da bir həqiqətdir ki,
bəzən insan ən yaxın qohumları tərəfindən xəyanətə uğrayır. Gənc Roma
imperiyasının lənətlərindən biri də xəbərçilər (<em>delator</em>) idi.
Onlar hakimiyyəti razı salmaq və onun rəğbətini qazanmaqdan ötrü
çəkinmədən yaxınlarını, dostlarını satmağa hazır idilər. Yəqin, ən
dəhşətlisi də elə budur.</p>
<p>Bir dəfə nasist Almaniyasında bir nəfər azadlıq uğrunda mübarizə
apardığı üçün həbs edilmişdi. O, məhbus həyata və amansız işgəncələrə
mətanətlə sinə gərdi, sonda azad edildi. Heç nə onu sındıra bilmədi.
Lakin çox keçmədi ki, həmin adam intihar etdi. Bu barədə eşidənlərin
çoxu təəccüblənmişdi. Yalnız onu yaxından tanıyan insanlar intiharın əsl
səbəbini bilirdilər — həmin adam öyrənmişdi ki, onu ələ verən öz oğlu
imiş. Düşmənlərinin zülmü onu sındıra bilmədi, amma doğma insanın
xəyanəti onu məhv etdi.</p>
<p>Ailə üzvləri arasındakı bu düşmənçilik son günlərin ən tipik, ən
dəhşətli hadisəsi hesab olunurdu.</p>
<blockquote>
<p>«Bütün dostlar bir-birinə qarşı çıxacaqlar».</p>
<p>(<em>3Ezra 5:9</em>)</p>
<p>«Onlar bir-birinə nifrət edəcək və bir-birilərini döyüşə
çağıracaqlar».</p>
<p>(<em>2Baruk 70:3</em>)</p>
<p>«Onlar bir-birinə qarşı — qocalar gənclərə, kasıblar zənginlərə,
sıravi insanlar rütbəlilərə, yoxsullar şahzadələrə qarşı
vuruşacaqlar</p>
<p>(<em>Yubileylər kitabı 23:19</em>)</p>
<p>«Uşaqlar valideynlərindən utanacaqlar, valideynlər də uşaqlara qarşı
çıxacaq». (<em>Mişna, Sota 9:15</em>)</p>
</blockquote>
<p>«Çünki oğul atasına xor baxır, qız anasına, gəlin də qayınanasına
qarşı qalxır. İnsanın düşməni öz ev əhli olub».</p>
<p>(<em>Mikeya 7:6</em>).</p>
<p>İnsanların bir-birinə sədaqəti pozulduqca yer üzündə həyat cəhənnəmə
çevrilir. İnsan daha heç kimin sevgisinə etibar edə bilmir.</p>
<p>Həqiqətən, məsihçilərə nifrət edirdilər. Roma tarixçisi Tasit
məsihçiliyi iyrənc bir xurafat kimi təqdim etmişdi. Svetoni Trankvill
onu yeni və dəhşətli xurafat adlandırırdı. Bu nifrət əsasən məsihçiliyin
ailələrdə yaratdığı parçalanmadan qaynaqlanırdı. Axı insan Məsihi
anadan, atadan, oğuldan və ya qızdan daha çox sevməlidir. Üstəlik,
məsihçilərə atılan böhtanlar vəziyyəti daha da çətinləşdirirdi.
Şübhəsiz, bu böhtanın yayılmasında yəhudilərin də böyük əməyi olmuşdur.
Ən ciddi böhtanlardan biri — məsihçilərin adamyeyən olduğu iddiası idi.
Bunun təsdiqini Məsihin bədəninin və qanının iştirakına aid olan Rəbbin
süfrəsi mərasiminin sözlərində tapırdılar.</p>
<p>Digər şeylərdə olduğu kimi, burada da sona qədər dözən xilas olacaq.
Həyat qısa sprint<a href="#fn58" class="footnote-ref" id="fnref58"
role="doc-noteref"><sup>58</sup></a> qaçışı deyil, marafondur. Həyat
birdəfəlik döyüş deyil, uzun bir yürüşdür. Sağlığında tərcümeyi-halının
yazılmasından imtina edən məşhur bir insanın belə hekayəsi var. O
deyirdi: «Son mərhələdə o qədər adamın yıxıldığını görmüşəm ki...».
İnsan yolun sonuna çatmayanadək həyatı müsbət qiymətləndirmək olmaz. Con
Bunyan yuxusunda görmüşdü ki, cənnət qapısından cəhənnəmin qapısına bir
yol açılır. Yalnız <em>sona qədər</em> dözən insan <em>xilas
olacaq</em>.</p>
<p><strong>14-20</strong></p>
<h2 id="yerusəlimin-son-günləri-mark-134-20">YERUSƏLİMİN SON GÜNLƏRİ
(Mark 13:4-20) </h2>
<p>İsa Məsih romalıların mühasirəsi zamanı Yerusəlimin süqutu və başına
gələn bəzi dəhşətləri qabaqcadan söylədi. Baş verənlərin ilk əlamətini
görən kimi, İsa insanlara paltarlarını və mallarını götürmədən şəhəri
tərk etmələri barədə xəbərdarlıq etdi. İnsanlar isə hər şeyi əksinə
etdilər: onlar amansız ölümlə üzləşdikləri Yerusəlimə sığındılar. Bu
barədə düşünmək belə qorxuludur.</p>
<p><em>Viranəlik gətirən iyrənc şey</em> ifadəsi Daniel peyğəmbərin
kitabından götürülüb (<em>Daniel 9:27; 11:31; 12:11</em>). Orijinalda
işlədilən bu ifadə hərfi mənada <em>lərzəyə salan murdarlıq</em>
deməkdir. Bu ifadə Antiox (Epifan) ilə əlaqədar yaranmışdır. Biz onun
yəhudi dinini məhv etməyə, yunan düşüncə tərzini və yunan həyat tərzini
necə tanıtmağa çalışdığını artıq görmüşük. Antiox Məbədin böyük
qurbangahında donuz ətini qurban gətirərək və müqəddəs həyətlərdə
fahişəxanalar quraraq Yerusəlimdəki Məbədi murdarlamışdı. O, hətta
müqəddəs Məbəddə Zevsin nəhəng heykəlini qoyub, yəhudilərə ona səcdə
etməyə əmr etmişdi. Bununla əlaqədar olaraq, <em>1Makkabilər
1:54</em>-də deyilir: «Yüz qırx beşinci ilin Kislev ayının on beşinci
günü padşah viranəlik gətirən iyrənc şeyib qurbangahın üzərində tikdi,
Yəhudanın ətrafındakı şəhərlərdə bütlər üçün qurbangahlar qurdular».
Viranəlik gətirən iyrənc şey <em>lərzəyə salan murdarlıq</em> deməkdir.
Əvvəlcə bu ifadə bütpərəstlərin bütlərinə və onlarla əlaqəli olan hər
şeyə — Antioxun Məbədi murdarladığına dair hər şeyə işarə edirdi. İsa
Məsih dedi ki, bütün bunlar yenidən təkrarlanacaq. Bütün bunlar artıq
40-cı ildə baş verdi. O dövrdə özünün tanrı olduğunu iddia edən,
epilepsiya xəstəsi və dəli Kaliqula Romada imperator idi. O, Yerusəlimdə
heç bir büt olmayan Məbədin olduğundan xəbər tutdu və müqəddəs yerdə öz
heykəlini qoymağa qərar verdi. Onun məşvərətçiləri Kaliqulanı bu
fikirdən yayındırmağa çağırırdılar, çünki bunun qaçılmaz olaraq qanlı
vətəndaş müharibəsinə səbəb olacağını anlayırdılar. Kaliqula inadkarlıq
edib öz dediyində dayandı. Xoşbəxtlikdən, Məbədi murdarlamaq planını
həyata keçirməyə macal tapmadan 41-ci ildə öldü.</p>
<p>Bəs İsa Məsih <em>viranəlik gətirən iyrənc şey</em> deyəndə, nəyi
nəzərdə tuturdu? İnsanlar təkcə Məsihi deyil, həm də şərin təcəssümü
olacaq və Allaha qarşı olan hər şeyi özündə cəmləşdirəcək hansısa bir
qüvvənin zühur edəcəyini gözləyirdilər. Həvari Paul bu qüvvəni
<em>qanunsuz adam</em> adlandırır (<em>2Saloniklilərə 2:3</em>).
İlahiyyatçı Yəhya vəhy kitabında bu qüvvəni Roma ilə eyniləşdirir
(<em>Vəhy 17</em>). İsa Məsih deyir: «Çox yaxında, günlərin bir günü siz
Allahın xalqını və Onun müqəddəs məkanını məhv etməyə cəhd göstərən və
şəri təcəssüm etdirən qüvvənin baş qaldıracağını görəcəksiniz». İsa
Məsih gələcək dəhşətləri təsvir etmək üçün köhnə ifadədən istifadə edir.
70-ci ildə Yerusəlim gələcək Roma imperatoru Titin ordusunun əlinə
keçdi. Bu mühasirənin dəhşətləri dünya tarixinin ən qaranlıq
səhifələrindən birini təmsil edir. Bütün bölgənin sakinləri Yerusəlimdə
toplanmışdı, şəhərin Titə təslim olmaqdan başqa yolu qalmadı. Hətta belə
bir dəhşətli vaxtda şəhərin məzhəb və siyasi qruplaşma baxımından
daxildən parçalanması məsələni daha da çətinləşdirmişdi. Həmin mühasirə
«Yəhudi müharibəsi»nin beşinci kitabında Roma tarixçisi İosif Flavi
tərəfindən təsvir edilib. O yazır ki, doxsan yeddi min insan əsarətə
düşmüş, bir milyon yüz min insan isə aclıqdan və qılıncdan keçirilərək
ölmüşdü:</p>
<blockquote>
<p>«Aclıq daha da güclənib ailələri məhv edirdi. Evlərin yuxarı
mərtəbələri acından ölən qadın və uşaqların, şəhərin küçələri qocaların
meyitləri ilə dolu idi. Uşaqlar və gənclər aclıqdan şişərək bazar
meydanlarında kölgə kimi dolaşır, bədbəxtliyin onları yaxaladığı yerdə
qəfil ölürdülər. Onları dəfn edən də yox idi. Sağlam, hələ də qüvvəsi
olanlar çoxlu sayda cəsəddən və ölümün onları nə vaxt tutacağına dair
qeyri-müəyyənlikdən qorxurdular. Çoxları isə ölüm saatları gəlməzdən
əvvəl qəbirlərə girib ölümlərini gözləyirdilər. Bu bəlanın içində heç
kim yas tutmur, heç kim şikayət etmirdi. Aclıq bütün təbii hissləri məhv
etmişdi. Dərin sükut ölüm gecəsi kimi şəhəri bürümüşdü».</p>
</blockquote>
<p>Mənzərəni daha da dəhşətli edən ölüləri soyan qarətçilər idi. İosif
qeyd edir ki, ot dənəsinin tapılması belə mümkün olmayanda «bəziləri çox
dəhşətli vəziyyətə düşdüyündən kanalizasiya və köhnə peyin yığınlarının
axtarışına çıxırdılar, əvvəllər ikrahla baxdığı şeyləri indi
yeyirdilər».</p>
<p>O, insanların dəri kəmərləri və ayaqqabıları necə yediklərinə dair
acınacaqlı mənzərələri təsvir edir. Uşağını öldürüb bişirən və yemək
axtarışında olan insanlara həmin yeməyi təklif edən qadının dəhşətli
hekayəsini danışır.</p>
<p>İsa Məsihin Yerusəlimi qarşıda gözlədiyi şiddətli günlər haqqında
peyğəmbərliyi tam şəkildə yerinə yetdi. Şəhərə toplaşan yüz minlərlə
insan öldü, yalnız Onun məsləhətinə qulaq asıb dağlara qaçanlar xilas
oldu.</p>
<p><strong>21-23</strong></p>
<p><em>Mark 13:21-23</em> ayələrinin şərhinə <em>Mark 13:3-6</em>-da
baxın.</p>
<p><strong>24-27</strong></p>
<p><em>Mark 13:24-27</em> ayələrinin şərhinə <em>Mark 13:7-8</em>-ə
baxın.</p>
<p><strong>28-37</strong></p>
<h2 id="hazir-olun-mark-1328-37">HAZIR OLUN (Mark 13:28-37) </h2>
<p>1. İsa Məsihin burada söylədiyi hər şeyin Onun nəslinin dövründə baş
verməli olduğunu düşünmək yanlışdır. Ancaq İsa burada da haqlı idi. Onun
dedikləri İkinci Gəlişinə aid deyil və ola da bilməz, çünki O, növbəti
cümlədə həmin günün nə vaxt gələcəyini bilmədiyini söyləyir. Bu cümlələr
İsanın qabaqcadan söylədiyi Yerusəlimin süqutuna və Məbədin
dağıdılmasına aiddir, bütün bunlar isə tam şəkildə yerinə yetdi.</p>
<p>2. İsa Məsih deyir ki, İkinci Gəlişinin gününü və saatını bilmir:
hətta bəzi məsələlərdə O, bilavasitə Allahın iradəsinə güvənirdi —
Məsihin İkinci Gəlişinin dəqiq tarixini və planını hazırlayanlara bundan
ciddi xəbərdarlıq ola bilməz. Buna görə də suallar vermək, hətta
Rəbbimizin buna iddia etmədiyi məsələləri araşdırmaq bizim tərəfimizdən
əsl küfrdür.</p>
<p>3. İsa Məsih buradan əməli nəticə çıxarır. Biz Ağamızın mütləq
gələcəyini bilən, amma nə vaxt gələcəyini bilməyən insanlar kimiyik. Biz
əbədiyyət baxımından yaşayırıq. Lakin bu o demək deyil ki, biz qorxu,
həyəcan içində yaşamalı və gözləməliyik. Əksinə, işimizi hər gün görüb,
onun tamamlanmasını yaxınlaşdırmalıyıq, yəni elə yaşamalıyıq ki, Onun nə
vaxt gələcəyinin bizim üçün heç bir əhəmiyyəti olmasın. Bu bizim
üzərimizə mühüm vəzifə qoyur: hər gün elə yaşamalıyıq ki, Məsih həmişə
həyatımızı görə bilsin, hər an Onunla şəxsən görüşməyə hazır olaq. Onda
bütün həyatımız Padşahla görüşə hazırlığa çevriləcək.</p>
<p>Fəslin əvvəlində dedik ki, bu, çətin fəsildir. Amma burada hansı
əbədi həqiqətləri vurğulaya bilərik?</p>
<p>1. Biz öyrənirik ki, yalnız Allah adamı tarixin sirlərinə nüfuz edə
bilər: İsa Məsih Yerusəlimin taleyini əvvəlcədən görmüşdü, baxmayaraq
ki, bu barədə heç kimin xəbəri yox idi. Əsl dövlət xadimi Allah adamı
olmalıdır. Ölkəni idarə etmək üçün insanı Allah idarə etməlidir. Yalnız
Allahı yaxşı tanıyan insan Onun bəzi planlarına və niyyətlərinə vara
bilər.</p>
<p>2. Biz Məsihin İkinci Gəlişi haqqında bəzi şeylər öyrənirik:</p>
<p>a) Məsihin İkinci Gəlişi məsuliyyəti öz öhdəmizə götürərək
unutduğumuz və ya laqeyd yanaşdığımız məqamları ehtiva edir.</p>
<p>b) Məsihin İkinci Gəlişində bəzi məqamlar İsanın yaşadığı dövrün
obrazlarını və mənzərəni təsvir edir. Buna görə İsanın Özünün bunların
dərinliyinə varmadığı halda, onlar haqqında uzun danışmaq və ya onlara
istinad etmək mənasızdır. Bununla belə, əmin ola bilərik ki, tarix
qabaqcadan müəyyən edilmiş məqsədə doğru inkişaf edir.</p>
<p>3. Biz öyrənirik ki, Allahı unudub dünya işlərinə qarışmaq böyük
ağılsızlıqdır. Müdrik insan heç vaxt unutmur ki, Rəbb onu çağırdığı anda
o, hazır olmalıdır. Bunu xatırlayaraq yaşayan insan qorxu deyil, əbədi
bəxtiyarlıq duyacaq.</p>
