<h1>9-cu fəsil</h1>
<p><em>Mark 9:1</em> ayəsinin şərhinə <em>Mark 8:39</em>-da baxın.</p>
<p><strong>2-8</strong></p>
<h2 id="dağin-zirvəsindəki-izzət-mark-92-8">DAĞIN ZİRVƏSİNDƏKİ İZZƏT
(Mark 9:2-8) </h2>
<p>İsa Məsihin həyatındakı bu hadisə bir sirdir. Biz yalnız onu anlamağa
çalışa bilərik. Mark deyir ki, bu, Filip Qeysəriyyəsindəki hadisədən
altı gün sonra baş vermişdi. Luka isə bunun səkkiz gündən sonra baş
verdiyini deyir. Burada heç bir ziddiyyət yoxdur. Onların hər ikisi
«təxminən bir həftədən sonra» anlamına gəlir. Həm şərq, həm də qərb
kilsələri İsa Məsihin görünüşünün dəyişilməsi gününü avqustun 6-sı qeyd
edirlər. Həmin günün, həqiqətən də, avqustun 6-sı olub-olmaması fərq
etməz. Əsas odur ki, hamı onu xatırlasın.</p>
<p>Rəvayətə görə, Məsihin görünüşünün dəyişilməsi Tavor dağında baş
verib. Şərq kilsəsində Məsihin görünüşünün dəyişilməsi bayramı
<em>taborion</em> adlanır. Bəlkə də bunun səbəbi <em>Zəbur 89:13</em>-də
Tavor dağının adının çəkilməsidir. Amma bu, uğurlu variant deyil. Tavor
dağı Qalileyanın cənubunda, Filip Qeysəriyyəsinin isə şimalında
yerləşir. Bundan əlavə, Tavor dağının hündürlüyü üç yüz metrdən çox
deyildi. İsanın dövründə onun zirvəsində bir qala var idi. Çox güman ki,
bu hadisə hündürlüyü təxminən 4500 metr olan və Filip Qeysəriyyəsinə
yaxın olan başı qarlı Xermon dağında baş verib. Təkliyə daha çox orada
çəkilmək olardı. Lakin orada nə baş verdiyini biz deyə bilmərik. Nə baş
verdiyini anlamağa çalışarkən, biz hörmətlə təzim etməliyik. Mark deyir
ki, İsanın libası gözqamaşdırıcı ağ rəng aldı. Burada Mark, adətən,
cilalanmış mis, qızıl, mavi polad və ya qızıl günəş işığının
parlaqlığını ifadə etmək üçün istifadə olunan <em>stilbeyn</em> sözünü
işlədir. Parıltı dayananda bulud hər kəsin üzərinə kölgə saldı.</p>
<p>Yəhudi dünyagörüşündə Tanrının hüzuru həmişə buludla əlaqələndirilir.
Musa da Allahla buludda görüşmüşdü. Allah Hüzur çadırına buludun içində
gəlmişdi. Süleyman peyğəmbərin dövründə Məbədin açılışında bulud Məbədi
doldurmuşdu. Yəhudilər xəyal edirdilər ki, Məsih yer üzünə gələndə
Allahın hüzuru buludla Məbədi yenidən dolduracaq (<em>Çıxış 16:10; 19:9;
33:9; 1Padşahlar 8:10; 2Makkabilər 2:8</em>). Buludun Məbədə kölgə
salması Məsihin gəlişinə işarədir. Hər bir yəhudi bu ifadəni məhz belə
başa düşərdi.</p>
<p>İsa Məsihin görünüşünün dəyişilməsinin iki mənası var.</p>
<p>1. Bu, İsanın Özü üçün çox vacib idi. İsa qərar verməli idi. O,
Yerusəlimə getməyə qərar verdi, bu isə Çarmıxı götürüb daşımağa bərabər
idi. Tamamilə aydındır ki, O, getməzdən əvvəl düzgün qərar
verib-vermədiyini yoxlamalı idi. Dağın zirvəsində O, qərarının ikiqat
təsdiqini aldı.</p>
<p>a) Onunla Musa və İlyas peyğəmbər görüşmüşdü. Musa peyğəmbər İsrailin
<em>ali qanunvericisi</em> idi. İsrail xalqı ona Allahın Qanununa görə
borclu idi. İlyas peyğəmbər isə <em>peyğəmbərlərin ilki və ən
böyüyü</em> idi. İnsanlar ona həmişə Allahın səsini çatdıran peyğəmbər
kimi baxırdılar.</p>
<p>Bu iki böyük tarixi şəxsiyyətin İsa ilə görüşməsi o demək idi ki,
qanunvericilərin ən böyüyü və peyğəmbərlərin ən böyüyü Ona «Get!»
demişdilər. Bu o demək idi ki, onlar keçmişdə arzuladıqları hər şeyin
İsada yerinə yetdiyini görürdülər. Bu o demək idi ki, onlar bütün tarix
boyu arzuladıqları, gözlədikləri və ümid etdikləri hər şeyi Onda
görürdülər. Həmin an İsa əmin oldu ki, O, doğru yoldadır. Çünki
bəşəriyyətin bütün tarixi oraya — Çarmıxa yönləndirirdi.</p>
<p>b) Allah İsa ilə danışdı. Həmişə olduğu kimi, İsa nə istədiyini
demədi. O, «Nə etməyimi əmr edirsən?» sözləri ilə Allaha üz tutdu. Allah
Ona belə cavab verdi: «Sevimli Oğlumun etməli olduğunu edirsən. Belə də
davam et!»</p>
<p>Həmin dağda İsa nəinki Çarmıxa çəkilmənin qaçılmaz olduğunu gördü,
həm də bir daha təsdiqini aldı.</p>
<p>2. Bu, İsanın şagirdləri üçün çox vacib idi.</p>
<p>a) Onlar İsanın Yerusəlimə ölmək üçün gedəcəyini bildirməsindən
sarsılmışdılar. İsanın sözləri onların Məsih haqqında təsəvvürlərini
tamamilə alt-üst edirdi. Onlar hələ də sarsıntı içində idilər və heç nə
başa düşə bilmirdilər. Elə bir şey baş verirdi ki, onlar nəinki çaşıb
qalmışdılar, həm də ürəkləri parçalanırdı. Hər şeyi başa düşə bilməsələr
də, Məsihin görünüşünün dəyişilməsi onlara bir növ istiqamətləndirici
işarə verirdi. İsa Çarmıxa çəkilsə də, çəkilməsə də, onlar Allahın İsanı
necə Öz Oğlu adlandırdığını eşitmişdilər.</p>
<p>b) Bu hadisə onları müəyyən mənada Məsihin izzətinin şahidi etdi.
Şahid — əvvəlcə görən, sonra gördüyünə şahidlik edən şəxsdir. Bu hadisə
onlara dağda Məsihin izzətini göstərdi. İndi isə onlar bu möhtəşəm
hadisəni ürəklərində saxlamalı və bu barədə dərhal deyil, vaxtı gələndə
insanlara danışmalı idilər.</p>
<p><strong>9-13</strong></p>
<h2 id="müjdəçinin-taleyi-mark-99-13">MÜJDƏÇİNİN TALEYİ (Mark 9:9-13)
</h2>
<p>Təbii ki, üç şagird dağdan enərkən çaşqınlıq içində idilər.
Birincisi, İsa onlara gördükləri barədə danışmağı qadağan etmişdi. İsa
bilirdi ki, onlar hələ də güclü və səlahiyyətli Məsih ideyasının təsiri
altındadırlar. Əgər onlar dağın başında baş verənlərdən, Allahın
izzətinin necə göründüyündən, Musa ilə İlyas peyğəmbərin zühur
etməsindən danışsalar, bu, hər kəsin gözləntisinə uyğun gələcəkdi. Axı
bu, insanların dilində və qulağında Allahın dünya xalqları üzərindəki
qisas alan gücünün yaxınlaşmasının müqəddiməsi kimi səslənə bilərdi!
Şagirdlər hələ məsihçiliyin nə olduğunu öyrənməli idilər. Onları yalnız
bir şey — Çarmıxa çəkilmə və sonrakı dirilmə öyrədə bilərdi.</p>
<p>Çarmıxa çəkilmə onlara məsihçiliyin nə olduğunu göstərəcək. İsanın
Məsih olduğuna O, ölülərdən diriləndən sonra əmin olacaqdılar.
<em>Yalnız</em> və yalnız bundan sonra onlar dağın zirvəsində baş verən
möhtəşəm hadisələr haqqında danışa bilərdilər. Onda onlar hər şeyi lazım
olduğu kimi, yəni Allahın qüdrətinin tarixə hücum müqəddiməsi kimi yox,
Allahın məhəbbətinin Çarmıxa çəkilməsinin müqəddiməsi kimi görəcəkdilər.
Lakin şagirdlərin zehni hələ də suallarla dolu idi. Onlar İsanın dirilmə
ilə bağlı sözlərinin nə demək olduğunu başa düşmürdülər. Onların
davranışları da başa düşmədiklərini göstərirdi. İsa Çarmıxa çəkiləndə
onlar hər şeyin sonunun gəldiyini düşünən insanların sırasında idilər.
Amma buna görə onları qınamaq olmaz. Məsələ bundadır ki, onlar Məsih
haqqında tamamilə başqa təsəvvürlərin altında böyümüşdülər. Buna görə də
İsanın dediklərini başa düşə bilmirdilər. Onda şagirdlər onları sarsıdan
şeyin nə olduğunu soruşdular. Yəhudilər inanırdılar ki, Məsih
gəlməmişdən əvvəl İlyas Onun elçisi kimi gəlməlidir (<em>Malaki
4:5-6</em>).</p>
<p>Ravvinlərin rəvayətində deyilirdi ki, İlyas peyğəmbər Məsihdən üç gün
əvvəl gəlməlidir. O gələndə birinci gün İsrailin zirvələrində dayanıb,
ölkənin viranəliyinə yas tutacaq. Sonra yerin bir tərəfindən o biri
tərəfinə qədər eşidiləcək uca səslə deyəcək: «Yer üzünə <em>sülh</em>
gəlir! Yer üzünə <em>sülh</em> gəlir!» İkinci gün qışqıracaq: «Yer üzünə
<em>yaxşılıq</em> gəlir! Yer üzünə <em>yaxşılıq</em> gəlir!» Üçüncü gün
isə belə qışqıracaq: «Yer üzünə <em>Yeşua</em> (xilas) gəlir! Yer üzünə
<em>Yeşua</em> gəlir!» O, hər şeyi düzəldəcək. O, axır günlərdə baş
verən bütün ailə ixtilaflarını düzəldəcək, ayin və mərasimlərlə bağlı
bütün mübahisəli məsələləri həll edəcək, insanları pak edəcək, haqsız
yerə sürgün edilənləri geri qaytaracaq və haqsız olaraq qəbul olunanları
qovacaq. İlyas peyğəmbər İsrailin dünyagörüşündə heyrətamiz bir yer
tuturdu. İsraillilər düşünürdü ki, İlyas sanki həmişə onlar üçün, istər
cənnətdə, istərsə də yer üzündə olsun, nəsə edir. O, sonun müjdəçisi
olacaqdır. Şagirdlərin təəccüblənməsi təbii idi: «Əgər İsa Məsihdirsə,
bəs onda İlyasa nə oldu?» İsa hər bir yəhudinin başa düşə biləcəyi
tərzdə cavab verdi: «...İlyas gəldi və haqqında yazıldığı kimi, nə
istədilərsə, onun başına gətirdilər. İnsanlar Allahın iradəsini unudub,
öz iradələrinə uyğun şəkildə ona zülm etdilər». İsa Vəftizçi Yəhyanın
həbs edilməsini və Hirodun əli ilə necə öldürüldüyünü nəzərdə
tuturdu.</p>
<p>Sonra İsa yenə şagirdlərin diqqətini eşitmək istəmədikləri, lakin
Onun fikrincə, hərtərəfli başa düşməli olduqları fikrə yönəltdi. Onlar
özlərinə açıq şəkildə dilə gətirilməyən sualı verməli idilər: «Əgər
onlar Məsihin elçisi ilə belə davranıblarsa, onda Məsihin başına nələr
gətirərlər?» İsa, sözün əsl mənasında, onların fikirlərini alt-üst etdi.
Onlar İlyas peyğəmbərin və Məsihin gəlişini, Allahın tarixə qəfil
müdaxiləsini və eyni zamanda İsrailin qələbəsi hesab etdikləri göylərin
sarsıdıcı qələbəsini gözləyirdilər. İsa istəyirdi ki, onlar həqiqətin
gözünə dik baxsınlar: elçi vəhşicəsinə öldürülmüşdü, Məsihi də eyni
aqibət gözləyirdi — Çarmıxa çəkilmək. Lakin onlar yenə də başa
düşmədilər. Onların bu həqiqəti qəbul etməməyinin həmişəki kimi bir
səbəbi var idi: insanlar öz ideyalarına aludə olduqlarına, Allahın nə
etdiyini isə görməkdən imtina etdiklərinə görə heç nə başa düşə
bilmirdilər. Onlar hər şeyin Allahın buyurduğu kimi deyil, öz
istədikləri kimi olmasını istəyirdilər. Onların düşüncələrinin
yanlışlığı Allahın həqiqətini görmələrinə mane olurdu.</p>
<p><strong>14-18</strong></p>
<h2 id="dağdan-enərkən-mark-914-18">DAĞDAN ENƏRKƏN (Mark 9:14-18)</h2>
<p>Peter məhz belə vəziyyətlərdən qaçmaq istəyirdi. Dağın zirvəsində,
Allahın hüzurunda Peter dedi: «Nə yaxşı ki biz buradayıq». Sonra o,
Musaya, İlyasa və İsa Məsihə üç çadır qurub orada qalmaq istədi. Dağın
zirvəsində həyat o qədər gözəl, Allaha o qədər yaxın idi ki... Buradan
aşağı enmək nəyə lazım idi ki? Amma insan dağdan yerə
<em>enməlidir</em>, həyatın mənası elə bundadır. Bir nəfərin dediyi
kimi, dinə <em>tərki-dünyalıq</em> yox, <em>təkliyə çəkilmək</em>
lazımdır. İnsanın təkliyə çəkilməyə ehtiyacı var, çünki o, Allahla
ünsiyyət qurmalıdır. Əgər insan Allahla təkliyə çəkilərkən
qardaşlarından təcrid olunarsa, onların kömək fəryadına qarşı kar və göz
yaşlarına qarşı kor olarsa — bu, iman yolu deyil. Təklik insanı
tərki-dünya etməməlidir. Təkliyə çəkilmə insanlara gündəlik həyatın
tələblərinin öhdəsindən daha yaxşı gəlməyə təkan verməlidir.</p>
<p>İsa dağdan enərkən belə bir vəziyyətin şahidi oldu. Bir ata lal
ruhuna tutulmuş oğlunu şagirdlərinin yanına gətirmişdi. Oğlanın cinə
tutulması bəlli idi, şagirdlər isə heç nə edə bilmirdilər.
İlahiyyatçılar bu vəziyyətdən istifadə etdilər. Şagirdlərin acizliyi
təkcə onları deyil, həm də Rəblərini aşağılamaq üçün ilahiyyatçılara
şərait yaratdı. Məhz bu vəziyyət hər şeyi bu qədər xoşagəlməz edirdi.
Buna görə bu kimi vəziyyətlər — məsihçinin davranışı, sözləri, həyatın
müəyyən tələblərinin öhdəsindən gəlmək qabiliyyəti və ya
qeyri-mümkünlüyü başqaları tərəfindən təkcə imanlını deyil, həm də İsa
Məsihi mühakimə etmək üçün istifadə olunur. Viktor Mürrey «Məsihçi
təhsili» kitabında yazır: «Bəzi insanlar İmanlı Cəmiyyəti haqqında
danışarkən gözlərində boş baxış yaranır. Axı bu, fövqəltəbii
cəmiyyətdir, Məsihin bədəni, Onun bakirə gəlini, Allahın
peyğəmbərliklərinin keşikçisi, xilas olanların bəxtiyar qrupudur. Onun
kənar adamların Müqəddəs Aqata kilsəsində və digər kilsələrdə görə
bilməyəcəyi başqa romantik titulları da var».</p>
<p>İnsanın peşəsinin nə olmasından asılı olmayaraq, camaat onu əməlinə
görə qiymətləndirir. İnsanlar onun haqqında fikir yürüdərkən onun
Rəbbini də mühakimə edirlər. Bu dəfə də belə oldu. Lakin sonra İsa
gəldi. Onu görən insanlar heyrətləndilər. İnsanların İsa Məsihin hələ də
nur saçdığını gördüklərini demək olmaz. Onda İsanın bu barədə danışmağı
qadağan etməsi mənasız olardı. Kütlə Onun hələ də Xermon dağının boş
yamaclarında olduğunu zənn edirdi. Onların başı mübahisəyə o qədər
qarışmışdı ki, İsanın nə vaxt gəldiyini görmədilər. İsa məhz lazımi anda
onların arasında idi. Bu, gözlənilməz, qəfil, lakin yerində gəliş onları
təəccübləndirdi. Buradan İsa haqqında iki şey öyrənirik.</p>
<p>1. İsa Çarmıxa çəkilməyə hazır idi, lakin eyni zamanda Onun
qarşısında duran istənilən gündəlik problemlə qarşılaşmağa hazır idi.
Həyatın gərgin anlarının öhdəsindən layiqincə gəlsə belə, adi məişət
problemlərinə görə əsəbiləşmək insan təbiətinə xas olan xüsusiyyətdir.
İnsanlar çox vaxt taleyin sarsıdıcı zərbələrinə qəhrəmancasına tab
gətirirlər, lakin kiçik zədələr üzündən əsəbiləşir və üzülürlər. Bir çox
insanlar böyük bir bədbəxtliyi və ya itkini sakitliklə qarşılayırlar.
Amma dadsız hazırlanan şam yeməyinə və ya gecikən qatara görə özlərindən
çıxırlar. Maraqlıdır ki, İsa Çarmıxa doğru sakit gedə və gündəlik həyat
problemlərinin öhdəsindən də təmkinlə gələ bilirdi. Məsələ burasındadır
ki, O, çoxları kimi təkcə çətin anlarda deyil, daim Allaha üz tuturdu.
O, daim Onunla yaşayırdı.</p>
<p>2. O, dünyaya dünyanı xilas etmək üçün gəlmişdi. Eyni zamanda O Özünü
tamamilə ayrı-ayrı insanların problemlərinə həsr edir, onlara kömək də
edirdi. Bütün bəşəriyyətə məhəbbət Müjdəsini çatdırmaq daha asandır,
nəinki hər bir günahkarı ayrı-ayrılıqda sevmək. İnsanlara qarşı ümumi
sentimental sevgi hiss etmək çox asandır, lakin onlardan birinə kömək
etmək üçün öz yolundan üz döndərməyin çətin olacağını başa düşmək də bir
o qədər asandır. İsanın qarşılaşdığı hər insana Özünü tamamilə həsr
etmək kimi bir ənamı var idi.</p>
<p><strong>19-24</strong></p>
<h2 id="iman-fəryadi-mark-919-24">İMAN FƏRYADI (Mark 9:19-24) </h2>
<p>Bu hissə İsanın ürəyindən qopan fəryadla başlayır. O, təzəcə dağın
zirvəsində idi və qarşısındakı çətin tapşırığı gördü. O, dünyanı xilas
etmək üçün həyatını qurban verməyi seçdi. İndi isə dağdan enərkən O, ən
yaxın ardıcıllarını, seçilmişlərini ruhdan düşmüş və aciz vəziyyətdə
gördü. Bunu görən İsa sanki Özü də ruhdan düşmüşdü. Bəlkə də həmin anda
İsa insan təbiətini dəyişdirmək və dünyəvi insanları Allahın xalqına
çevirmək cəhdinə görə ümidsizliyə qapılmışdı. Bəs belə bir anda İsa
Özünü necə apardı? O dedi: «Uşağı yanıma gətirin!» Biz çətin
vəziyyətlərin öhdəsindən gəlməyi və ya onlara necə yanaşmağı bilməyəndə,
aktual problemlərə müraciət edirik. İsa sanki deyirdi: «Mən nə vaxtsa
şagirdlərimi dəyişdirə biləcəyəmmi, ya yox, bilmirəm, amma indi bu uşağa
kömək edə <em>bilərəm</em>. Gəlin gələcək üçün ümidsizliyə qapılmadan
indiki problemi həll edək». Belə etməklə həmişə məyusluqdan xilas ola
bilərsiniz. Dünyanın vəziyyəti haqqında düşünərək, ümidsizliyə qapılmaq
olar. Ən yaxşısı böyük dünyanın bir küncündə iş görməkdir. Bəzən insan
İmanlı Cəmiyyətindəki vəziyyəti görüb ümidsizliyə qapıla bilər. Belə
olan halda, cəmiyyətinizdə işə başlamaq lazımdır. İsa insanların gec
öyrənməyindən heyrətə gələrək hərəkətsiz qalmadı. O, problem yarandıqca
onları həll etdi. Kinqslinin yazdığı kimi:</p>
<blockquote>
<p>Bəzən yorucu da olsa,</p>
<p>Əlimizdəki işi görək.</p>
<p>Lazım gəlsə, topal itə</p>
<p>Hasardan keçməyə kömək edək.</p>
</blockquote>
<p>Bədbinlik və ümidsizlikdən qaçmağın ən asan yolu əlimizdən gələni
etməkdir. İsa oğlanın atası qarşısında möcüzənin baş verməsi üçün şərt
qoydu: «İman edən üçün hər şey mümkündür». İsa sanki deyirdi: «Uşağın
sağalması Məndən deyil, səndən asılıdır». Bu, sırf ilahiyyat yox,
universal bir həqiqətdir. Ümidsizliklə bir işə başlamaq — işi
çarəsizliyə gətirib çıxartmaq, bir işə inamla başlamaq — onu mümkün
etmək deməkdir. Bir dəfə Kavur<a href="#fn30" class="footnote-ref"
id="fnref30" role="doc-noteref"><sup>30</sup></a> demişdi ki, dövlət
xadiminə hər şeydən əvvəl «mümkündür hissi» lazımdır. Əksər insanların
üzərində lənət kimi qeyri-mümkünlük hissi var. Ona görə də möcüzələr baş
vermir. Oğlanın atasının münasibəti aydın görünür. O, İsanın Özünü
axtarmağa gəlmişdi. İsa dağın zirvəsində olduğu üçün xahişini şagirdlərə
bildirməli idi. Şagirdlər isə onu çox məyus etmişdilər. Onun imanı o
qədər sarsılmışdı ki, İsanın yanına gələndə, öncə «Bacarırsansa mənə
kömək et» dedi. Amma İsa ilə üz-üzə gələndə onun imanı yenidən
alovlandı: «İnanıram! — deyə qışqırdı, — əgər məndə hələ də bir şübhə və
tərəddüd varsa, onları məndən götür, mənə qeyd-şərtsiz iman bəxş
et».</p>
<p>Bəzən insan imanlı cəmiyyətindən və ya hansısa bir insandan
gözlədiyindən daha az alır. Belə vəziyyətdə, imanlı cəmiyyətindən yan
keçərək cəmiyyətin Başçısına, imanlı cəmiyyətin xidmətçisindən yan
keçərək İsanın Özünə müraciət etməlisiniz. Bəzən imanlı cəmiyyəti bizi
məyus edə bilər. Amma biz mübarizəmizi Məsihlə birlikdə aparırıqsa, O
bizi heç vaxt məyus etməyəcək.</p>
<p><strong>25-29</strong></p>
<h2 id="uğursuzluğun-səbəbi-mark-925-29">UĞURSUZLUĞUN SƏBƏBİ (Mark
9:25-29) </h2>
<p>Yəqin ki, İsa uşağı və atasını kənara çəkdi. Lakin camaat onların
səslərini eşidib yanlarına gəldi. İsa hərəkətə keçdi. Oğlanı tamamilə
əldən salan son qıcolmalar tutdu, nəhayət, o sağaldı.</p>
<p>İsa ilə təklikdə qalan şagirdlər Ondan uğursuzluqlarının səbəbini
soruşdular. Şübhəsiz, onlar İsanın onları Allahın Padşahlığını təbliğ
etmək, xəstələrə şəfa vermək və cinləri qovmaq üçün necə göndərdiyini
xatırlayırdılar (<em>Mark 3:14, 15</em>). Bəs nə üçün indi bu qədər
uğursuz oldular? İsa sadə cavab verdi ki, bu kimi şəfalar çox dua tələb
edir. O, sanki onlara belə dedi: «Siz Allaha kifayət qədər yaxın
deyilsiniz». İsa onlara güc və səlahiyyət vermişdi, lakin bu gücü və
səlahiyyəti saxlamaqdan ötrü şagirdləri daim dua etməli idilər. Burada
bizim üçün də vacib dərs var. Ola bilsin, Allah bizə hansısa ənamı
verib, amma Allahla sıx təmasımız olmasa, ənam sönəcək və məhv olacaq.
Bu həqiqət istənilən ənama aiddir. Allah insana təbliğ etmək üçün böyük
ənam verə bilər. Lakin o, Allahla daim ünsiyyətdə olmasa, onun sözləri
təsiredici gücünü itirəcək. Allah insana musiqi istedadı və ya mahnı
oxumaq qabiliyyəti verə bilər. Lakin o, Allahla daim ünsiyyətdə olmasa,
öz ənamından mənfəəti üçün istifadə edən mütəxəssis olaraq qalacaq. Bu
isə çox dəhşətlidir. Düzdür, bu o demək deyil ki, insan heç də öz
istedadından mənfəəti üçün istifadə etməməlidir. Xeyr. O, bununla pul
qazana bilər. Amma bu halda da sənətindən zövq almalıdır, çünki o, bu
istedaddan Allahın məqsədləri üçün də istifadə edir. Deyilənə görə, ötən
əsrin məşhur İsveç opera müğənnisi Cenni Lind hər dəfə səhnəyə çıxmazdan
əvvəl tək qalıb dua edərdi: «Allahım, bu gün düzgün oxumağıma kömək et».
Əgər biz Allahla bu cür ünsiyyətə girməsək, nə qədər istedadlı olsaq da,
iki şeyi itirmiş olarıq.</p>
<p>1. Biz insanı ucaldan əhəmiyyəti itiririk. Biz insana zəifliyində
əzəmət verən həmin həyat gücünü itiririk. Biz artıq Allaha könüllü
olaraq xidmət etmirik, öz vəzifəmizi yerinə yetiririk. Beləcə enerjili
canlı bədən gözəl bir cəsədə çevrilir.</p>
<p>2. Biz təvazökarlığımızı itiririk. Biz Allahın izzəti üçün istifadə
etməli olduqlarımızı şəxsi məqsədlərimizdən ötrü istifadə etməyə
başlayırıq. Beləcə ənam gücünü itirir. Allahın izzətinə xidmət etməli
olan ənam özünü yüksəltməyə xidmət edəndə, həmin heyrətamiz ruh yox
olur. Burada bizim üçün xəbərdarlıq var. Şagirdlər güc və
səlahiyyətlərini birbaşa İsadan almışdılar. Lakin onlar bunları dua ilə
möhkəmlətmədiklərinə görə, gücləri yox oldu. Allahdan hansı ənamı
alırıqsa alaq, onu yalnız özümüz üçün istifadə etsək, itirmiş olarıq.
Lakin Allahla davamlı ünsiyyətdə ənamlarımızı qoruyub inkişaf etdirə
bilərik.</p>
<p><strong>30-32</strong></p>
<h2 id="sonu-görmək-mark-930-32">SONU GÖRMƏK (Mark 9:30-32) </h2>
<p>Biz İsanın həyatında mühüm mərhələ ilə qarşılaşırıq. İsa ölkənin Onu
təhlükə gözləməyən şimal hissəsini tərk etdi və Onu Çarmıx gözləyən
Yerusəlimə doğru getdi. Bəzən O, ətrafında çoxlu insan görmək istəmirdi.
O, yaxşı başa düşürdü ki, əgər təlimini seçdiyi şagirdlərin qəlbinə həkk
edə bilməsə, gördüyü işlər əbəs olacaq. İstənilən müəllim özündən sona
bir neçə təlim və ya nəzəriyyə qoya bilər. Ancaq İsa bilirdi ki, bu,
kifayət deyil.</p>
<p>İsa Özündən sonra verdiyi təlimi ürəyində həkk etdirən bir qrup
insanı geridə qoymalı idi. Bu dünyanı fiziki olaraq tərk etməzdən əvvəl
əmin olmalı idi ki, Onun demək istədiyini, gəlişinin məqsədini az da
olsa anlayan insanlar var. Bu dəfə Onun dediklərində daha çox əzab hiss
olunur: Onun ölümü ilə bağlı bu ifadəni əvvəlki ifadələri ilə müqayisə
etsək (<em>Mark 8:31</em>), bir cümlə əlavə etdiyini görərik: «Bəşər
Oğlu insan əllərinə təslim ediləcək...» Kiçik qrupda bir xain var idi və
İsa bunu bilirdi. İsa Yəhudanın nə düşündüyünü, bəlkə də, onun özündən
də yaxşı bilirdi. O, «Bəşər Oğlu insan əllərinə təslim ediləcək»
deyəndə, nəinki faktı bəyan etdi, həm də ürəyində xəyanət düşünən bir
insana sonuncu dəfə müraciət etdi. Lakin şagirdlər hələ də başa
düşmürdülər.</p>
<p>Onlar dirilmə ilə bağlı hissəni başa düşmədilər. Onlar vəziyyətin
faciəsini yavaş-yavaş dərk etməyə başladılar, lakin Dirilmənin baş
verməsinin vacibliyini anlamırdılar. Bu möcüzə onlar üçün çox anlaşılmaz
idi. Onlar bunu yalnız icra olunandan sonra başa düşdülər. Ancaq fərqinə
varmadan, daha çox sual verməyə qorxurdular. Onlar bildiyindən daha
çoxunu öyrənməkdən qorxan adamlar kimi idilər. Bəzən adam həkimdən
diaqnozunu öyrənir və bunu pis hesab edir. O, diaqnozun təfərrüatlarını
başa düşmür, lakin başqa bir şey öyrənməkdən qorxduğu üçün heç bir sual
vermir. Şagirdlər də belə etdilər. Bəzən şagirdlərin deyilənləri başa
düşmədiklərinə təəccüblənirik. Amma bu, insan beyninin xüsusiyyətidir:
nəyi ki görmək istəmir, onu qəbul etmir. Məgər biz də belə deyilikmi?
Biz dəfələrlə müjdəni eşitmişik. Biz bilirik ki, müjdə onu qəbul
edənlərə izzət, qəbul etməyənlərə isə faciə gətirir. Buna baxmayaraq,
bir çoxumuz bu gün də onu tam qəbul etməkdən və əvvəlki kimi həyatımızı
onun üzərində qurmaqdan uzağıq. İnsanlar hələ də müjdənin onları məmnun
edən tərəflərini qəbul edir, qalanlarını anlamaqdan imtina edirlər.</p>
<p><strong>33-35</strong></p>
<h2 id="əsl-şöhrətpərəstlik-mark-933-35">ƏSL ŞÖHRƏTPƏRƏSTLİK (Mark
9:33-35)</h2>
<p>Heç bir epizod şagirdlərin həqiqi məsihçiliyin mənasını nə qədər az
başa düşdüklərini bundan yaxşı göstərmir. İsa dəfələrlə şagirdlərə
Yerusəlimdə Onu nələr gözlədiyi barədə danışmışdı. Onlar isə hələ də
İsanın Padşahlığı haqqında sırf dünyəvi baxımdan düşünürdülər və
özlərini Onun baş nazirləri kimi təsəvvür edirdilər. Amma ürəklərinin
dərinliyində bilirdilər ki, özlərini yaxşı aparmırlar. İsa onlardan nə
barədə mübahisə etdiklərini soruşanda, cavab verməyə söz tapmadılar,
utandıqlarından susdular. İsa hansısa məsələyə nəzər salanda, dərhal o
məsələyə aydınlıq gəlir. Şagirdlər İsanın heç nə eşitmədiyini və
görmədiyini zənn edəndə, birincilik uğrunda mübahisəni tamamilə normal
hesab edirdilər. Amma elə ki bu mübahisəni İsanın hüzurunda açmalı
oldular, onda onun nə qədər əhəmiyyətsiz olduğunu gördülər. Hər şeyə
İsanın gözü ilə baxan kimi məsələnin mahiyyəti dərhal dəyişir.</p>
<p>Hər hansı bir işi görməzdən əvvəl özümüzdən soruşsaq ki, «Əgər İsa
yanımda olsaydı, mən bunu edə bilərdimmi?» və ya nəsə deməzdən əvvəl
özümüzdən soruşsaq ki, «Əgər İsa bunu eşitsəydi, mən belə danışa
bilərdimmi?» onda biz çox şey etməz və çox şeyi deməzdik. Amma məsihçi
həyatının mahiyyəti ondan ibarətdir ki, «əgər» mövcud deyil: hər bir
görülən və deyilən şey İsanın hüzurunda edilir və deyilir. Qoy Allah
bizi Onun hüzurunda etməkdən və söyləməkdən utanacağımız əməllərdən və
sözlərdən qorusun.</p>
<p>İsa bu məsələyə çox ciddi yanaşdı. Markın dediyi kimi, O oturdu və on
iki şagirdi yanına çağırdı. Ravvin müəllim vəzifəsini yerinə yetirəndə,
rəsmi açıqlama və ya qərar verəndə, adətən, oturub nəsihət verməyə
başlayırdı. İsa qəsdən əvvəlcə ravvin və nəsihətçi kimi oturdu, bundan
sonra isə şagirdləri ilə danışdı. Onlara dedi ki, əgər onlar Padşahlıqda
mühüm mövqe tutmaq niyyətindədirlərsə, onda iddia ilə deyil, xidmətçi
kimi başlamalıdırlar. İsa onların iddialı planlarını rədd etmədi,
əksinə, onlara düzgün istiqamət verdi. Hakimlik arzusunun yerinə, O,
xidmət arzusunu qoydu. Başqalarını onlara xidmət göstərməyə məcbur etmək
arzusunun yerinə, başqaları üçün xidmət etmək istəyi qoydu.</p>
<p>Bu, heç də həyata ideal baxış deyil, ən sağlam baxışdır. Doğrudan da,
cəmiyyətə həqiqi töhfələr vermiş kimi xatırlanan insanlar öz-özünə «Mən
dövlətdən və cəmiyyətdən necə istifadə edib nüfuzumu artıra bilərəm?
Özümü necə razı sala bilərəm?» deyənlər deyil, «İstedadımı ictimai
xidmət üçün necə istifadə etməliyəm?» deyənlərdir. Stenli Boldvin<a
href="#fn31" class="footnote-ref" id="fnref31"
role="doc-noteref"><sup>31</sup></a> mərhum lord Kerzona bu sözlərlə
ehtiramını bildirmişdi: «Mən heç kimin deyə bilməyəcəyi bir neçə kəlmə
demək istəyirəm. Baş nazir insan təbiətini aydın görür. Onu yox, məni
baş nazir təyin edəndə, onun dərin məyusluqdan necə əziyyət çəkdiyini
iki dəfə görmüşəm. Həmin vaxt ona dedim ki, xarici işlər naziri
olmaqdansa, müdafiə komitəsinin sədri kimi ölkəsinə daha yaxşı xidmət
edə bilər. O, çox məyus olmuşdu, lakin heç vaxt nə sözlə, nə baxışla, nə
də dolayısı yolla məyusluğunu nümayiş etdirdi. O, kinli deyildi, həmişə
ondan gözlədiyimi edirdi və faydalı hesab edilən yerdə canla-başla öz
vəzifəsini yerinə yetirirdi. Bu insanın böyüklüyü onun yüksək dövlət
vəzifələrinə çatmasında deyil, istənilən vəzifədə vətənə xidmət etməyə
hazır olmasındadır». Əsl fədakarlıq nadir keyfiyyətdir, amma fədakarlıq
özünü göstərən yerdə insanlar bunu unutmur. Yunanların Spartalı
Pedaretlə bağlı bir rəvayəti var idi. Ölkəni idarə etmək üçün 300
spartalı seçiləndə, Pedaret namizədlərdən biri idi. Lakin onun adı
seçilmişlər siyahısında yox idi. Pedaretin dostlarından biri ona dedi:
«Təəssüf ki, sən seçilməmisən. Sən vətəninə müdrikcəsinə xidmət
edərdin». Pedaret isə belə cavab verdi: «Mənsə sevinirəm ki, Spartada
məndən daha yaxşı üç yüz nəfər var». Budur, heç bir kin olmadan birinci
yeri başqasına verməyə hazır olan insanın nümunəsi. Əgər insanlar «mən
özüm üçün nələr əldə edə bilərəm» prinsipi ilə yox, «mən başqaları üçün
nə edə bilərəm» prinsipi ilə yaşasaydılar, bütün iqtisadi problemlər
həllini tapardı. İnsanlar özlərini nüfuzunu artırmağa deyil, vətənə
xidmətə həsr etsələr, bir çox siyasi problemlər öz həllini tapardı.
İmanlı cəmiyyətlərin ağsaqqalları öz mövqelərinə əhəmiyyət vermədən
imanlılara xidmət etsələr, onda cəmiyyəti parçalayan bütün mübahisələrin
və fikir ayrılıqlarının qarşısını almış olarlar. İnsanın həqiqi
böyüklüyündən və dəyərindən danışarkən, İsa dünyanın ən böyük təcrübi
həqiqətlərindən birini izah etdi.</p>
<p><strong>36-37</strong></p>
<h2 id="köməksizlərə-kömək-məsihə-köməkdir-mark-936-37">KÖMƏKSİZLƏRƏ
KÖMƏK — MƏSİHƏ KÖMƏKDİR (Mark 9:36-37)</h2>
<p>Burada İsa sağlam iddianın qeyri-sağlam iddiadan daha vacib olduğunu
vurğulayır.</p>
<p>İsa balaca bir uşağı götürüb şagirdlərin arasına qoydu. Uşaq insanın
karyerasına kömək edə, nüfuzunu yüksəldə bilməz, həm də ona maddi sərvət
verə bilməz. Əksinə, uşağa maddi nemətlər vermək, onun qayğısına qalmaq,
onun üçün hər şey etmək lazımdır. İsa Məsih isə deyir: «Əgər insan
cəmiyyətdə nüfuzu olmayan, yardıma ehtiyacı olan yoxsul, sadə bir adamı
qəbul edərsə, o Mənim əziz qonağım olacaq. Bundan başqa, o, Allahın əziz
qonağı olacaq». Uşaq köməyə ehtiyacı olan və maddi cəhətdən təmin
olunmalı olanların tipik nümunəsidir. Məhz belə insanlarla ünsiyyət
qurmaq, onlara kömək etmək lazımdır. Bu epizodda bizim üçün xəbərdarlıq
var. Bizim üçün nüfuzlu və faydalı olan insanların dostluğunu və
rəğbətini axtarmaq çətin deyil. Bizə narahatlıq gətirib, eyni zamanda
bizim köməyimizə ehtiyacı olan insanlarla təmasdan qaçmaq da çətin
deyil. Bu dünyanın nüfuzlu və qüdrətli adamlarının rəğbətini qazanmaq,
sadə, təvazökar insanlara isə məhəl qoymamaq çətin deyil. Hansısa
təntənəli yığıncaqda məşhur insanla tanışlığa can atmaq, kasıb qohumdan
isə qaçmaq asandır. Əslində, İsa burada deyir ki, biz bizim üçün nəsə
edə biləcək insanları deyil, bizim onlar üçün nəsə edə biləcəyimiz
insanları axtarmalıyıq. Çünki belə etməklə biz İsanı axtarmış oluruq.
Başqa sözlə desək, «...siz bu ən kiçik qardaşlarımdan birinə etdiyinizi
Mənə etmiş oldunuz» <em>(Matta 25:40</em>).</p>
<p><strong>38-40</strong></p>
<h2 id="dözümlülük-dərsi-mark-938-40">DÖZÜMLÜLÜK DƏRSİ (Mark
9:38-40)</h2>
<p>Dəfələrlə vurğuladığımız kimi, İsa Məsihin dövründə insanlar cinlərin
varlığına inanırdılar. İnsanlar inanırdılar ki, həm fiziki, həm də ruhi
xəstəliklər pis ruhların zərərli təsirindən başqa bir şey deyil. Cinləri
qovmağın da tipik bir yolu var idi. Əgər kimsə daha güclü bir ruhun
adını bilirdisə və cinə onun adı ilə çıxmağı əmr edirdisə, elə güman
olunurdu ki, cin müqavimət göstərməkdə acizdir. Cin daha güclü bir adın
qarşısında tab gətirə bilmirdi. Burada söhbət elə bu barədədir. Yəhya
İsanın qüdrətli adından istifadə edərək cinləri qovan bir adam gördü və
həmin adamın şagirdlərdən biri olmadığına görə ona bunu qadağan etdi.
Lakin İsa izah etdi ki, heç kim eyni zamanda vacib bir şey edə və Onun
düşməni ola bilməz. Sonra İsa böyük prinsipi izah etdi: «Çünki
əleyhimizə olmayan bizim tərəfimizdədir».</p>
<p>Bu, demək olar ki, hər kəsin öyrənməli olduğu dözümlülük
dərsidir.</p>
<p>1. Hər bir insanın düşünmək haqqı var. Hər bir insanın fikirlərini
müstəqil şəkildə ifadə etmək və hansısa qənaətə gələnə qədər müstəqil
düşünmək haqqı var. Biz bu haqqa hörmətlə yanaşmalıyıq. Bəzən insanlar
başa düşmədiklərini ləkələməyə tələsirlər. Vilyam Penn bir dəfə demişdi:
«Başa düşmədiyinizə xor baxmayın və onu rədd etməyin». Yəhudanın
məktubunun 10-cu ayəsində isə deyilir: «Amma bu adamlar başa
düşmədikləri hər şeyə şər atırlar».</p>
<p>Yadda saxlamalıyıq:</p>
<p>a) Allahın çoxlu yolları var. Tennison deyirdi ki, «Allah məqsədini
müxtəlif yollarla həyata keçirir». Servantes bir dəfə demişdi: «Allah
Özününküləri müxtəlif yollarla göylərə aparır». Yer kürə formasındadır,
əgər iki nəfər tamamilə əks istiqamətə getsə, eyni yerə çata bilər.
İnsan uzun müddət Allahı izləyirsə, həmin yollar onu Allaha doğru
aparır. Xilasa gedən yolun bir insanda və ya imanlı cəmiyyətində
olduğunu düşünmək təhlükəlidir.</p>
<p>b) Unutmamalıyıq ki, həqiqət həmişə insan ağlından üstündür. Heç kim
bütün həqiqəti başa düşə bilməz. Dözümlülüyün əsasında hər şeyi olduğu
kimi qəbul etmək və ya heç nədə tam əmin ola bilməmək fikri dayanmır.
Dözümlülüyün əsasında həqiqət spektrinin ölçüsünün sadə şəkildə başa
düşülməsi dayanır. Con Morli demişdir:</p>
<blockquote>
<p>«Dözümlülük həqiqətin bütün imkanlarına (bütün çalarlarına) hörmət
etməkdir; onun müxtəlif yaşayış yerlərində yaşadığını, müxtəlif rəngli
paltarlar geyindiyini və müxtəlif dillərdə danışdığını etiraf etməkdir;
bu, mexaniki şablonlar, rəsmi fikirlər və ya cəmiyyətin zorakılığı
deyil, bir insanın azadlığına səmimi hörmətdir; bu, iman və ümiddən
üstün bir mərhəmətdir».</p>
</blockquote>
<p>Dözümsüzlük təkəbbür və cəhalət əlamətidir. Çünki bu, insanın inanmaq
üçün yalnız bir həqiqətin olduğuna inandığını göstərir.</p>
<p>2. Biz hər bir insanın təkcə müstəqil düşünmək hüququnu deyil, onun
uyğun bildiyini söyləmək hüququnu da tanımalıyıq. Bütün demokratik
azadlıqlardan ən qiymətlisi — söz azadlığıdır. Təbii ki, bəzi
məhdudiyyətlər də var. Əxlaqı, eləcə də sivil və imanlı cəmiyyətinin
əsaslarını məhv etməyə yönəlmiş təlimi təbliğ edən şəxslə mübarizə
aparılmalıdır. Amma bu o demək deyil ki, onu məhv etmək və ya zorla
sıradan çıxarmaq, ona səhv etdiyini sübut etmək lazımdır. Bir dəfə
Volter söz azadlığı anlayışını gözəl bir cümlə ilə ifadə etmişdi: «Sənin
dediklərinə nifrət edirəm, amma bunu söyləmək haqqın uğrunda ölümə
gedərəm».</p>
<p>3. Yadda saxlamalıyıq ki, hər hansı bir əqidə və ya inanc tərbiyə
etdiyi insanlara görə mühakimə olunmalıdır. Doktor Çalmers bunu lakonik
şəkildə belə ifadə etmişdi: «İmanlı cəmiyyətinə yalnız məsihçilərin
xeyirxahlığı kimi baxılır». Məsələ İmanlı Cəmiyyətini kimin və necə
idarə etməsi deyil, onun hansı insanları yetişdirməsidir.</p>
<p>Şərqdə belə bir məsəl var. Bir adamın opal daş-qaşı olan gözəl üzüyü
var idi. Bu üzüyü taxan hər kəsin xarakteri yumşaq olurdu. Üzüyü
gözmuncuğu kimi taxırdılar. Üzük nəsildən nəslə keçib həmişə heyrətamiz
təsirini göstərirdi. Bir gün o, üç oğlu olan və üçünü də eyni dərəcədə
sevən bir ataya keçdi. Üzüyü ötürmək vaxtı çatanda o nə etməli idi? Ata
daha iki üzük aldı. Bu üzüklər orijinala o qədər bənzəyirdi ki, onları
heç kim ayırd edə bilmirdi. Ata ölüm ayağında olanda, oğullarını növbə
ilə yanına çağırdı və hər birinə ürək sözlərini deyərək üzüyü bağışladı.
Hər dəfə də bərk-bərk tapşırdı ki, bunu digər qardaşlarına deməsin.
Oğullar hər birində eyni üzük olduğunu biləndə, üzüklərdən hansının
orijinal və möcüzəvi təsirə malik olması ilə bağlı böyük mübahisə düşdü.
İş məhkəməyə qədər gedib çıxdı. Hakim üzükləri diqqətlə yoxlayandan
sonra dedi: «Mən onlardan hansının sehrli olduğunu deyə bilmərəm. Amma
siz özünüz bunu hamıya göstərə bilərsiniz». Oğullar çox təəccübləndilər.
«Axı əsl üzüyü taxan insanın xasiyyəti dəyişir. Ona görə mən də,
şəhərdəki digər insanlar da həyat tərzinizdən hansınızda əsl üzük
olduğunu biləcək. Odur ki, mehriban, səmimi və müdrik həyat tərzi sürün,
əməllərinizdə ədalətli olun. Kim bu tələblərə cavab verərsə, əsl üzüyün
sahibi odur». Beləcə hər kəs düzgünlüyünü həyat tərzi ilə sübut etməli
idi. Əgər hansısa əqidə və ya inanc insanı yaxşı edərsə, onları mühakimə
etmək olmaz. Bunu nəzərə alaraq, daha səbirli olaq.</p>
<p>4. Bir insanın inancına nifrət etmək olar, amma özünə yox. Bir
insanın nəzəriyyəsini məhv etmək istəyi ola bilər, lakin onun ölümünü
arzulamaq olmaz.</p>
<blockquote>
<p>Məndən — üsyançı, bidətçi,</p>
<p>Mənfur bir varlıqdan</p>
<p>Uzaqlaşmaq üçün o, sədd çəkdi.</p>
<p>Amma onu da çevrəmizə alıb</p>
<p>Sevgi ilə biz qalib gəldik.</p>
</blockquote>
<p><strong>41-42</strong></p>
<h2 id="mükafat-və-cəzalar-mark-941-42">MÜKAFAT VƏ CƏZALAR (Mark
9:41-42)</h2>
<p>Bu hissədən çıxan nəticə sadə, aydın və faydalıdır.</p>
<p>1. Burada deyilir ki, Məsih naminə insanlara edilən xeyirxahlıq və
kömək mükafatsız qalmayacaq. Ehtiyacı olan hər bir insan Məsihə əziz və
yaxındır. Buna görə də biz ona kömək etməyə borcluyuq. Əgər İsa cismani
şəkildə aramızda olsaydı, köməyə ehtiyacı olan insana ən yaxşı şəkildə
kömək edərdi. İndi isə kömək etmək borcu bizim üzərimizə düşür.
Maraqlıdır ki, kömək etmək çox vaxt asanlıqla başa gəlir. Bir stəkan
soyuq su da ənamdır. Qeyri-mümkün və imkanı xaricində olanı etməyə
ehtiyac yoxdur. Ancaq sadə yardım göstərmək üçün bacardığımızı
etməliyik. Bir dəfə bir missioner qadın maraqlı hekayə danışmışdı. O,
Afrikada ibtidai sinifdə «İsanın adı ilə mənə bir stəkan soyuq su verin»
mövzusunda bölüşürdü. Günlərin bir günü o, evinin eyvanında oturmuşdu
ki, bir qrup yerli yükdaşıyan ağır yüklə kəndin meydanına girdi. Onlar
yorğun idilər, bərk susamışdılar. Onlar dincəlmək üçün oturdular və
bütpərəst yerlilərdən içməyə su istədilər. Lakin başqa qəbilədən
olduqları üçün onlara deyildi ki, özləri su tapsınlar. Yorğun
yükdaşıyanlar oturmuşdu. Birdən missioner qadın gördü ki, afrikalı
qızlardan ibarət kiçik bir qrup başlarında su səhəngi ilə məktəbin
qapısından çıxdı. Təəccüblənən yükdaşıyanlar suyu götürüb içdilər və
səhəngləri qızlara qaytardılar. Qızlar qaça-qaça missioner qadının
yanına gəlib dedilər: «Biz İsanın adı ilə susayanlara su verdik». Balaca
uşaqlar mövzunu və öz borclarını hərfi mənada qəbul etmişdilər. Kaş ki
daha çox insan bunu etsəydi! Bizdən yalnız sadə xeyirxahlıq tələb
olunur. Bir vaxtlar Məhəmməd peyğəmbər belə bir söz demişdir: «İnsana
haqq yolunu göstərmək, susuza su içirmək, qardaşına gülümsəmək — bütün
bunlar mərhəmətdir».</p>
<p>2. Amma bunun əksi də doğrudur: kömək etmək əbədi mükafat almaq
deməkdir. İmanda zəif qardaşı büdrətmək — əbədi cəzaya məhkum olmaq
deməkdir. Düzdür, əslində, cəza ağırdır. Burada qeyd olunan dəyirman
daşı — həcmcə böyük daşdır. İsraildə iki növ dəyirman var idi: əllə
məişətdə istifadə edilən daşlar və heyvanların dartdığı ağır dəyirman
daşları. Burada adı çəkilən dəyirman daşı ikinci növə aiddir, o,
eşşəklər tərəfindən dartılırdı. Boynunda belə dəyirman daşı ilə dənizə
atılan adamın sağ qalmaq şansı yox idi. Belə bir cəza və edam, həqiqətən
də, Roma və İsraildə tətbiq edilirdi. İosif Flavi qeyd edir ki,
qalileyalılar çevriliş edərək «Hirodun tərəfdarlarını götürüb göldə
boğdular». Roma tarixçisi Svetoni Trankvill imperator Avqust Oktavian
haqqında belə danışırdı: «Oğlu Qayın müəllimi və qulluqçuları onun
xəstəliyindən istifadə edərək, acgözlüklə əyaləti qarət etməyə
başlayanda, Avqust onların boyunlarına daş salıb çaya atmağı əmr etdi».
Günah dəhşətlidir, amma başqalarına günah etməyi öyrətmək daha
dəhşətlidir. Amerikalı yazıçı O’Henrinin belə bir hekayəsi var: balaca
bir qızın anası ölmüşdü. Onun atası evə gəlir, pencəyini çıxarır, əlinə
qəzet alıb oturur, tənbəki çubuğu yandırıb, ayaqlarını buxarının üstünə
qoyurdu. Qızı onun yanına gəlib, özünü tənha hiss etdiyi üçün atasından
onunla oynamasını istəyirdi. Atası çox yorğun olduğunu bildirir və
qızına çöldə oynamağı məsləhət görürdü. O, küçəyə çıxır və nəticədə
qaçılmaz hadisə baş verir — küçə qadınına çevrilir. O öldü, ruhu isə
göylərə gedir. Həvari Peter onu görüb İsa Məsihə deyir: «Ağa, əxlaqsız
bir qız göylərə gəlib. Gəl onu birbaşa cəhənnəmə göndərək». İsa Məsih
isə cavabında deyir: «Xeyr, onu içəri buraxın, qoy içəri gəlsin». Amma
sonra Onun baxışları sərtləşir: «Bu balaca qızı ilə oynamaqdan imtina
edib küçəyə göndərən adamı içəri buraxma — <em>onu cəhənnəmə
göndər</em>. Allah günahkara qarşı sərt deyil, başqalarını günaha sövq
edənlərə qarşı sərtdir. Belələri istər şüurlu, istərsə də şüursuz
şəkildə zəif adamı yolundan büdrədir».</p>
<p><strong>43-48</strong></p>
<h2 id="uğruna-hər-şeyin-qurban-veriləcəyi-məqsəd-mark-943-48">UĞRUNA
HƏR ŞEYİN QURBAN VERİLƏCƏYİ MƏQSƏD (Mark 9:43-48)</h2>
<p>Bu hissədə əsas bir həqiqət şərq dili ilə izah edilir — həyatda elə
məqsəd var ki, uğrunda hər şeyi qurban vermək olar. Fiziki cəhətdən bu,
insanın sağ qalmaqdan ötrü bir üzvünü və ya orqanını itirməli olacağı
anlamına gələ bilər. Bəzən hansısa orqanın cərrahi yolla amputasiyası
insanın həyatını xilas etməyin yeganə yolu olur. Eyni şey ruhani sahədə
də baş verə bilər.</p>
<p>Yəhudi ravvinlərin bədənin hissələrinin ayrı-ayrılıqda necə günah edə
biləcəyi ilə bağlı deyimləri var idi. «Gözlər — günahın vasitəçisidir».
«Gözlər və ürək — günahın iki quludur». «Ehtiras yalnız görənlərin
ürəyində yuva salar». «Gözünün ardınca gedənin vay halına, çünki gözlər
aldadır». İnsan bədəninin müəyyən instinktləri və müəyyən orqanları
günaha sövq edir. İsanın sözləri hərfi mənada qəbul edilməməlidir — bu
məcazi mənada işlədilən şərq ifadəsi o deməkdir ki, həyatda hər bir
qurbanın öz məqsədi var. Bu hissədə <em>cəhənnəmin sönməz od</em>
ifadəsi dəfələrlə təkrar edilir.</p>
<p>Əhdi-Cədiddə cəhənnəmin sönməz odu haqqında <em>Matta 5:22, 29, 30;
10:28; 18:9; 23:15, 33</em>; <em>Luka 12:5; Yaqub 3:6</em>-da danışılır.
Bu ifadə hərfi mənada <em>cəhənnəm</em> kimi tərcümə olunur. Onun öz
tarixçəsi var; Bu ifadə özlüyündə pis keçmişi olan <em>Hinnom</em>
sözünün formasıdır (Ben-Hinnom vadisi Yerusəlimin xaricində idi). Bu,
oda sitayiş etmək və balaca uşaqları oda qurban gətirmək üçün vaxtilə
Axazın düzəltdiyi dərə idi. «Ben-Hinnom dərəsində buxur yandırdı və
Rəbbin İsrail övladları önündən qovduğu millətlərin iyrənc əməllərini
edərək oğullarını odda yandırdı (Barklidə və rus dilindən digər
tərcümələrdə — <em>oğullarını qurban olaraq yandırmaq</em>)
(<em>2Salnamələr 28:3</em>). Bu dəhşətli bütə sitayişi Menaşşe da
etmişdi (<em>2Salnamələr 33:6</em>). Buna görə Hinnom vadisi İsrail
tarixində bütpərəst adətlərinin ən vahiməli yerlərindən biri kimi təsvir
olunur. Yoşiya öz islahatları vaxtında oranı murdar yer elan etdi.
«Yoşiya Ben-Hinnom dərəsində olan Tofeti murdar etdi ki, <em>heç kəs
oğlunu ya qızını Molek üçün oda qurban</em> verməsin» (<em>1Padşahlar
23:10</em>) Beləcə vadi murdar sayılandan sonra Yerusəlimin
tullantılarını yandırmaq üçün yerə çevrildi. Nəticədə, həmin yer iyrənc
qurdların çoxaldığı, nəhəng zibilyandırma sobasında olduğu kimi hər
şeyin həmişə yandığı və közərdiyi murdar bir yer hesab edildi.
«Oradakıları gəmirən qurd ölmür və oranın yanar odu sönmür» ifadəsi
İsrailin <em>Yeşaya 66:24</em>-dəki qatı düşmənlərinin taleyinin
təsvirindən götürülmüşdür. Bütün bunların nəticəsində ora cəhənnəmin
prototipinə və ya simvoluna, pis insanların ruhlarının əzab çəkəcəyi və
yanacağı yerə çevrildi. Talmud kitabında da cəhənnəm odu həmin mənada
istifadə olunur. «Qanun sözünə əməl etməyən günahkar axirətdə cəhənnəmi
miras alacaq». Beləliklə, cəhənnəm cəza yerini ifadə edir. Bu söz hər
bir yəhudinin beynində ən qorxunc və ən dəhşətli mənzərəni
canlandırırdı. Elədir ki var. Amma uğrunda hər şeyi qurban verməli
olduğunuz məqsəd nədir? Bu məqsəd iki yolla xarakterizə olunur. O, iki
dəfə <em>həyat</em>, bir dəfə isə Allahın <em>Padşahlığı</em> adlanır.
<em>Allahın Padşahlığını</em> necə xarakterizə edə bilərik?</p>
<p>Allahın Padşahlığının tərifini Rəbbin «Ey göylərdə olan Atamız»
duasından götürə bilərik. Duada yan-yana iki xahiş var: «Padşahlığın
gəlsin; göydə olduğu kimi yerdə də Sənin iradən olsun». Yəhudi üslubunun
ən fərqli xüsusiyyəti <em>paralellikdir</em>. Paralellik — iki ifadənin
yan-yana düzülməsidir, ikincisi ya birincini təkrarlayır, ya onu
vurğulayır, ya da mənasını açıqlayır. Zəburun hər ayəsi bunu əyani
nümayiş etdirir. Buna görə də hesab edə bilərik ki, «Ey göylərdə olan
Atamız» duasında hər kəlmə digərini ya izah edir, ya da mənasını
gücləndirir. Onları bir araya gətirsək, belə bir tərif əldə edərik:
«Allahın Padşahlığı Onun mükəmməl iradəsinin göydə olduğu kimi yerdə də
cəmiyyəti tərəfindən həyata keçirilməsidir». Daha sadə şəkildə desək,
Allahın iradəsinin yerinə yetirilməsi insanı Allahın Padşahlığının
vətəndaşı edir. Nəticədə ortaya çıxan tərifi bu hissənin təfsirinə
tətbiq etsək, onun belə bir məna daşıdığını görərik: Allahın iradəsini
yerinə yetirmək hər cür fədakarlığa, özünü tərbiyə etməyə və özündən
imtina etməyə dəyər. Yalnız Allahın iradəsinin yerinə yetirilməsi — əsl
həyat və sonsuzadək rahatlıqdır. Origen bu ifadəni simvolik olaraq başa
düşmüşdü. O, hesab edirdi ki, bu ifadə belə bir məna verə bilər: İmanlı
Cəmiyyətini Bədən kimi təmiz saxlamaq üçün bir günahkarı və ya bidətçini
qardaşlıqdan uzaqlaşdırmaq lazım gələ bilər.</p>
<p>Amma bu ifadənin belə başa düşülməsi insanları incidir. Bəlkə də, bu,
Allahın iradəsini yerinə yetirmək üçün bizə dəyərli olan bəzi zövqlərdən
imtina etmək, vərdişlərdən əl çəkmək deməkdir. Belə olan halda, heç kim
digərini əvəz edə bilməz. Bütün bunlar fərdi seçim ​​məsələsidir. Əgər
həyatımızda hər hansı bir şey bizə Allahın iradəsini yerinə yetirməyə
mane olursa, bu və ya digər vərdişi nə qədər əhəmiyyətli olmasından
asılı olmayaraq, onu özümüzdən uzaqlaşdırmalıyıq. Ola bilsin, belə bir
vərdişin kökünü kəsmək cərrahi əməliyyat kimi ağrılı olacaq. Amma həqiqi
<em>həyatı</em>, əsl xoşbəxtliyi və əsl rahatlığı dadmaq istəyiriksə,
bunu etməliyik. Bu, çox sərt səslənə bilər, əslində isə, sadəcə həyatın
reallığıdır.</p>
<p><strong>49-50</strong></p>
<h2 id="məsihçi-həyatinin-duzu-mark-949-50">MƏSİHÇİ HƏYATININ DUZU (Mark
9:49-50)</h2>
<p>Bu ayələr Əhdi-Cədidin ən çətin ayələrindəndir. Şərhçilər artıq
onlarla müxtəlif variantlar təklif ediblər. Amma əvvəl
vurğuladıqlarımızı yadda saxlasaq, izahı daha asan olar. İsa insanların
unuda bilmədiklərini tez-tez qeyd edirdi. Lakin çox vaxt insanlar bu
ifadəni əzbərləyib onun hansı məqsədlə və hansı vəziyyətdə deyildiyini
unudurlar. Buna görə də İsanın bir-biri ilə əlaqəsi olmayan kəlamlarının
toplusu bizə gəlib çatır. Çünki müəllifin yaddaşında onlar bu
ardıcıllıqla qalıb. Bu hissə də əzbərləmənin bir nümunəsidir. Biz bu iki
ayənin İsanın üç ayrı-ayrı, <em>bir-biri ilə əlaqəsi olmayan
kəlamları</em> olduğunu nəzərə almasaq, onda onların mənasını başa düşə
bilmərik. Müjdəni yazan müəllifin yaddaşında bu ifadələr məhz belə
ardıcıllıqla qalıb. Çünki <em>duz</em> sözü hər üçündə də istifadə
olunur. Başqa sözlə, bu, İsanın duz sözünü müxtəlif təsvirlər üçün
metafora kimi istifadə etdiyi kiçik kəlamlar toplusudur. Buna görə də,
bu üç ifadə arasında hətta uzaqdan uzağa belə əlaqə axtarmağa ehtiyac
yoxdur. Onlar sitat ardıcıllığı ilə ayrı-ayrıca şərh edilməlidir.</p>
<p>1. <em>Hamı odla duzlanacaq</em>. Yəhudi qanunlarına görə, hər bir
qurban qurbangahda Allaha təqdim edilməzdən əvvəl duzlanmalı idi
(<em>Levililər 2:13</em>). Bu qurban duzu <em>əhdin duzu</em> adlanırdı
(<em>Saylar 18:19; 2Salnamələr 13:5</em>). Məhz bu duzun əlavə olunması
qurbanı Allah dərgahında məqbul edirdi. Allahın əhdinə əsasən bu duzun
əlavə olunması vacib idi. Buna görə də İsanın bu kəlamının mənası
belədir: «Məsihçi həyatının Allahı razı salması üçün o, qurban
duzlandığı kimi oddan keçməlidir». Alov — həyatı Allaha məqbul edən
duzdur. Bəs bu nə deməkdir? Əhdi-Cədidə görə alov iki şeylə
əlaqələndirilir.</p>
<p>a) <em>Təmizlənmə ilə</em>. Alov metalı bütün qatqılardan ayıraraq
təmizləyir. Yəni, alov həyatı təmizləyən hər şeyi nəzərdə tutur —
məsələn, insanın günaha qalib gəlməsinə kömək edən özünütərbiyəni; insan
canını saflaşdıran və möhkəmləndirən həyat təcrübəsini. Belə olan halda
— özünütərbiyə və məsihçi itaətkarlığı ilə təmizlənmiş həyat Allahı razı
salır».</p>
<p>b) <em>Məhv etməklə</em>. Bu halda, həmin ifadə təqibə işarə edir.
Təqib və zülmün sınaqlarına, çətinliklərinə və təhlükələrinə tab
gətirmiş həyat Allahı razı salır. İsa Məsihə olan sədaqətinə görə
əmlakını və həyatını könüllü olaraq riskə atan insan Allah üçün əzizdir.
İsanın ilk ifadəsini belə qəbul etmək olar: özünü tərbiyə yolu ilə
təmizlənmiş və Məsihə olan sədaqətinə görə məruz qaldığı təqiblərə tab
gətirən həyat Allahı razı salır və yüksək qiymətləndirilir.</p>
<p>2. <em>Duz yaxşı şeydir, amma duz dadsız olarsa, ona nə ilə dad
vermək olar?</em> Bu ifadəni şərh etmək daha çətindir. Başqa şərhlərin
olmadığını söyləmək çətindir, amma bizə elə gəlir ki, bunu belə başa
düşmək olar: duzun iki faydalı xüsusiyyəti var. Birincisi, <em>dad</em>
verir. Duzsuz yumurta dadsızdır. Hamı bilir ki, yeməyə duz əlavə
edilməsə, dadsız olur. Bundan əlavə, duz <em>konservant</em> kimi
istifadə olunurdu: yeməklər xarab olmasın deyə duzlanırdı. Yunanlar
deyirdilər ki, duz ölü bədəndə ruh kimi fəaliyyət göstərir. Ət tez xarab
olur, lakin duz ilə duzlansa, təzəliyini qoruyub saxlayır. Sanki əti
duzlayanda ona əlavə həyat verilir. Duz xarab olmaqdan qoruyur.</p>
<p>Axı məsihçilər bütpərəst dünyaya ona kömək etmək üçün göndərilmişdi.
Bütpərəst dünya iki xüsusiyyəti ilə fərqlənirdi. Birincisi, yorğunluq və
toxluq. Qədim dünyanın dəbdəbəsi və bolluğu sübut edirdi ki, insanlar bu
cansıxıcı toxluqda dadını itirmiş həyatda həyəcanlı bir şey axtarırlar.
İngilis şairi Endryu Arnoldun yazdığı kimi:</p>
<blockquote>
<p>O sərt bütpərəst dünyaya iyrənc, gizli ikrah düşdü;</p>
<p>Yorğunluq, ehtiras, şəhvət həyatı cəhənnəm etdi.</p>
<p>Romalı bir zadəgan sərinlikdə uzanıb</p>
<p>Axmaqcasına Appian yolunda irəlilədi.</p>
<p>O, ziyafətlər təşkil edir, azğın halda içki içir,</p>
<p>Başını çiçəklərdən çələnglərlə bəzəyirdi.</p>
<p>İnadkar zaman isə nə sürətlə, nə də ləng gedirdi.</p>
</blockquote>
<p>Bu yorğun və tox dünyaya məsihçilik gəldi. Duz yeməkləri
dadlandırdığı kimi məsihçilər də dünyaya yeni bir dad verməli idilər.
İkincisi, qədim dünya çox pozulmuşdu. Qədim dövrdə yaşayan insanlar bunu
özləri də yaxşı bilirdilər. Yuvenal<a href="#fn32" class="footnote-ref"
id="fnref32" role="doc-noteref"><sup>32</sup></a> Romanı çirkli
kanalizasiya ilə müqayisə edirdi. Saflıq tamamilə yox olmuşdu, iffət
haqqında söhbət belə getmirdi. Belə bir pozulmuş dünyaya məsihçilik
gəldi. Məsihçilik bu dünyanın zəhərinə qarşı dərman olmalı, pozğunluğa
təmizləyici təsir göstərməli idi. Duz əti çürüməkdən qoruduğu kimi,
məsihçilik də dünyada hökm sürən çürüməyə qarşı mübarizə aparmalı
idi.</p>
<p>Beləliklə, İsa Məsih bu bəyanatında məsihçilərə çağırış edir:</p>
<p>«Dünyanın yalnız məsihçiliyin gətirə biləcəyi dad və saflığa ehtiyacı
var. Əgər məsihçi öz saflığını itirərsə, onda bu dünya onu necə əldə edə
bilər?» Əgər imanlı Məsihin qüdrəti ilə dünyanın pozğunluğunu məhv
etməsə, pozğunluq sərbəst şəkildə «çiçəklənəcək».</p>
<p>3. <em>Qoy sizdə duz və aranızda da sülh olsun</em>. Burada isə
<em>duz</em> təmizlik mənasında işlənir. Qədimdə yaşayan insanlar
deyirdilər ki, duz dünyanın ən təmiz elementidir. Çünki o, ən təmiz
elementlərdən — günəşdən və dənizdən alınır. Duzun ağ olması saflığın
simvolu kimi xidmət edirdi. Buna görə də bu ifadənin mənası belədir:
«Daxilinizdə Məsihin Ruhunun təmizləyici təsiri olsun. Eqoistlik,
tamahkarlıq, kin, qəzəb və paxıllıqdan uzaq olun, əsəb, pis xasiyyət və
nəfskarlıqdan təmizlənin. Yalnız o zaman qardaşlarınızla sülh içində
yaşaya biləcəksiniz». Başqa sözlə, İsa deyir ki, yalnız eqoizmdən uzaq
və Məsihdə qalan insan həqiqi qardaşlıqda yaşaya bilər.</p>
