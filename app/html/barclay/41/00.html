<h1>MARKIN MÜJDƏSİNƏ GİRİŞ</h1>
<h2 id="sinoptik-müjdələr">SİNOPTİK MÜJDƏLƏR</h2>
<p>Matta, Mark, Lukanın yazdığı ilk müjdə — sinoptik müjdələr kimi
tanınır. <em>Sinoptik</em> sözü iki yunan sözündən yaranıb, mənası
<em>ümumi nəzər salmaq</em> deməkdir, yəni ümumi yerlərə paralel nəzər
salmaq mənasını verir.</p>
<p>Şübhəsiz ki, müjdələr içərisində ən mühümü — Markın müjdəsidir. Hətta
demək olar ki, bu müjdə dünyada ən vacib kitabdır. Çünki hamı bu
Müjdənin daha əvvəl yazıldığını qəbul edir. Buna görə də o, İsa Məsihin
həyatından bəhs edən bizə gəlib çatmış ilk kitabdır. Çox güman, buna
qədər İsa Məsihin həyat hekayəsini yazmağa çalışıblar. Lakin Markın
Müjdəsi İsanın həyatından bəhs edən və indiyə qədər bizə gəlib çatan
kitabların ən birincisidir.</p>
<h2 id="müjdələrin-mənbəyi">MÜJDƏLƏRİN MƏNBƏYİ </h2>
<p>Müjdələrin yaranması məsələsi üzərində düşünərkən qeyd etmək lazımdır
ki, həmin dövrdə dünyada çap olunmuş kitablar yox idi. Müjdələr çap
cihazının ixtirasından çox əvvəl, hər kitabın, hər nüsxənin diqqətlə və
əziyyətlə əl ilə yazılmalı olduğu bir dövrdə yazılmışdır. Elə buna görə
də hər kitabın çox az sayda nüsxəsi var idi.</p>
<p>Markın Müjdəsinin digərlərindən daha erkən yazıldığını necə müəyyən
etmək olar? Hətta sinoptik Müjdələrin tərcüməsini oxuyarkən, onlar
arasında diqqətəlayiq oxşarlıq görmək olar. Orada eyni hadisələr qeyd
olunur, çox vaxt da onlar eyni sözlərlə çatdırılır, İsa Məsihin təlimi
haqqında verilən məlumatlar çox vaxt, demək olar ki, üst-üstə düşür.</p>
<p>Əgər beş min adamın doydurulması ilə bağlı hadisəni müqayisə etsək
(<em>Mark 6:30-44; Matta 14:13-21; Luka 9:10-17</em>), demək olar ki,
həmin hadisə eyni sözlərlə və eyni tərzdə yazılıb. Digər nümunə isə
iflic adamın sağalması və bağışlanması hekayəsidir (<em>Mark 2:1-12;
Matta 9:1-8; Luka 5:17-26</em>). Hekayələr o qədər oxşardır ki, hətta
hər üç Müjdədə «iflicə dedi» ifadəsi eyni yerdə qeyd olunur. Uyğunluq və
təsadüflər o qədər aydındır ki, iki nəticədən biri üstün tutulur: ya hər
üç müəllif bir mənbədən məlumat götürüb, ya da üç müəllifdən ikisi
üçüncü mənbəyə istinad edib.</p>
<p>Diqqətlə araşdırsaq, Markın Müjdəsini 105 epizoda bölmək olar.
Onlardan 93-nə Mattanın Müjdəsində, 81-nə isə Lukanın Müjdəsində rast
gəlmək olar. Yalnız dörd epizod Matta və Lukanın Müjdəsində yoxdur.
Ancaq aşağıdakı fakt daha inandırıcıdır. Markın Müjdəsində 661, Mattanın
Müjdəsində 1068, Lukanın Müjdəsində 1149 ayə var. Markın Müjdəsindəki
661 ayədən 606-sı Mattanın Müjdəsində qeyd olunub. Mattanın ifadələri
bəzən Markın ifadələrindən fərqlənir. Amma buna baxmayaraq, Matta Markın
işlətdiyi sözlərin 51%-ni istifadə edir. Markın Müjdəsində 661 ayədən
320-si Lukanın Müjdəsində istifadə edilmişdir. Bundan əlavə, Luka Markın
işlətdiyi sözlərin 53%-ni istifadə edir. Markın Müjdəsindəki yalnız 55
ayə Mattanın Müjdəsində yoxdur. Lakin bu 55 ayədən 31-nə Lukanın
Müjdəsində rast gəlmək olar. Beləliklə, Markın Müjdəsindəki 24 ayəyə nə
Mattanın, nə də Lukanın Müjdəsində rast gəlinir. Buradan görünür ki, həm
Matta, həm də Luka öz Müjdəsini yazmaq üçün Markın Müjdəsinə istinad
etmişdilər.</p>
<p>Ancaq növbəti fakt bizi buna daha da inandırır. Həm Matta, həm də
Luka Markın Müjdəsindəki hadisələrin ardıcıllığına əməl edirlər. Bəzən
bu ardıcıllıq Matta və ya Luka tərəfindən pozulur. Lakin bu dəyişiklik
nə Mattada, nə də Lukada <em>heç vaxt</em> üst-üstə düşmür.</p>
<p>Onlardan biri həmişə Markın qəbul etdiyi hadisələrin ardıcıllığını
saxlayır.</p>
<p>Bu üç Müjdənin diqqətlə araşdırılması göstərir ki, Markın Müjdəsi
Matta və Lukanın Müjdəsindən daha əvvəl yazılıb. Onlar Markın
Müjdəsindən mənbə kimi istifadə edib, əlavə etmək istədikləri hər hansı
məlumatı oraya daxil ediblər.</p>
<p>Markın Müjdəsinin İsa Məsihin ilk tərcümeyi-halının olduğunu
düşünəndə nəfəsimiz kəsilir.</p>
<h2 id="müjdənin-müəllifi-mark">MÜJDƏNİN MÜƏLLİFİ MARK </h2>
<p>Biz Müjdəni yazan Mark haqqında nə bilirik? Əhdi-Cədiddə onun
haqqında kifayət qədər danışılır. O, Yerusəlim sakini olan Məryəm adlı
varlı qadının oğlu idi. Onun evi erkən məsihçilərin toplaşdığı və dua
etdiyi yer kimi xidmət göstərirdi (<em>Həvarilərin İşləri 12:12</em>).
Mark uşaqlıqdan iman qardaşlığının arasında böyümüşdü.</p>
<p>Bundan əlavə, Mark Barnabanın qardaşı oğlu idi. Paul və Barnaba ilk
missioner səyahətinə çıxanda, Markı katib və köməkçi kimi özləri ilə
aparmışdılar (<em>Həvarilərin İşləri 12:25</em>). Həmin səyahət Mark
üçün çox uğursuz olmuşdu. Barnaba və Markla birlikdə Pergeyə gələn Paul
Kiçik Asiyanın mərkəzinə getməyi təklif etmişdi. Burada hansısa naməlum
səbəbdən Mark Barnaba və Paulu tərk edib Yerusəlimə qayıtmışdı
(<em>Həvarilərin İşləri 13:13</em>).</p>
<p>Ola bilsin, onun geri qayıtması dünyanın ən çətin və təhlükəli
yollarından biri ilə getmək istəməməsi ilə bağlı idi. Çünki həmin yolla
getmək çox çətin idi və orada çoxlu quldurlar var idi. Ola bilsin,
ekspedisiyada rəhbərliyin getdikcə Paula keçməsi və əmisi Barnabanın
arxa planda qalması onun xoşuna gəlməmişdi. Ola bilsin, o, Paulun
etdiklərini bəyənmədiyinə görə geri qayıtmışdı. İoann Zlatoust deyir ki,
bəlkə də o, anası ilə yaşamaq istədiyi üçün evə qayıtmışdı.</p>
<p>Öz ilk missioner səyahətini başa vuran Paul və Barnaba ikinci səfərə
çıxmağa hazırlaşdılar. Barnaba istəyirdi ki, Markı yenə də özü ilə
götürsün. Lakin Paul «Pamfiliyada onları atıb gedən, onlarla birlikdə
işini başa çatdırmayan» adamla getməkdən imtina etdi (<em>Həvarilərin
İşləri 15:37-40</em>). Paulla Barnaba arasında elə ciddi fikir ayrılığı
oldu ki, onlar ayrıldılar və bildiyimizə görə, heç vaxt bir daha
birlikdə iş görmədilər.</p>
<p>Mark bir neçə il gözümüzdən itdi. Rəvayətə görə, o, Misirə yollandı
və İsgəndəriyyədə İmanlı Cəmiyyətinin əsasını qoydu. Həqiqəti tamlığı
ilə bilməsək də, bircə onu görürük ki, o, ən qəribə şəkildə yenidən
ortaya çıxdı. Təəccüblü də olsa, sonradan öyrənirik ki, Paul
Kolosselilərə məktubunu yazarkən Mark onunla birlikdə Romada zindanda
idi (<em>Kolosselilərə 4:10</em>). Başqa bir vaxt zindanda olarkən
Filimona yazdığı məktubunda (23-cü ayə) Paul Markı həmkarlarından biri
kimi qeyd edir. Ölümünə az qalmış Paul sağ əli olan Timoteyə yazır:
«Markı da götür özünlə gətir, çünki o etdiyim xidmətdə mənə yardım edir»
(<em>2Timoteyə 4:11</em>). Paul Markı təmkinsiz bir insan kimi
damğaladıqdan sonra nə dəyişdi? Amma hər nə olursa olsun, Mark öz
səhvini düzəltdi. Paulun həyatı sona yaxınlaşanda Mark ona lazım
oldu.</p>
<h2 id="məlumat-mənbələri">MƏLUMAT MƏNBƏLƏRİ</h2>
<p>Yazılanların dəyəri məlumatın götürüldüyü mənbələrdən asılıdır. Mark
İsa Məsihin həyatı və gördüyü işləri haqqında məlumatı haradan əldə
etdi? Biz artıq gördük ki, onun evi Yerusəlimdə imanlıların toplaşdığı
mərkəz idi. Ola bilsin, o, İsanı şəxsən tanıyan insanlara tez-tez qulaq
asırdı. Ola bilsin də, o, digər məlumat mənbələrinə də malik idi.</p>
<p>Təxminən II əsrdə Hierapolis şəhərində İmanlı Cəmiyyətinin yepiskopu
Papias adlı bir adam yaşayırdı. O, İmanlı Cəmiyyətinin ilk dövrləri
haqqında məlumat toplamağı çox sevirdi. O deyirdi ki, Markın Müjdəsi
həvari Peterin vəzlərinin qeydindən başqa bir şey deyil. Şübhəsiz, Mark
Peterə çox yaxın idi, buna görə də Peter ona «Oğlum Mark» deyə müraciət
edirdi (<em>1Peter 5:13</em>). Papias<a href="#fn1" class="footnote-ref"
id="fnref1" role="doc-noteref"><sup>1</sup></a> belə deyirdi:</p>
<blockquote>
<p>«Peterin şərhçisi olan Mark Peterin xatırladığı İsa Məsihin dediyi
sözləri və gördüyü işləri ardıcıllıqla olmasa da, dəqiqliklə yazıb.
Çünki o, Rəbdən özü eşitməyib və Onun şagirdi olmayıb. Dediyim kimi, o,
sonralar Peterin şagirdi olub. Peter isə Rəbbin sözünü ardıcıllıqla
çatdırmağa çalışmayıb, verdiyi təlimi təcrübi ehtiyaclarla
əlaqələndirib. Beləliklə, Mark Peterin yadında qalanlarını qeyd etməklə
düzgün hərəkət edib. Çünki eşitdiyi heç nəyi buraxmamağa və təhrif
etməməyə çalışıb».</p>
</blockquote>
<p>Belə nəticəyə gələ bilərik ki, bizə gəlib çatan Markın Müjdəsində
yazılanlar həvari Peterin xatırladıqlarıdır. Buna görə də biz Markın
Müjdəsini iki səbəbdən son dərəcə əhəmiyyətli bir kitab olduğunu
düşünürük. Birincisi, o, ilk Müjdədir. Əgər bu Müjdə həvari Peterin
ölümündən sonra yazılıbsa, onda onun yazılması 65-ci ilə təsadüf edir.
İkincisi, o, həvari Peterin vəzindən — onun öyrətdikləri və İsa Məsih
haqqında təbliğindən ibarətdir. Başqa sözlə, Markın Müjdəsi İsa Məsihin
həyatı ilə bağlı həqiqətə ən yaxın malik olduğumuz şəhadətdir.</p>
<h2 id="itirilmiş-sonluq">İTİRİLMİŞ SONLUQ </h2>
<p>Markın Müjdəsinə aid olan vacib bir məqamı qeyd edək. Markın
Müjdəsinin ilkin forması <em>Mark 16:8</em>-də bitir. Biz bunun iki
səbəbə görə belə olduğunu bilirik. Birincisi, <em>Mark 16:9-20</em>
ayələri bütün vacib erkən əlyazmalarda yoxdur, onlara daha sonrakı və az
əhəmiyyətli əlyazmalarda rast gəlinir. İkincisi, yunan dilinin üslubu
digər əlyazmalardan o qədər fərqlidir ki, son ayələr eyni şəxs
tərəfindən yazılmaya bilər.</p>
<p>Ancaq Müjdənin müəllifi <em>Markın 16:8</em>-də dayanmaq
<em>niyyəti</em> yox idi. Bəs nə baş verib? Ola bilsin, Mark Müjdəni
tamamlamadan ölüb, bəlkə də şəhid olub. Ancaq çox güman ki, haradasa
Müjdənin bir surəti qalmışdı, üstəlik, onun sonu da itirilə bilərdi. Bir
vaxtlar İmanlı Cəmiyyəti Markın Müjdəsindən az istifadə edirdi, Matta və
Lukanın Müjdəsini ondan üstün tuturdu. Ola da bilsin, Markın Müjdəsinin
sonu itirildiyinə və bir nüsxədən başqa bütün nüsxələr itdiyinə görə
unudulub. Əgər bu, belədirsə, onda az qala bir çox cəhətdən mühüm olan
Müjdəni itirə bilərdik.</p>
<h2 id="markin-müjdəsinin-xüsusiliyi">MARKIN MÜJDƏSİNİN XÜSUSİLİYİ</h2>
<p>Gəlin Markın Müjdəsinin xüsusiliyinə diqqət yetirək və onları təhlil
edək.</p>
<p>1) O, İsa Məsihin həyatı haqqında şahidin ifadəsinə daha yaxınıdır.
Markın qarşısında İsa Məsihi olduğu kimi təsvir etmək tapşırığı dururdu.
Ueskott Markın Müjdəsini «həyatın bir nüsxəsi» adlandırırdı. A.B. Brüs
onun «canlı sevgi xatirəsi kimi» yazıldığını, ən mühüm xüsusiyyətinin
isə <em>reallığa</em> əsaslandığını söyləmişdi.</p>
<p>2) Mark heç vaxt İsa Məsihin ilahi xüsusiyyətlərini unutmadı. Mark
Müjdəyə iman etiqadının bəyanatı ilə başlayır. «Allahın Oğlu İsa Məsihin
Müjdəsinin başlanğıcı». Mark bizdə İsa Məsihin Kim olmasına inandığı
barədə heç bir şübhə qoymur. O, təkrar-təkrar İsanı dinləyənlərin
ağlında və ürəyində yaratdığı təəssüratdan danışır. Mark həmişə Onun
insanlarda oyatdığı heyranlığı və ehtiramı vurğulayır. «Onun təliminə
təəccüblənirdilər...» (<em>1:22</em>); «Hamını heyrət bürüdü...»
(<em>1:27</em>) — Markda belə ifadələrə tez-tez rast gəlinir. Lakin bu
heyrət təkcə Onu dinləyən camaatın ağlında yaranmırdı, həm də Onun yaxın
şagirdlərinin ağlında yaranırdı. «Onlar dəhşətə düşüb bir-birindən
soruşdular: «Bu Adam kimdir ki, külək də, göl də Ona itaət edir?»
(<em>4:41</em>) «Hamı tamamilə mat qaldı» (<em>6:51</em>). «Onun
sözlərindən şagirdləri heyrət bürüdü» (<em>10:24</em>). «Onlar daha da
təəccüblənərək bir-birilərinə dedilər...» (<em>10:26</em>).</p>
<p>Mark üçün İsa insanlar arasında sadə bir insan deyildi. O, insanlar
arasında Öz sözləri və işləri ilə onları daim heyrətləndirən və dəhşətə
salan Allah idi.</p>
<p>3) Eyni zamanda, heç bir Müjdə İsanın insan olmasını bu qədər aydın
göstərmir. Bəzən İsanın obrazı o qədər insan obrazına yaxın olur ki,
başqa müəlliflər onu bir az dəyişir. Çünki onlar Markın dediklərini
təkrar etməkdən çəkinirlər. Marka görə, İsa Məsih «sadə dülgərdir»
(<em>6:3</em>). Matta sonradan bu ifadəni dəyişib İsanı «dülgərin oğlu»
adlandırır (<em>Matta 13:55</em>), sanki İsa Məsihi kənd ustası
adlandırmaq böyük hörmətsizlikdir. İsanın səhradakı sınağından danışaraq
Mark yazır: «Ruh dərhal İsanı səhraya çəkib-apardı (əslində,
<em>qovur</em> sözü yazıb)» (<em>1:12</em>). Matta və Luka İsaya
münasibətdə <em>qovur</em> sözünü istifadə etmək istəmirlər, ona görə də
onu yumşaldıb yazırlar: «...İsa ... Ruh tərəfindən səhraya aparıldı»
(<em>Matta 4:1</em>). «İsa ... Ruh tərəfindən səhraya aparıldı»
(<em>Luka 4:1</em>). Heç kim Mark kimi İsanın hissləri haqqında açıq
yazmır. İsa dərin ah çəkdi (<em>7:34; 8:12</em>). İsanın rəhmi gəldi
(<em>6:34</em>). İsa onların imansızlığına heyrət edirdi (<em>6:6</em>).
İsa ətrafdakılarına qəzəblə baxdı (<em>3:5; 10:14</em>). Yalnız Mark
yazır ki, İsa zəngin gəncə məhəbbətlə baxdı (<em>10:21</em>). İsa aclığı
hiss edirdi (<em>11:12</em>). O, yorğunluğu və istirahətin vacibliyini
hiss edirdi (<em>6:31</em>).</p>
<p>Məhz Markın Müjdəsində bizim hisslərdən İsada da olduğu aşkar olunur.
Markın təsvirində İsa Məsihin insan olması Onun bizə daha yaxın olduğunu
göstərir.</p>
<p>4) Markın Müjdəsinin vacib xüsusiyyətlərindən biri də odur ki, o,
təkrar-təkrar mətnə ​​şahid ifadəsinə xas canlı təsvirləri və
təfərrüatları daxil edir. Matta və Mark balaca bir uşağı götürüb
şagirdlərin arasına qoymasından bəhs edir. Matta bu hadisəni belə təsvir
edir: «İsa yanına bir balaca uşaq çağırıb onu şagirdlərin arasına
qoydu». Mark isə hadisəyə parlaq işıq salıb bir şey əlavə edir: «O,
balaca bir uşağı götürüb şagirdlərin arasına qoydu və sonra uşağı
qucağına alıb onlara dedi...» (<em>9:36</em>). İsa uşaqların Onun yanına
gəlməsinə mane olan şagirdlərinə acıqlananda, yalnız Mark belə bir əlavə
edir: «Sonra uşaqları qucaqlayıb əllərini onların üzərinə qoydu və
xeyir-dua verdi» (<em>Mark 10:13-16; Matta 19:13-15; Luka 18:15-17 ilə
müqayisə edin</em>). Bu kiçik canlı təfərrüatlar İsanın bütün nəvazişini
çatdırır. Beş min insanın doydurulması hekayəsində yalnız Mark göstərir
ki, camaat bağdakı ləklər kimi yüz-yüz, əlli-əlli dəstə şəkilində oturdu
(<em>6:40</em>). Beləcə bütün mənzərə gözümüzün önündə canlanır. İsanın
və şagirdlərinin Yerusəlimə son səyahəti təsvir ediləndə, yalnız Mark
bizə İsanın onların qabağında getdiyini deyir (<em>10:32; Matta 20:17 və
Luka 18:32-i ilə müqayisə edin</em>). Bu qısa ifadə İsa Məsihin
tənhalığını vurğulayır.</p>
<p>İsa Məsihin tufanı necə yatırdığı hekayədə digər Müjdə
müəlliflərindən fərqli olaraq, Markda qısa ifadə var. «İsa qayığın
<em>arxa tərəfində başını yastığa</em> qoyub yatırdı» (<em>4:38</em>).
Həmin kiçik təfərrüat gözümüzün qarşısında mənzərəni canlandırır.
Şübhəsiz ki, bu xırda təfərrüatlar Peterin hadisələrin canlı şahidi
olması və nəql edərkən onları yenidən gözünün önündə canlandırması ilə
bağlıdır.</p>
<p>5) Markın sadə nəqli onun yunan yazı üslubunda da özünü büruzə
verir.</p>
<p>a) Onun üslubu mətn üzərində diqqətli işləməsi və parlaqlığı ilə
seçilmir. Mark uşaq kimi danışır. O, bir fakta digər faktı əlavə edir,
onları «və» bağlayıcısı ilə əlaqələndirir. Yunan dilinin orijinalında
Markın Müjdəsi üçüncü fəsildə o, bir-birinin ardınca «və» bağlayıcısı və
məna daşıyan feil ilə başlayan 34 əsas və budaq cümlələr işlədir.
Çalışqan uşaq da məhz belə danışır.</p>
<p>b) Mark «dərhal» sözünü çox sevir. Bu sözə Müjdədə təxminən otuz dəfə
rast gəlinir. Bəzən hekayənin axıcılığından danışılır. Markın hekayəsi
isə axıcı deyil, daha dəqiq desək, dayanmadan sürətlə axır. Oxucu təsvir
olunan hadisələri canlı görür, sanki özü hadisələrin içindədir.</p>
<p>c) Mark keçmiş hadisədən danışanda felin indiki zamanından istifadə
etməyi çox sevir. Mark keçmiş hadisədən elə danışır ki, sanki o, indiki
zamanda baş verir. «İsa bunu <em>eşidəndə</em> onlara dedi: «Sağlamların
deyil, xəstələrin həkimə ehtiyacı var» (<em>2:17</em>). «Onlar
Yerusəlimə yaxınlaşarkən Zeytun dağının yamacındakı Bet-Faqe ilə
Bet-Anyaya gəldikləri zaman İsa şagirdlərindən ikisini
<em>göndərərək</em> onlara <em>dedi</em>: «Qarşınızdakı kəndə gedin...»
(<em>11:1-2</em>). «İsa hələ danışarkən On İki şagirddən biri olan
Yəhuda <em>gəlib çıxdı</em>» (<em>14:43</em>). Həm Yunan, həm də
Azərbaycan dilinə xas olan, lakin məsələn, ingilis dilində yersiz olan
bu real hadisələrin Markın zehnində necə canlandığını, sanki hər şeyin
onun gözləri qarşısında baş verdiyini göstərir.</p>
<p>d) Mark çox vaxt İsanın dediyi eyni arami sözlərindən nümunə gətirir.
İsa Məsih Yairin qızına deyir: «<em>Talita-qum!»</em> (<em>5:41</em>);
kar və pəltək adama deyir: «<em>Effata</em>» (<em>7:34</em>); məndən
umduğun yardım Allaha həsr olunan «<em>qurban»</em> oldu
(<em>7:11</em>); Getsemani bağında İsa «<em>Abba-Ata</em>» deyir
(<em>14:36</em>); Çarmıxda isə nida edir: «<em>Elohi, Elohi, lema
şavaqtani!»</em> (<em>15:34</em>) Bəzən Peterin qulağında İsanın səsi
yenidən eşidilirdi və o, İsanın işlətdiyi sözləri Marka çatdırmaya
bilməzdi.</p>
<h2 id="ən-vacib-müjdə">ƏN VACİB MÜJDƏ </h2>
<p>Markın Müjdəsini <em>ən mühüm</em> Müjdə adlandırsaq, ədalətsizlik
olmaz.</p>
<p>Əgər həvari Peteri yenidən dinləyib, əlimizdə olan ən qədim Müjdəni
sevə-sevə diqqətlə araşdırsaq, düzgün etmiş olarıq.</p>
