<h1>10-cu fəsil </h1>
<p><strong>1-12</strong></p>
<h2 id="sevincə-və-kədərə-mark-101-12">SEVİNCƏ VƏ KƏDƏRƏ (Mark 10:1-12)
</h2>
<p>İsa Məsih cənuba doğru getməyə davam etdi. O, Qalileyanı tərk edib
Yəhudeyaya gəldi. O, hələ Yerusəlimə girməmişdi, amma addım-addım,
mərhələ-mərhələ hadisənin baş verəcəyi son məkana
yaxınlaşırdı. Fariseylər İsanı sınamaq məqsədilə Ona boşanma haqqında
sual verdilər. Sualın bir neçə səbəbi ola bilərdi. Ümumiyyətlə, bu,
mübahisəli sual idi, ravvinlər arasında mübahisə və müzakirə mövzusu
idi. Bəlkə də fariseylər, həqiqətən, İsanın fikrini bilmək
istəyirdilər. Bəlkə də onlar İsanın möminliyini sınamaq istəyirdilər.
Ola bilsin, İsa bu mövzuda artıq danışmışdı. <em>Matta 5:31-32</em>-də
İsa nikah və təkrar evlənmək mövzusunda danışır. Bəlkə də fariseylər
ümid edirdilər ki, O dediklərini təkzib edəcək və çaşqınlıq içində
qalacaq. Ola bilsin, fariseylər Onun nə deyəcəyini bilirdilər və beləcə
öz arvadını boşayıb başqası ilə evlənən Hirod Antipada ona qarşı
düşmənçilik oyadacaqdılar. Bəlkə də fariseylər İsanın yalançı təlim
gətirdiyini sübut etmək üçün Musanın Qanununu necə inkar etdiyini
eşitmək istəyirdilər. Bir şey tamamilə aydın idi — İsaya verilən sual
təkcə ravvin məktəbləri üçün akademik maraq kəsb etmirdi, həm də o
dövrün ən aktual suallarından biri idi. </p>
<p>Nəzəri cəhətdən ideallığına görə o dövrdə yəhudi nikahının
tayı-bərabəri yox idi. İffət ən böyük xeyirxahlıq sayılırdı. »Biz
inanırıq ki, Allah iffətsizlik günahından başqa, bütün günahlara qarşı
səbirlidir». »İffətsizlik Allahı izzətdən salır». »Yəhudi bütpərəstlik,
qətl və ya zina etməkdənsə, həyatını qorumaq üçün özünü qurban versə,
daha yaxşıdır». »Kişi gəncliyində evləndiyi arvadını boşayanda, səcdəgah
belə göz yaşı axıdır». Nəzəriyyə ideal idi, amma təcrübə tamam başqa
idi. Hər şeyi korlayan o idi ki, yəhudi qanunlarına görə qadın əşya
sayılırdı, onun heç bir hüququ yox idi, o, ailə başçısı sayılan ərinin
tam tabeliyində idi. Kişi, demək olar ki, istənilən səbəbə görə arvadını
boşaya bilərdi, lakin qadın yalnız bir neçə səbəbə görə boşanma tələb
edə bilərdi. »Qadının razılığı olsa da, olmasa da, onu boşamaq olardı.
Kişini isə yalnız razılığı olduğu halda boşamaq olardı». Qadının
boşanması üçün əsas səbəblər arasında ərinin cüzam xəstəliyinə
tutulması, bakirə qıza təcavüz etməsi və ya arvadını nikahdan əvvəl
bakirəliyini itirməkdə yalandan ittiham etməsi, iyrənc bir işlə,
məsələn, dərini aşılamaqla məşğul olması göstərilə bilərdi. Yəhudilərin
boşanma qanunu <em>Qanunun Təkrarı 24:1</em>-ə istinad edirdi. Bütün
problemlərin kökündə bu ayə dayanırdı. Orada deyilir: «Kimsə bir qadını
alıb, evlilik zamanı onda ləyaqətsiz bir şey tapdığı üçün qadını
bəyənməzsə, talaq kağızı yazıb əlinə verərək evindən çıxararsa, evdən
çıxmış qadın sonra başqa kişiyə ərə gedə bilər». Əvvəllər talaq kağızı
çox sadə, təxminən belə idi: «Qoy bu sənin üçün boşanma bildirişim,
məktubum və azadlığa dair sənədim olsun ki, istədiyin şəxslə evlənə
biləsən». Zaman keçdikcə bu məktub daha mürəkkəb bir forma aldı:</p>
<p>«Dünyanın yaradılışından bəri ... gün ... həftə ... ay ... il, ...
çayın ətrafında yerləşən şəhərdə istifadə olunan geri sayıma görə, ...
şəhərin sakini mən ..., .... oğlu bəyan edirəm ki, ... gündən etibarən
öz istəyimlə və heç bir məcburiyyət olmadan .... qızından imtina edirəm,
səni geri göndərirəm, indiyə qədər mənim həyat yoldaşım olan ... qızı,
istədiyin şəxslə evlənməkdə azadsan və heç kim sənə mane olmayacaq. Bu,
Musanın və İsrailin qanunlarına uyğun olaraq, talaq kağızın, imtina
aktın, boşanma və ayrılıq şəhadətnaməndir».</p>
<p>Əhdi-Cədid dövründə belə bir boşanma sənədini yalnız ixtisaslı ravvin
yaza bilərdi. Bundan sonra, talaq kağızı ravvinlər məhkəməsi tərəfindən
yoxlanılır və daha sonra Ali Şuraya təqdim edilirdi. Ancaq bütün boşanma
proseduru son dərəcə sadə və tamamilə ərin iradəsindən asılı olaraq
qalırdı. Lakin büdrəmə daşı <em>Qanunun Təkrarı 24-1</em>-də deyildiyi
kimi, qanunla şərh olunurdu. Orada deyilir ki, kişi arvadında
<em>ləyaqətsiz bir şey tapdığı üçün</em> onu boşaya bilər. Bəs bu ifadə
nə demək idi?</p>
<p>Bu mövzunun izahı iki istiqamətdə verilirdi. Problemi son dərəcə
ciddi həll edən Şammay məktəbi var idi. Bu məktəbin nümayəndələri
ləyaqətsiz bir şey deyildikdə yalnız və yalnız zinanı nəzərdə
tuturdular. Hətta qadın İzevel kimi dəhşətli olsa belə, onlar
inanırdılar ki, əgər o, zina etməyibsə, bu, boşanma üçün əsas ola
bilməz. Digər bir istiqamət də Hillelin məktəbi idi. Bu məktəbin
nümayəndələri isə həmin ifadəni daha geniş şəkildə şərh edirdilər.
Onların fikrincə, qadını boşamaq üçün şam yeməyini dadsız hazırlaması,
küçədə veyillənməsi, tanımadığı kişi ilə danışması, ərinin yanında onun
qohumlarına hörmətsizlik etməsi, həyasız olması (səsi qonşuyadək gedib
çatan) kifayət idi. Ravvin Akiba hətta bir qədər irəli gedərək bəyan
edirdi ki, əgər kişi arvadından daha gözəl qadın tapsa, boşana
bilərdi. İnsanlar günahın təbiətinə görə həmin ifadənin daha sadə
şərhinə üstünlük verirdilər. Nəticədə ən adi səbəblərdən, hətta heç bir
səbəb olmadan boşanmalar get-gedə adi hal alırdı. İş o yerə gəlib çatdı
ki, İsa Məsihin dövründə qadınlar ailə qurmaqdan qorxmağa başladılar.
Çünki nikahın təməli çox zəif idi. İsa bu sözlərini söyləyəndə,
qadınları müdafiə edərək nikahın əhəmiyyətini göstərməyə çalışırdı. </p>
<p>Bəzi məqamları qeyd etmək lazımdır. İsa Musanın Qanunundan sitat
gətirdi və sonra əlavə etdi: Musa bu əmri «ürəyiniz inadkar olduğuna
görə yazdı». Bu, iki şeydən birini ifadə edə bilər: çünki insanlardan
yaxşısını gözləmək olmazdı, yaxud Musa get-gedə pisləşən vəziyyətə
nəzarət etməyə çalışırdı. Əslində, bu, boşanmağa icazə verməkdən çox,
boşanmaların sayını hansısa qanunla azaltmaq, tənzimləmək, nəzarət etmək
cəhdi idi. </p>
<p>Hər halda, İsa aydın şəkildə bildirdi ki, Onun fikri <em>Qanunun
Təkrarı 24:1</em>-də yazılanlara uyğundur. Öz fikirlərini təsdiqləmək
üçün O, daha qədim mənbələrə — <em>Yaradılış 1:27</em> və
<em>2:24</em>-ə istinad edir. O hesab edirdi ki, nikah öz təbiətinə görə
iki insanı sıx birləşdirən sarsılmaz bir ittifaqdır. Bu ittifaqı heç bir
insan qanunları və qaydaları pozula bilməz. O, əmin idi ki, kainat belə
qurulduğuna görə, nikah mütləq sabitliyi və birliyi əks etdirməlidir.
Musanın bəzi müvəqqəti vəziyyəti tənzimləyən heç bir qanunu bunu dəyişə
bilməz.</p>
<p>Lakin çətinlik ondadır ki, <em>Mattanın Müjdəsində</em> müvafiq yerdə
uyğunsuzluq var. Burada <em>Markın Müjdəsində</em> İsanın boşanma
haqqında qadağası mütləq xarakter daşıyır. <em>Matta 19:3-9</em>-da
göstərilir ki, İsa boşandıqdan sonra təkrar evlənməyi qəti qadağan edir.
Yalnız bir səbəbə görə — zinaya görə boşanmağa icazə verir. Çox güman,
<em>Mattanın Müjdəsindəki</em> versiya doğrudur. Əslində, həmin şey
<em>Markın Müjdəsində</em> də nəzərdə tutulur. Yəhudi qanunlarına görə
zina nikahı etibarsız edirdi. Həqiqət də bundadır ki, xəyanət nikah
bağlarını məhv edir. Zinaya yol veriləndən sonra birlik istər-istəməz
pozulur. Boşanma yalnız baş verənləri təsdiqləyir. Bu hissənin
mahiyyəti, əslində, ondan ibarətdir ki, İsa Öz dövrünün azad cinsi
əxlaqını islah etməkdə israr edir.</p>
<p>Nikaha sırf zövq almaq niyyəti ilə girənlər yadda saxlamalıdırlar ki,
evlilikdə məsuliyyət var. Nikahda yalnız fiziki ehtiraslarını təmin
etməyə çalışanlar bunun həm də ruhani birlik olduğunu unutmamalıdırlar.
İsa ailə ocağının ətrafında qoruyucu sipər qoydu.</p>
<p><strong>13-16</strong></p>
<h2 id="allahin-padşahliği-belələrinə-məxsusdur-mark-1013-16">ALLAHIN
PADŞAHLIĞI BELƏLƏRİNƏ MƏXSUSDUR (Mark 10:13-16)</h2>
<p>Hər bir yəhudi qadın xəyal edirdi ki, uşaqlarına böyük və məşhur bir
ravvin xeyir-dua versin. Onlar uşaqlarını birinci ad günlərində belə
insanların yanına gətirməyi sevirdilər. Həmin günü uşaqlarını İsanın
yanına məhz bu səbəbdən gətirmişdilər. Bu epizodun gözqamaşdıran
gözəlliyini yalnız baş verdiyi anı xatırlamaqla başa düşmək olar. İsa
Çarmıxa çəkilmək ərəfəsində idi. O, bunu yaxşı bilirdi. Çarmıxa
çəkilmənin dəhşətli kölgəsi Onun gözləri önündə dururdu. Məhz belə
vaxtlarda O, uşaqlara zaman ayırdı. Daim zehni gərginlikdə olsa da, O,
uşaqları qucağına almaq, bəlkə də, onlarla oynamaq üçün vaxt tapdı.
Şagirdlərin tərbiyəsiz və rəhmsiz olduğunu düşünmək lazım deyil. Onlar
sadəcə İsanı qorumaq istəyirdilər. Onlar nə baş verdiyini elə də yaxşı
anlamırdılar. Lakin qarşıda gözləyən çətinliyi hiss edə bilir və İsanın
gərgin vəziyyətdə olduğunu görürdülər. Buna görə də heç kimin Onu
narahat etməsini istəmirdilər. Onlar başa düşmürdülər ki, belə bir
vaxtda İsa uşaqların yanında olmasını necə istəyə bilər. Amma İsa dedi:
«Uşaqları buraxın, qoy Mənim yanıma gəlsinlər!» Bununla belə, bu epizod
bizə çox şey deyir: İsa uşaqları, uşaqlar isə Onu sevirdi. O, sərt,
tutqun, kefsiz adam ola bilməzdi. Yəqin ki, O, mehribanlıq saçır,
ürəkdən gülümsəyir və qəhqəhə çəkirdi. Bir nəfər belə demişdir ki, əgər
hansısa məsihçinin qapısında uşaq oynamırsa, o adamın imanına inanmaq
olmaz.</p>
<p>Bu kiçik epizod İsanın insan təbiətinə parlaq işıq salır. İsa dedi:
«Allahın Padşahlığı belələrinə məxsusdur». Maraqlıdır, İsa uşaqlarda
nəyi çox sevirdi və nəyi qiymətləndirirdi?</p>
<p>1. Uşağın <em>təvazökarlığını</em>. Düzdür, özünə vurğun, özünü
reklam edən uşaqlar var. Lakin bu, nadir hallarda olur və demək olar ki,
həmişə uşaqla pis rəftarın nəticəsindən irəli gəlir. Adətən, məşhurluq
uşağı utandırır. Çünki hələ şöhrət, yüksək vəzifə və nüfuz haqqında
düşünməyə öyrəşməyib, öz «mən»inin əhəmiyyətini hələ kəşf etməyib.</p>
<p>2. Uşağın <em>itaəti</em>. Uşaq çox vaxt itaətsizlik göstərir, lakin
nə qədər paradoksal görünsə də, onun təbii itaət etmək instinkti var. O,
insanı qardaşlarından və Allahdan uzaqlaşdıran qürur və yalançı
müstəqilliyin nə olduğunu hələ bilmir.</p>
<p>3. Uşağın <em>sadəlövhlüyü</em>.</p>
<p>a) <em>Valideynlərin nüfuzu</em>. Müəyyən yaşa qədər uşaq atasının
hər şeyi bildiyinə və atasının həmişə haqlı olduğuna inanır. Uşaq
tezliklə böyüyür, acizliyini dərk edir, onun fikrincə, hər şeyi bilən
birinə güvənir.</p>
<p>b) <em>Uşağın digər insanlara münasibətdə göstərdiyi etibar</em>.
Uşaq başqa insanlardan pislik gözləmir. O, tamamilə yad bir adamla
dostluq edə bilər. Tanınmış bir adam deyirdi ki, aldığı ən yaxşı tərif —
günlərin bir günü tamamilə yad bir oğlanın yaxınlaşıb, ondan
ayaqqabısının bağını bağlamasını istəməsi olub. Uşaq hələ bilmirdi ki,
yad adamlardan ehtiyat etmək lazımdır. O, hələ də hamıya güvənirdi.
Bəzən bu güvən ona təhlükə yaradır. Çünki uşağın etibarından
sui-istifadə edən ləyaqətsiz insanlar var. Buna baxmayaraq, etibar —
gözəl şeydir.</p>
<p>4. Uşaq <em>kinli deyil</em>. O, hələ kin və düşmənçilik saxlamağı
öyrənməyib. Hətta ona qarşı haqsızlıq edəndə belə, o bağışlayır və
unudur. Həqiqətən də, Allahın Padşahlığı belələrinə məxsusdur.</p>
<p><strong>17-22</strong></p>
<h2 id="xeyirxahliğin-ölçü-vahidi-nədir-mark-1017-22">XEYİRXAHLIĞIN ÖLÇÜ
VAHİDİ NƏDİR? (Mark 10:17-22)</h2>
<p>Bu, Müjdələrdəki ən parlaq hekayələrdən biridir.</p>
<p>1. Bu adamın İsanın yanına necə gəldiyinə və İsanın onu necə
qarşıladığına diqqət yetirin. O qaçıb İsanın qarşısında diz çökdü.
Tezliklə cinayətkar kimi məhkum olunacaq Nazaretli kasıb peyğəmbərin
qarşısında diz çökən bu zəngin gənc aristokratda heyrətamiz nəsə vardı.
«Ey yaxşı Müəllim!» — deyə gənc müraciət etdi. İsa dərhal ona etiraz
etdi: «Heç bir tərif lazım deyil! Mənə yaxşı demə! Bu sözü Allah üçün
saxla!» İsa sanki onun gənclik şövqünün üzərinə bir qazan soyuq su töküb
soyutmaq istəyirdi. Burada bizim üçün də bir dərs var. Buradan aydın
görünür ki, gənc adam İsanın yanına gələndə hədsiz dərəcədə həyəcanlı
idi. O da aydın görünür ki, İsa onda böyük təəssürat yaratmışdır. İsa
Məsih hər təbliğçinin, hər kahinin və hər müəllimin yadda saxlamalı və
etməli olduğu iki şeyi etdi. Birincisi, O dedi: «Dayan və düşün! Sən
indi çox həyəcanlısan. Həyəcandan titrəyirsən! Mənim bir anlıq
coşub-daşan insanlara ehtiyacım yoxdur. Nə etdiyini sakitcə düşün».
Xeyr, İsa gənci həvəsdən salmaq istəmirdi. O, gəncə əvvəlcə hər şeyi
götür-qoy etməyi məsləhət gördü. İkincisi, O, belə dedi: «Sənin Mənə
olan sentimental məhəbbətin sayəsində məsihçi ola bilməzsən. <em>Allaha
bax</em>!» Təbliğ və nəsihət onun üçün nəzərdə tutulub ki, həqiqət insan
vasitəsilə ötürülsün. Burada ən böyük nəsihətçilərin və müəllimlərin
məruz qaldığı təhlükə var. Təhlükə ondadır ki, tələbə, məktəbli, gənc
adam müəllim və ya təbliğçiyə bəslədiyi sevgini Allaha olan sevgi zənn
edəcək. Nəsihətçi və müəllim diqqəti həmişə özünə deyil, Allaha
yönəltməlidir. Həqiqi təlim və nəsihət həmişə özünü unudur. Əlbəttə,
insan öz «mən»ini və şəxsi sədaqətini təlimdən tamamilə silə bilməz.
Hətta insanlar bunu istəsəydilər belə, edə bilməzdilər. Ancaq bu, hələ
hər şey deyil: müəllim də, nəsihətçi də, yalnız Allahın şəhadət
barmaqlarıdır.</p>
<p>2. Təkcə əmrlərə əməl etmək kifayət deyil. Başqa heç bir yerdə
məsihçi inancının çox vacib elementi bu qədər aydın şəkildə göstərilmir.
İsa yaxşı güzəran üçün zəruri olan əmrlərdən sitat gətirdi. Gənc oğlan
onların hamısına əməl etdiyini söylədi. Diqqət yetirin ki, bir əmr
istisna olmaqla, bütün əmrlər insandan bir şeydən çəkinməyi tələb edir.
İstisna olan əmr yalnız ailəyə təsir edir. Əslində, gənc belə demişdi:
«Həyatım boyu heç kimə pislik etməmişəm». Bu, tamamilə doğru idi. Amma
sual başqa idi: «Kimə yaxşılıq etmisən?» Bu gəncə isə sual daha kəskin
şəkildə ünvanlandı: «Bütün malınla, bütün var-dövlətinlə, verə biləcəyin
hər şeylə başqalarına nə yaxşılıq etmisən? İmkan daxilində başqalarına
kömək etmək, təsəlli vermək, onların güc tapması üçün nə etmisən?»</p>
<p>Əmrlərə riayət etmək, ümumiyyətlə, <em>nəsə etməkdən
çəkinməkdir</em>. Məsihçiliyin mahiyyəti isə <em>nəsə etməkdir</em>.
Məhz bu mənada, bir çoxumuz kimi, həmin zəngin gənc zəif idi.</p>
<p>3. İsa mahiyyət etibarilə ona çağırış edib, sanki belə dedi: «Bu
əxlaqi hörmətdən əl çək. Xeyirxahlığa nədənsə çəkinmək kimi baxma. Özünü
və sahib olduğun hər şeyi götür və başqaları üçün qurban ver. Məhz onda
əsl xoşbəxtliyi həm yer üzündə, həm də əbədiyyətdə tapacaqsan». Ancaq
gənc adam bunu edə bilmədi. Onun böyük mülkü var idi və bu mülkü qurban
verməyi heç vaxt ağlına gətirməmişdi. Ona belə bir təklif ediləndə, o,
bunu bacarmadı. Düzdür, o, heç vaxt oğurluq etməmişdi, fırıldaqçı
deyildi. Amma heç vaxt səxavətli də olmamışdı, heç nəyi qurban
verməmişdi. Özünü buna məcbur etməmişdi. Ləyaqətli insan o kəsdir ki,
başqasının malını mənimsəmir. Məsihçi isə insanlara verməlidir. Əslində,
İsa gənc oğlanı əsas və son dərəcə vacib bir sualla üz-üzə qoydu: «Əsl
məsihçiliyə nə qədər ehtiyacın var? Bunun üçün var-dövlətindən vaz
keçməyə hazırsanmı?» Gəncin bu suala cavabı belə oldu: «Mən onu
istəyirəm, amma o qədər də çox yox». Robert Luis Stivensonun<a
href="#fn33" class="footnote-ref" id="fnref33"
role="doc-noteref"><sup>33</sup></a> «Ballantranın sahibi» romanında
belə bir səhnə var: ev sahibi son dəfə ata ocağını tərk edir və kədərli
halda qoca nökərə deyir: «Yəqin, sən elə düşünürsən ki, mən heç vaxt heç
nəyə peşman deyiləm?» Nökər dedi: «Xeyr, düşünmürəm ki, yaxşı insan
olmaq üçün hər şeyə sahib olduğunuz halda, siz pis insan olasınız».
«Xeyr, hər şeyə deyil, — deyə ev sahibi etiraz edir, — burada səhv
edirsiniz. <em>İstəksizlik xəstəlikdir»</em>. Məhz bu istəksizlik
xəstəliyi İsaya tərəf gələn gəncin həyatında ölümcül rol oynadı. Çoxumuz
bu xəstəlikdən əziyyət çəkirik. Çoxları xeyirxahlığı arzulayır, lakin
çox az adam ona görə dəyər ödəmək istəyir.</p>
<p>İsa Məsih adama məhəbbətlə baxdı. Onun bu baxışı bizə çox şey
deyir.</p>
<ol type="a">
<li><p>Məhəbbət haqqında. İsa gənci sevdiyi üçün ona qəzəblənmədi. Bu,
qəzəb dolu deyil, məhəbbət dolu baxış idi.</p></li>
<li><p>İsanın baxışında insanı cəngavərliyə çağırış var idi. Bu baxış
insanı rahat həyatından qoparıb, məsihçi olmaq riskinə sövq
edirdi.</p></li>
<li><p>Bu baxışda hüzn var idi. Bu, ən ağır kədər idi. Bir insanın
imkanı olduğu halda bilərəkdən ola biləcəyi insana çevrilməkdən imtina
etməsini görmək çox ağır idi.</p></li>
</ol>
<p>İsa Məsih bizə məhəbbətlə baxır və bizi iman yolunda cəngavər olmağa
çağırır. Allah eləməsin ki, O bizə — sevimlilərinə, Onun bizi görmək
istədiyi kimi olmaqdan imtina etdiyimizə görə kədərlə baxsın.</p>
<p><strong>23-27</strong></p>
<h2 id="sərvətin-təhlükəsi-mark-1023-27">SƏRVƏTİN TƏHLÜKƏSİ (Mark
10:23-27)</h2>
<p>Şübhəsiz ki, İsa və həvarilər, ona verilən çağırışdan imtina edən
aristokratı gözdən itənədək izlədilər. Sonra İsa ətrafındakılara baxdı
və şagirdlərinə dedi: «Var-dövləti olanların Allahın Padşahlığına daxil
olması nə qədər çətindir!» Yunan dilində sərvət kimi tərcümə olunan
<em>hremata</em> sözü istifadə olunur (Barklidə <em>pul</em> kimi
tərcümə olunub). Aristotel bu sözün tərifini belə vermişdir: «Dəyəri
sikkələrlə ölçülən hər şey». Bəzilərinə təəccüblü gələ bilər ki, nəyə
görə bu ifadə şagirdləri belə heyrətləndirdi? Onların heyrəti iki dəfə
vurğulanır. Onları heyrətləndirən İsanın yəhudi normalarını tamamilə
alt-üst etməsi idi. Yəhudilərin əxlaq normaları sadə idi. Onlara görə,
rifah və işlərində uğur qazanmaq yaxşı əlamət sayılırdı. Əgər bir insan
zəngin idisə, deməli, Allah onu layiq bilmiş və xeyir-dua vermişdir.
Var-dövlət gözəl xasiyyətin və Allahın insandan razı qalmasının əlaməti
idi.</p>
<p>Məzmurçu bunu belə izah edir: «Gəncliyimdən qocalığımadək salehin
tərk edildiyini, nəslinin çörək üçün diləndiyini görməmişəm» (<em>Zəbur
37:25</em>). Buna görə də şagirdlərin heyrətlənməsi təəccüblü deyil.
Onlar iddia edərdilər ki, insan nə qədər zəngindirsə, Allahın
Padşahlığına daxil olma ehtimalı bir o qədər çoxdur. İsa dediklərini
onlar daha yaxşı başa düşsün deyə, Öz ifadəsini bir qədər açıqlayaraq
təkrarladı. «Var-dövlətinə bel bağlayanlar üçün Allahın Padşahlığına
daxil olmaq necə də çətindir». Heç kim İsa kimi var-dövlətin və sərvətin
təhlükəsini bu qədər aydın görmədi. Bu hansı təhlükələrdir?</p>
<p>1. Maddi dəyərlər insanı bu dünyaya bağlayır. O, bu var-dövlətə o
qədər sərmayə qoyub ki, onun üçün başqa bir şey təsəvvür etmək çətindir.
Xüsusilə bu dəyərləri tərk etmək onun üçün çətindir. Günlərin bir günü
bir adam məşhur qədim qəsrə, onun ətrafındakı bağa və əraziyə baxandan
sonra dedi: «Belə şeylərə görə insanın ölməsi çətindir». Sərvətin
təhlükəsi ondadır ki, o, insanın maraqlarını, düşüncələrini yer üzünə
bağlayır.</p>
<p>2. Maddiyyata maraq göstərən insan hər şeyə qiymət və dəyər
baxımından baxmağa başlayır. Şotlandiyalı çobanın arvadı qəzetə çox
maraqlı məktub yazmışdı. Onların dağlarda, tənhalıqda böyüyən sadə
uşaqları var idi. Amma sonra əri şəhərdə ev aldı və uşaqlar da ora
köçdülər. Onlar getdikcə çox dəyişdilər, özü də pisə doğru. Məktubun son
abzasını təqdim edirik: «Uşağı böyütmək üçün daha yaxşı olan nədir —
təklik, məhdud dost çevrəsi, amma gözəl əxlaq, sadə səmimi fikirlər,
yoxsa heç nəyin dəyərini bilməyən geniş ünsiyyət çevrəsi?» Tamamilə
maddi nemətlərə qərq olmuş insan hər şeyə dəyər baxımından deyil, qiymət
baxımından yanaşır. O, hər şeyi pulla ala biləcəyini düşünür və unudur
ki, dünyada qiyməti ölçülməyən, pulla alına bilməyən şeylər də var.
İnsanın ehtiyac duyduğu hər şeyin müəyyən bir məbləğə ala biləcəyini
düşünməsi dəhşətlidir.</p>
<p>3. İsa deyərdi ki, maddi nemətlərə sahib olmağın iki tərəfi var:</p>
<p>a) Bu, insan üçün ciddi sınaqdır. Çətinliyə tab gətirə bilən yüz
nəfərdən yalnız biri rifaha düzgün yanaşa bilər. Firavanlıq insanı çox
vaxt təkəbbürlü, lovğa, özündən razı, dünyapərəst edir. Yalnız yaxşı
insan firavanlığa düzgün yanaşa bilər.</p>
<p>b) Bu, məsuliyyətdir. İnsan həmişə iki meyarla mühakimə olunur —
sərvətini necə əldə edib və ondan necə istifadə edir. İnsan nə qədər çox
var-dövlətə sahibdirsə, bir o qədər məsuliyyəti böyükdür. O, sərvətindən
eqoistcəsinə, yoxsa səxavətlə istifadə edir? O, var-dövlətindən sərvət
sahibi kimi, yoxsa Allahın mülkünə sahib olduğunu xatırlayaraq istifadə
edir? Şagirdlər elə düşündülər ki, əgər İsa həqiqəti söyləyibsə, demək,
xilas olmaq şansı çox azdır. Onda İsa Məsih xilas haqqında təlimi qısa
şəkildə konkretləşdirdi. O dedi: «Əgər insanın xilası onun səylərindən
asılı olsaydı, heç kim xilas ola bilməzdi. Xilas Allahın hədiyyəsidir,
Allah üçün isə hər şey mümkündür». Yalnız özünə və sərvətinə güvənən
insan heç vaxt xilas ola bilməz. Lakin xilasedici gücə və Allah
sevgisinə inanan insan, xilas ola bilər. İsanın demək istədiyi bu idi.
Eyni fikri həvari Paul da öz məktublarında izah edir. Həmin fikir bizim
üçün əsas olaraq qalır.</p>
<p><strong>28-31</strong></p>
<h2 id="məsih-heç-kimə-borclu-deyil-mark-1028-31">MƏSİH HEÇ KİMƏ BORCLU
DEYİL (Mark 10:28-31) </h2>
<p>Peter hələ də bu barədə düşünməyə davam edirdi. O, indicə İsanın
«Ardımca gəl!» çağırışına məhəl qoymayan bir adam görmüşdü. O, həm də
İsanın bu adam haqqında dediyi «Bu adam özü üçün Allahın Padşahlığının
qapılarını bağladı» sözlərini eşitmişdi. Peter bu adamın hərəkətlərini,
özünün və dostlarının davranışı ilə müqayisə etməyə bilməzdi. Bu adam
İsanın Onun ardınca getmək çağırışına qulaq asmadı, lakin Peter və
dostları Onun çağırışını qəbul etdilər. Buna görə də Peter İsadan
birbaşa özünün və dostlarının bunun əvəzində nə alacağını soruşdu.
İsanın cavabı üç hissəyə bölünür.</p>
<p>1. İsa Məsih dedi ki, Onun və Müjdənin xatirinə hər şeyi tərk edən
insan, yüz dəfə artığını alacaq. İlk İmanlı Cəmiyyətində hər şey, sözün
əsl mənasında, belə idi. Bir insanın Məsihə iman etməsi evini,
dostlarını və yaxınlarını itirməsinə səbəb ola bilər, lakin İmanlı
Cəmiyyətinə qoşulması ona itirdiyindən daha böyük, qəlbinə daha yaxın
bir ailə verir. Bütün bunları biz həvari Paulun timsalında görürük.
Şübhəsiz, Paul Məsihə iman edəndə, evinin qapıları onun üzünə
bağlanmışdı. Ailəsi ondan imtina etmişdi. Buna baxmayaraq, o, Qərbi və
Cənubi Avropanın, Kiçik Asiyanın bir çox şəhər və kəndlərində Məsihdə
onu qarşılamağa hazır olan həm ev, həm də ailə tapmışdı. Onun ailə
həyatını tərənnüm edən müxtəlif terminləri necə işlətməsi də maraqlıdır.
<em>Romalılara 16:13-</em>də Paul Rufusun anası haqqında öz anası kimi
danışır. <em>Filimona 10-</em>cu ayədə o, Onisim barəsində həbsdə ikən
doğulan bir oğul kimi danışır. O dövrdə hər bir məsihçi ilə eyni
hadisələr baş verirdi: ailəsi onu rədd etdikdə, o, Məsihin böyük
ailəsinə daxil olurdu.</p>
<p>Kanadanın Saskaçevan əyalətinin hinduları Məsihin ilk təbliğçilərinə
heyran olmuşdular. Ata Allah ideyası onları sevindirmişdi; bundan əvvəl
onlar Allahı yalnız ildırımda, şimşək çaxarkən və tufan gurultusunda
görürdülər. Qəbilə başçılarından biri vaizdən soruşmuşdu:</p>
<ul>
<li><p>Mən sizin Allaha Atamız deyə dediyinizi eşitdim.</p></li>
<li><p>Bəli — deyə vaiz cavab vermişdi.</p></li>
<li><p>Allah sənin Atandır? — deyə qoca rəhbər yenidən
soruşmuşdu.</p></li>
<li><p>Bəli — deyə vaiz cavab vermişdi.</p></li>
<li><p>Onda O mənim də Atamdır?</p></li>
<li><p>Əlbəttə.</p></li>
</ul>
<p>Birdən qəbilə başçısının üzü işıqlandı. O, əlini qabağa uzadıb nəsə
kəşf edirmiş kimi dedi:</p>
<ul>
<li><p>Onda biz qardaşıq.</p></li>
</ul>
<p>Bəzən elə olur ki, məsihçi olmaq istəyən adam onun üçün əziz olan
bağları qurban verməyə məcbur olur, lakin məsihçi olandan sonra bütün
dünyanı və bütün cənnəti əhatə edən bir ailənin və qardaşlığın üzvünə
çevrilir.</p>
<p>2. İsa buna iki şey, iki sadə söz əlavə etdi — <em>əzab-əziyyətlə
birgə</em>. Bu da yaşadığımız dünyada mükafat almaq, maddi qurbanlara
görə maddi təzminat almaq problemini dərhal gündəmdən çıxarır. Bu sözlər
iki şeydən bəhs edir: birincisi, İsanın dürüstlüyündən. O, heç vaxt asan
yolla getməyi təklif etməyib. O, insanlara açıq deyirdi ki, Onun ardınca
getmək üçün ödənilməli olan yüksək dəyər var. İkincisi, İsa heç vaxt
davamçılarını <em>bəxşiş qarşılığında qazanmağa</em> çalışmadı. İsa
onlara <em>çağırış etdi</em>. O, sanki deyirdi: «Siz mütləq mükafatınızı
alacaqsınız, amma əvvəlcə özünüzü kifayət qədər cəsarətli və risk etməyə
hazır olduğunuzu göstərməlisiniz». Bundan əlavə, İsa gələcək dünya
haqqında başqa fikir də söyləyir. O, heç vaxt söz verməmişdi ki, hətta
bu dördölçülü dünyada, belə demək mümkünsə, haqq-hesab çəkiləcək. İsa
insanları bu dünyada mükafatdan ötrü mübarizə aparmağa çağırmadı. O,
insanları əbədiyyətdə xeyir-dua qazanmağa çağırdı. Allah mükafatını
təkcə bu dünyada vermir.</p>
<p>3. Sonra İsa qısa xəbərdarlıq etdi — «Amma birinci olanların çoxu
axırıncı, axırıncı olanlarsa birinci olacaq». Əslində, bu xəbərdarlıq
Peterə ünvanlanmışdı. Ola bilsin, Peter həmin vaxt fikrində öz
əhəmiyyətini, mükafatını düşünür və onları kifayət qədər yüksək
qiymətləndirirdi. İsa ona dedi: «Sonda hər şeyi Allah qiymətləndirəcək.
Bir çox insanlar adamların gözündə yaxşı görünürlər, lakin Allahın hökmü
insan fikirlərini alt-üst edə bilər. Üstəlik, bir çoxları elə düşünə
bilər ki, onların yaxşı şansı var. Amma sonda görəcəklər ki, Allah
onları tamam başqa cür qiymətləndirir». Bu, qürura qarşı xəbərdarlıqdır.
Bu, insanın mühakiməsinin yalnız onun qəlbinin bütün niyyətlərini bilən
Allaha aid olduğuna dair xəbərdarlıqdır. Bu, səmavi hökmün yer üzündəki
izzəti alt-üst edə biləcəyi barədə xəbərdarlıqdır.</p>
<p><strong>32-34</strong></p>
<h2 id="sonun-yaxinlaşmasi-mark-1032-34">SONUN YAXINLAŞMASI (Mark
10:32-34)</h2>
<p>Budur, bəsit sözlərlə vurğulanan parlaq bir mənzərə. İsa şagirdləri
ilə birlikdə Yerusəlimə — son hadisələrin baş verəcəyi məkana girdi. İsa
Öz yolunu seçdi. O, qətiyyətlə və tərəddüd etmədən Yerusəlimə, Çarmıxa
çəkilmək üçün getdi. Mark bütün mərhələləri aydın şəkildə göstərir: İsa
şimala doğru — Filip Qeysəriyyəsinə getdi, sonra cənuba üz tutdu və
Qalileyada qısa müddət qaldı. O, həmçinin Yəhudeyaya da getdi və bir
müddət İordan çayının o tayında qaldı. Budur, Yerusəlimə gedən yolda son
səhnə. Bu səhnədən biz İsa haqqında bəzi məqamları öyrənirik.</p>
<p>1. Bu səhnə bizə Onun tək olduğunu göstərir. Şagirdlər arxada, İsa
isə qabaqda təkbaşına gedirdi. Şagirdlər gözlənilən faciənin qaçılmaz
olduğunu əvvəlcədən hiss edib o qədər sarsılmışdılar ki, Ona
yaxınlaşmağa qorxurdular. Müəyyən qərarları insan özü verməlidir. Əgər
İsa on iki şagirddən cavab istəsəydi, onların edə biləcəyi yeganə şey —
Onu yolundan saxlamaq olacaqdı. Bəzi problemləri insan özü təkbaşına
həll etməlidir. Metyu Arnold «Tənhalıq» şeirində deyir:</p>
<blockquote>
<p>Bu həqiqətdir — onu yoxlayın və öyrənin:</p>
<p>Sən tək idin, tək də olacaqsan.</p>
</blockquote>
<p>Bəzən heç kimlə məsləhətləşmədən özün qərar verməlisən. Bəzən də
özünü dəhşətli dərədəcə tənha hiss edərkən səyahətə çıxmalısan. Amma
belə anlarda da insan tək deyil, çünki Allah ona heç vaxt olmadığı qədər
yaxındır.</p>
<p>Vityer bunu belə görür:</p>
<blockquote>
<p>İrəlidə — heç nə, arxada da heç nə,</p>
<p>Boşluğa addım atan yalnız imandır.</p>
<p>Sonda əlbət bir qaya tapır.</p>
</blockquote>
<p>Biz burada İsa üçün vacib tənhalığı — Allahın Ona təsəlli üçün
verdiyi zəruri tənhalığı görürük.</p>
<p>2. Bu səhnə bizə İsanın cəsarətindən danışır. İsa Onu gözləyən
aqibəti barədə üç dəfə xəbərdarlıq etdi. Markın təsvir etdiyi kimi, hər
dəfə bu xəbərdarlıqlar daha qorxunc olur və onlara dəhşətli detallar
əlavə edilirdi.</p>
<p>Əvvəlcə (<em>Mark 8:31</em>), öncədən edilən sadə bir xəbərdarlıq;
ikinci dəfə (<em>Mark 9:31</em>) — xəyanət barədə xəbərdarlıq. İndi isə,
üçüncü dəfə — İsa deyir ki, Onu ələ salacaq, Ona tüpürəcək və qamçılayıb
öldürəcəklər. İsa Məsih xilasın qiymətini daha yaxşı başa düşdükcə, Onun
təsəvvüründə mənzərə getdikcə aydınlaşırdı. İki cür cəsarət
mövcuddur.</p>
<p>Cəsarət var ki, bir növ instinktiv reaksiya, refleks kimi olur,
məsələn, günün günortaçağı insan qəflətən təhlükəyə düşəndə,
fikirləşməyə vaxt tapmadan cəsarətlə reaksiya verir. Bir çox insanlar
bir göz qırpımında qəhrəman olurlar. Amma elə cəsarət də var ki, insan
qorxulu anın yaxınlaşmasını uzaqdan görür, geriyə dönməyə, təhlükədən
qaçmağa vaxtı olur, amma buna baxmayaraq, irəli gedir.</p>
<p>Təbii ki, belə cəsarət daha əhəmiyyətlidir — yaxınlaşan təhlükəni
şüurlu, düşünülmüş şəkildə gözləmək. İsa Məsih məhz belə cəsarət nümayiş
etdirdi. Əgər Onun haqqında deməyə başqa söz tapılmasa belə, O, bütün
dövrlərin ən böyük qəhrəmanlarından biridir.</p>
<p>3. Bu səhnə İsanın təsiredici gücünü göstərir. Bu ana qədər şagirdlər
bundan sonra nə baş verəcəyini bilmirdilər. Onlar İsanın Məsih olduğuna
əmin idilər, həm də Onun ölməyə hazırlaşdığını bilirdilər. Lakin onların
təsəvvüründə bu iki məqam bir-birinə uyğun gəlmirdi. Şagirdlər tamamilə
çaşqınlıq içində idilər, <em>amma yenə də Onun ardınca gedirdilər</em>.
Onlar yalnız bir şeyi başa düşürdülər ki, İsanı sevirlər. Onlar
istəsələr də, istəməsələr də, Ondan ayrıla bilməzdilər. Onlar həyatın və
imanın əsl mahiyyətini öyrəndilər: onlar İsanı o qədər sevirdilər ki,
Onu başa düşə bilməsələr belə, qəbul etməyə hazırdırlar.</p>
<p><strong>35-40</strong></p>
<h2 id="şöhrətpərəst-yanaşma-mark-1035-40">ŞÖHRƏTPƏRƏST YANAŞMA (Mark
10:35-40)</h2>
<p>Bu, çox maraqlı hissədir.</p>
<p>1. Buradan biz Mark haqqında nəsə öyrənirik. Müjdəçi Matta da eyni
epizodu təsvir edir (<em>Matta 20:20-23</em>), lakin onun təqdimatında
İsanın Padşahlığının sağında və solunda oturmağı xahiş edən Yaqub və
Yəhya deyil, onların anası Şalomitdir.</p>
<p>Bu epizod bizə Markın səmimiyyətini və dürüstlüyünü göstərir.
Deyilənə görə, bir dəfə saray rəssamı Oliver Kromvelin<a href="#fn34"
class="footnote-ref" id="fnref34" role="doc-noteref"><sup>34</sup></a>
portretini çəkir. Kromvelin üzü ziyillərlə dolu idi, rəssam onu razı
salmaq üçün bunu portretdə çəkmir. Portreti görən Kromvel deyir: «Apar
onu! Məni üzümdəki ziyillərlə birlikdə çək, vəssalam». Markın məqsədi
bizə şagirdləri, ziyilləri və hər şeyi göstərmək idi. Mark haqlı idi,
çünki on iki şagird müqəddəs deyildi, onlar adi insanlar idi. İsa məhz
bizim kimi insanlarla dünyanı dəyişməyə başladı. O, bunu bacardı.</p>
<p>2. Buradan biz Yaqub və Yəhya haqqında nəsə öyrənirik.</p>
<p>a) Biz onların şöhrətpərəst olduğunu öyrənirik. İsanın tam
qələbəsindən sonra onlar Onun baş nazirləri olmaq istəyirdilər. Ola
bilsin ki, İsanın onları dəfələrlə müzakirə üçün seçməsi, Onun seçdiyi
üç nəfərdən ikisi olması onların şöhrətpərəstliyinə səbəb olmuşdu. Bəlkə
də onlar başqalarından daha varlı həyat yaşayıblar. Onların ataları
muzdlu işçilər tutmuşdur (<em>Mark 1:20</em>). Bəlkə də onlara elə
gəlirdi ki, yüksək ictimai mövqeləri onları birinci yerə layiq edir. Hər
halda, onlar özlərini yer üzündəki padşahlıqda birinci yeri tutmağa
iddialı olan insanlar kimi göstərirdilər.</p>
<p>b) Biz görürük ki, onlar İsanı səhv başa düşmüşdülər. Təəccüblü olan
onların buna iddia etməsi deyildir, <em>belə bir anda</em> iddia
etmələri idi. Maraqlıdır ki, onların bu xahişi İsanın ölümünü ən dəqiq
şəkildə söylədiyi vaxta təsadüf edir. Bu onu göstərir ki, onlar İsanın
dediklərini tamamilə başa düşməmişdilər. Onları Məsihin yer üzündə
qüdrət və izzəti sahibi olması ideyasından azad etməkdə sözlər aciz idi.
Bunu yalnız Çarmıx edə bilərdi.</p>
<p>c) Bununla belə, hər şey Yaqub və Yəhyanın əleyhinə olsa da, onların
çaşdığını göstərsə də, bu epizod <em>onların İsaya nə qədər inandığından
xəbər verir</em>. Təəccüblüdür ki, onların şüurunda şöhrət hələ də
Qalileyalı dülgərlə əlaqələndirilirdi — ortodoksal yəhudi rəhbərlərinin
düşmənçiliyinə və amansız müqavimətinə məruz qalmış, indi isə Çarmıxa
çəkilmək təhlükəsi ilə üzləşmiş Qalileyalı dülgərlə. Bu onların
heyrətamiz etibarını və sədaqətini göstərir. Yaqub və Yəhya səhv etmiş
ola bilərdilər, lakin onların sadiq ürəkləri var idi. Onlar İsanın sonda
qələbə çalacağına heç vaxt şübhə etmədilər.</p>
<p>3. Buradan biz İsanın nə qədər böyük olduğunu öyrənirik. Azərbaycan
dilindəki Müqəddəs Kitab İsanın ifadəsinin hərfi mənasında dəqiq
tərcüməsini verir — «Mənim içdiyim kasadan siz də içə bilərsinizmi?
Mənim vəftiz olduğum kimi siz də vəftiz ola bilərsinizmi?» İsa burada
iki yəhudi metaforasından istifadə etdi.</p>
<p>Yəhudi adətinə görə, padşah ziyafətdə qonaqlarına kasada şərab
verirdi. Buna görə də kasa Allahın insanlara göndərdiyi sevinc və
iztirabların metaforasına çevrilmişdi. Məzmurçu xoşbəxt həyatdan və
Allahın ona göndərdiyi xoşbəxt anlardan danışarkən, «Ağzınadək camımı
doldurursan» deyirdi (<em>Zəbur 23:5</em>). O, həmçinin pislərin
aqibətindən danışanda «Rəbb əlində bir cam tutub» deyirdi (<em>Zəbur
75:9</em>). Yeşaya peyğəmbər İsrailin başına gələn bəlalar və müsibətlər
haqqında düşünəndə yazırdı ki, Yerusəlim «Rəbbin əlindən qəzəb kasasını
alıb» içdi (<em>Yeşaya 51:17</em>). Kasa — Allahın insanlara
göndərdiklərinin rəmzidir.</p>
<p>İsanın işlətdiyi başqa bir ifadə, sözün əsl mənasında, adamı azdırır.
İsa vəftizindən danışır. Yunan dilində <em>baptideyn</em> feli batırmaq
mənasını verir. Ondan alınan keçmiş zaman şəkilçisi
(<em>baptismenos</em>) <em>batırılmış</em> deməkdir. Adətən,
<em>iztirablara qərq olmuş</em> mənasını verir. Məsələn, sərxoş adam
haqqında deyirlər ki, o, sərxoşluğa <em>qərq olub</em>; bədxərc haqqında
deyirlər ki, o, borca <em>batıb</em>; əzab çəkən adam haqqında deyirlər
ki, o, qəmə <em>batıb</em>. Müəllimin qarşısında oturub imtahan verən
oğlan haqqında deyirlər ki, o, dərin fikrə <em>qərq olub</em>. Həmin
söz, adətən, qəzaya uğrayan və dalğalarda itib-batan gəmiyə də aid
edilirdi. Bu metafora məzmurçunun işlətdiyi metaforaya çox yaxındır.
<em>Zəbur 42:7</em>-də biz oxuyuruq: «Sənin ləpələrin, dalğaların
başımdan aşdı». <em>Zəbur 124:4</em>-də isə yazılıb: «Sular bizi
yuyub-aparardı, sellər üstümüzü basardı».</p>
<p>İsanın burada işlətdiyi ifadənin vəftizlə heç bir əlaqəsi yoxdur. İsa
əslində deyir: «Mənim yaşadığım iztirabları siz də yaşaya bilərsinizmi?
Siz də Mənim qərq olduğum nifrət, ağrı və ölümə qərq ola bilərsinizmi?»
İsa həmin iki şagirdə deyir ki, Çarmıx olmadan çələng olmaz. Səmavi
Padşahlıqda böyüklüyün ölçü vahidi Çarmıxdır (Çarmıxa çəkilmədir).
Düzdür, gələcəkdə onlar Müəllimlərinin yaşadıqlarını yaşayacaqlar,
Yaqubun başını Hirod Aqrippa kəsəcək (<em>Həvarilərin İşləri 12:2</em>),
Yəhya şəhid kimi ölməsə də, Məsih üçün çox əziyyət çəkəcək. Kor-koranə
olsa da, onlar Müəllimlərinin çağırışını qəbul etdilər.</p>
<p>4. İsa Yaqub və Yəhyaya dedi ki, hər şeydə son qərar Allaha
məxsusdur. Hər kəsin taleyini həll etmək Allahın ixtiyarındadır. İsa heç
vaxt Özünü Allahın yerinə qoymadı. Onun bütün həyatı Allahın iradəsinə
itaətdən ibarət idi. O, bunun nə qədər vacib olduğunu bilirdi.</p>
<p><strong>41-45</strong></p>
<h2 id="xilasin-dəyəri-mark-1041-45">XİLASIN DƏYƏRİ (Mark 10:41-45)</h2>
<p>Yaqub və Yəhyanın hərəkəti digər şagirdlərdə dərin qəzəb doğurdu.
Onlara elə gəldi ki, Yaqub və Yəhya başqalarından üstün olmağa və
vicdansızlıqla imtiyaz qazanmağa çalışırlar. Yenə də kimin böyük olması
ilə bağlı mübahisə başladı. Vəziyyət ciddi idi. İsa dərhal müdaxilə
etməsəydi, həvarilər arasında yaranmış dostluq tamamilə pozulardı. O,
şagirdləri yanına çağırıb onlara Səmavi Padşahlıqla yerdəki padşahlıq
arasında olan fərqi izah etdi. Yerdəki padşahlıqlarda böyüklük güc və
səlahiyyətlə ölçülür. Bu böyüklüyü müəyyən edən amil bir adamın neçə
nəfəri idarə etməsi ilə bağlı idi. Həmin adamın arxasında nə qədər hazır
nökər ordusu var idi? O, iradəsini nə qədər insana aşılaya bilərdi? Qısa
müddətdən sonra Roma imperatoru Qalba padşahın əzəməti barədə
bütpərəstlərin fikrini ifadə edərək bildirdi ki, o, indi imperatordur və
hər kəslə istədiyini edə bilər. İsanın Padşahlığında böyüklüyün meyarı
xidmət idi. Böyüklük başqalarını özünə xidmət etdirməkdə deyil,
başqalarına xidmət etməkdədir. İnsan «Mən burada nə fayda əldə edə
bilərəm?» yox, «Mən nə yaxşılıq edə bilərəm?» deyə düşünməlidir.
İnsanlar buna ideal münasibət kimi baxırlar, halbuki bu, ən ağlabatan
münasibətdir. Bu, iş həyatının birinci qaydasıdır. Brüs Barton<a
href="#fn35" class="footnote-ref" id="fnref35"
role="doc-noteref"><sup>35</sup></a> qeyd edir ki, bir avtomobil şirkəti
öz işçilərini rəqiblərindən daha çox avtomobilin altına salmaqla onların
çirklənmədən qorxmadıqlarını nümayiş etdirir, bununla da müştərilərini
heyran etməyə çalışır. Başqa sözlə, onlar daha çox xidmət göstərməyə
hazır olduqlarını nümayiş etdirirlər.</p>
<p>Digər tərəfdən, sadə işçi saat beşdə evə gedib dincələ bilər, şirkət
rəhbərinin pəncərələrində isə gecə yarısına qədər işıq yanar. Əlavə
xidmət göstərməyə hazır olmaq insanı şirkət rəhbəri edər. İnsan
münasibətlərinin mərkəzində mümkün qədər az iş görüb, mümkün qədər çox
almaq prinsipi dayanır. Ancaq insanlar həyatdan götürdüklərindən daha
çoxunu verməyə hazır olanda, onların da, başqalarının da həyatı daha
xoşbəxt və firavan olacaq. Kiplinqin «Məryəm oğlu» şeirində insanların
işlərində rəhbər tutmalı olduğu prinsiplər göstərilir:</p>
<blockquote>
<p>Maaşının nə olacağını,</p>
<p>Necə geyinib doyacağını düşünsən,</p>
<p>Villi, oğlum, dənizə getmə,</p>
<p>Çünki onun sənə heç vaxt ehtiyacı olmayacaq.</p>
<p>Sənə verilən hər əmrin mənasını soruşsan,</p>
<p>Onu başqaları ilə müzakirə etsən,</p>
<p>Villi, oğlum, yer üzünə enmə,</p>
<p>Çünki ora sənsiz daha yaxşı olar.</p>
<p>Əgər gördüyün işlə kifayətlənsən,</p>
<p>Əməyinlə öyünsən,</p>
<p>Villi, oğlum, mələklər ardınca gələ bilər,</p>
<p>Onda bir daha yer üzündə heç vaxt lazım olmayacaqsan!</p>
</blockquote>
<p>Dünyanın xidmətə ideal kimi yanaşan insanlara ehtiyacı var. Başqa
sözlə, dünyanın İsanın sözlərini anlayan insanlara ehtiyacı var.
Sözlərini təsdiqləmək üçün İsa Özündən misal çəkdi. O, malik olduğu
qüdrət və səlahiyyətlə həyatını istədiyi kimi qura bilərdi, lakin Özünü
və bütün gücünü başqalarına xidmət etmək üçün həsr etdi. İsanın
sözlərinə görə, O <em>gəlmədi ki, Ona xidmət etsinlər. Gəldi ki, Özü
xidmət etsin və çoxlarını satın almaq üçün Öz canını fidyə versin</em>.
Bu, Müjdənin ən böyük ifadələrindən biridir. Lakin təəssüf ki, onu
yanlış təfsir etmiş və qeyri-düzgün istifadə etmişdilər. İnsanlar
Məsihin məhəbbətlə satınalma nəzəriyyəsini əsaslandırmağa
çalışırdılar.</p>
<p>Çox keçmədən insanlar özlərinə sual verməyə başladılar: «Məsih canını
kimin uğrunda fidyə verdi?» Origen isə belə sual vermişdi: «O, çoxlarını
satın almaq üçün Öz canını kimə fidyə verdi? Bəlkə iblisə? Çünki fidyə —
İsanın həyatı ödənilməyənə qədər iblis bizi əlində möhkəm tutmuşdu.
Çünki o, canımıza sahib olacağı düşüncəsinə aldanmışdı və bizi əlində
saxlayacağına görə nə qədər əzab çəkəcəyini təsəvvür etmirdi». Bu, çox
qəribə bir nəzəriyyə idi. Guya İsanın həyatı şeytana fidyə kimi ödənilib
ki, şeytan insanları köləlikdən azad etsin. Lakin sonra guya şeytan başa
düşdü ki, belə bir fidyə tələb etməsi ona baha başa gələ bilər. Nissalı
Qriqori<a href="#fn36" class="footnote-ref" id="fnref36"
role="doc-noteref"><sup>36</sup></a> bu nəzəriyyənin zəif tərəfini, yəni
şeytanın Allahla bərabər tutulmasını, Onunla bərabərhüquqlu sövdələşməyə
girməsinə imkan verildiyini gördü. Nissalı Qriqori Tanrının qurduğu
<em>hiylə</em> haqqında nəzəriyyəni inkişaf etdirdi. Guya İsanın bədən
şəklində zahir olması iblisi aldatmışdı. O, İsanı sadə bir insan hesab
etdiyi üçün Onu özünə tabe etdirməyə çalışmış, bununla da gücünü
itirmişdi. Yenə də bu qəribə fikir — guya Tanrı hiylə vasitəsilə şeytana
qalib gəlməli idi. Lakin iki əsr keçməmiş Böyük Qriqori yenidən bu fikrə
qayıtdı; o, fantastik bir metafora işlətdi: İsa Məsihin bədəndə zahir
olması livyatanı<a href="#fn37" class="footnote-ref" id="fnref37"
role="doc-noteref"><sup>37</sup></a> tutmaq üçün qurulmuş böyük bir
hiylə idi. Guya Məsihin ilahiliyi qarmaq, bədəni isə tələ yemi idi. Yemi
iblisə atanda guya onu udub, ancaq qarmaqla birlikdə udduğundan əbədi
məğlub olub.</p>
<p>Nəhayət, bu fikrin ən gülünc və iyrənc formasını XII əsrin sxolastik
filosofu və ilahiyyatçısı Lombardlı Peter<a href="#fn38"
class="footnote-ref" id="fnref38" role="doc-noteref"><sup>38</sup></a>
irəli sürmüşdür. O deyirdi: «Çarmıxa çəkilmə şeytanın tutulması üçün bir
siçan tələsi, onun yemi isə Məsihin qanı idi». Bütün bunlar insanlar
qiymətli və gözəl obrazdan soyuq dini təlim qurduqda nə baş verdiyini
göstərir.</p>
<p>Məsələn, «Kədər sevginin <em>qiymətidir</em>» deyəndə, sevginin
həmişə kədərlə müşayiət olunduğunu nəzərdə tuturuq. Lakin bu qiymətin
kimə ödənildiyinin izahını verməyə belə cəhd etmirik. Məsələn, azadlığı
ancaq qan, zəhmət, göz yaşı, tər <em>bahasına almaq olar</em> deyərək,
amma bu dəyərin kimə ödənildiyini heç vaxt öyrənməyə çalışmırıq. İsanın
bu kəlamı faktı ifadə etməyin sadə və məcazi üsulu idi. O fakt ki,
insanları günahdan Allaha tərəf döndərmək üçün O Öz həyatını qurban
verməlidir. Bu o deməkdir ki, bizim xilasımızın qiyməti Məsihin Çarmıxa
çəkilməsidir. Biz bundan uzağa gedə bilmərik, buna ehtiyac da yoxdur.
Biz yalnız onu bilirik ki, Çarmıx vasitəsilə bizim üçün Allaha yol
açıldı.</p>
<p><strong>46-52</strong></p>
<h2 id="yol-kənarindaki-möcüzə-mark-1046-52">YOL KƏNARINDAKİ MÖCÜZƏ
(Mark 10:46-52) </h2>
<p>İsanın yolunun sonu yaxınlaşırdı. Yerixo Yerusəlimdən cəmi 25 km
məsafədə yerləşirdi. Gəlin bu mənzərəni təsəvvür etməyə çalışaq. Əsas
yol düz Yerixodan keçirdi. İsa Pasxa bayramına gedirdi. Görkəmli bir
ravvin və ya müəllimi belə səfərdə, adətən, onun mülahizələrini dinləyən
xalq və şagirdləri müşayiət edirdi. Beləcə onlar həm öyrənir, həm də
öyrədirdilər. Yəhudi qanunlarına görə, Yerusəlimdən 25 km-dən çox
məsafədə yaşayan on iki yaşından yuxarı hər bir yəhudi kişi Pasxa
bayramında Yerusəlimə gəlməli idi. Təbii ki, bu qanunun əhatə dairəsinə
düşən hər kəs onu yerinə yetirə bilmirdi. Yerusəlimə gələ bilməyənlər
Pasxa bayramında zəvvarların keçdiyi şəhər və kəndlərin küçələrində
düzülüb, onlara «xoş səyahət» arzulayırdılar. Buna görə həmin vaxt
Yerixonun küçələrində həmişəkindən daha çox adam dayanmışdı. Çünki bir
çoxları ortodoksalların gücü ilə mübarizəyə girən cəsarətli Qalileyalıya
baxmağa can atırdılar. Yerixonun bir özəlliyi var idi. Yerusəlim
Məbədində xidmət üçün iyirmi min kahin və bir o qədər də levili təyin
edilmişdi. Onların hamısı eyni vaxtda xidmət edə bilməzdi. Buna görə də
Məbəddə növbə ilə xidmət edən iyirmi altı növbəyə bölünmüşdülər. Növbəsi
çatmayan kahinlərin və levililərin çoxu Yerixoda yaşayırdı. Həmin gün
izdihamın içində, yəqin ki, çox sayda kahin və levili də var idi. Pasxa
bayramında onlar yalnız xüsusi hallarda Məbəddə xidmət edirdilər. Amma
ola bilsin, çoxları hələ xidmətə qoşulmamışdılar. Şübhəsiz, onların
hamısı Yerusəlimə gəlmək niyyətində olan üsyankarı görməyə can
atırdılar. Yəqin ki, həmin gün camaat arasında çoxlu soyuq və kinli
baxışlar var idi. Çünki onlar başa düşürdülər ki, İsa haqlı olduğu
təqdirdə Məbəddə onların xidmətinə ehtiyac olmayacaq.</p>
<p>Yerixonun şimal darvazasında Bartimay adlı bir dilənçi oturmuşdu.
Ayaq səslərini eşidib nə baş verdiyini, yoldan kimlərin keçdiyini
soruşdu. İsanın yoldan keçdiyini eşidəndə, Onun diqqətini cəlb etmək
üçün möhkəm qışqırdı. Bu fəryad, təbii ki, İsanın təlimlərinə qulaq
asanları narahat etdi. Onlar Bartimayı sakitləşdirməyə çalışdılar. Lakin
o, korluqdan şəfa tapmaq üçün belə gözəl fürsəti əldən vermək istəmirdi,
o qədər ucadan təkidlə qışqırdı ki, izdiham ayaq saxladı. Onu İsanın
yanında gətirdilər.</p>
<p>Bu, çox ibrətamiz hekayədir. Çünki burada möcüzənin baş verməsi üçün
şərtlər adlandıra biləcəyimiz çox şey görə bilərik.</p>
<p>1. Bartimayın yenilməz təkidi. İsa ilə üz-üzə görüşmək üçün onu heç
nə dayandıra bilməzdi. O, nə olur olsun problemlərini bölüşəcəyi şəxslə
görüşmək istəyirdi. Bartimayın İsanı görmək istəyi dumanlı, sönük,
sentimental bir istək deyildi, var-gücü ilə içdən gələn bir istək idi.
Məhz belə istək möcüzə yaradır.</p>
<p>2. O, İsanın çağırışına dərhal cavab verdi. Belə ki, İsaya daha tez
çatmaq üçün üst paltarını da atdı. Çoxları İsanın çağırışını eşidir,
amma belə cavab verirlər: «İşlərimi bitirənə qədər gözlə». Bartimay isə
İsa onu çağıran kimi həmin anda gəldi. Bəzi fürsətlər yalnız bir dəfə
olur. Bartimay instinktiv olaraq bunu hiss etdi. Bəzən içimizdə hansısa
vərdişdən əl çəkmək, həyatımızı pislikdən və ədalətsizlikdən təmizləmək,
özümüzü İsaya daha çox həsr etmək istəyi hiss edirik. Ancaq çox vaxt biz
fürsəti qaçırırıq, bəlkə də, o, heç vaxt geri qayıtmayacaq.</p>
<p>3. Onun bir arzusu var idi — görmək. Çox vaxt İsaya olan
heyranlığımız yalnız qeyri-müəyyən bir həvəsdən ibarət olur. Adətən,
həkimə müəyyən bir problemlə müraciət edirik. Diş həkiminə diş ağrısına
görə deyil, xəstə dişə görə müraciət edirik. Eynilə biz də İsaya konkret
problemlərlə yaxınlaşmalıyıq. Bu isə <em>özünü analiz etməklə</em>
əlaqədardır. Əksər insanlar bundan qaçmağa çalışırlar. Əgər biz də
Bartimay kimi təcili və konkret problemlərlə İsaya müraciət etsək,
arzumuz gerçəkləşəcək.</p>
<p>4. Bartimay İsa haqqında tamamilə yanlış təsəvvürə malik idi: o,
İsanı <em>Davudun Oğlu</em> çağırdı. Bu, Məsihin titulu olsa da, özündə
İsraili milli əzəmətə aparacaq, Davud qəbiləsindən olan qalib padşahın,
Məsihin ideyasını ehtiva edirdi. Həmin vəziyyətdə İsa haqqında belə
fikir tamamilə yersiz idi. Ancaq Bartimay <em>inanırdı</em>. Onun imanı
ilahi təsəvvüründən dəfələrlə böyük idi. Biz heç vaxt İsa haqqında tam
anlayışa malik ola bilmərik. Bundan söhbət belə gedə bilməz. Amma
<em>iman</em> mütləqdir. Bir dəfə müdrik yazıçı demişdi: «İnsanlardan
düşünməyi tələb etmək lazımdır. Onların məsihçi olmamışdan əvvəl
ilahiyyatçı olmalarını gözləmək olmaz». İman yolu Məsihi məhəbbətlə
qəbul etməkdən, bizə lazım olanı yalnız Onun verə biləcəyi hissini dərk
etməkdən başlayır. Hətta hər şeyi ilahi cəhətdən qəbul edə bilməsək də,
insan qəlbinin çağırışa cavab verməsi kifayətdir.</p>
<p>5. Sonda çox vacib bir məqam var. Baxmayaraq ki, Bartimay əsas yolda
dilənçilik edirdi, onda minnətdarlıq hissi yüksək səviyyədə inkişaf
etmişdi. Gözləri açılandan sonra o, İsanın ardınca getdi. Onun problemi
həll olunanda, o, eqoistcəsinə öz yolu ilə getmədi. O, ehtiyacdan
başladı, minnətdarlığa keçdi və sonda sədaqətlə bitirdi. Əsl şagirdliyin
addımları da elə bunlardır.</p>
