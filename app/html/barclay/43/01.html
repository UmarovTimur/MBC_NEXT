<h1>1-ci fəsil</h1>
<blockquote>
  <p><strong>1-18</strong></p>
</blockquote>
<h2 id="kəlam-yəhya-11-18">KƏLAM (Yəhya 1:1-18)</h2>
<blockquote>
  <p>Biz bu bölümü təfərrüatı ilə kiçik hissələrə ayırıb araşdıracağıq.
    Lakin gəlin əvvəlcə Yəhyanın İsanı Kəlam kimi təqdim edərək nə demək
    istədiyini aydınlaşdıraq.</p>
  <p><strong>KƏLAM BƏŞƏR OLUB</strong></p>
  <p>Dördüncü Müjdənin birinci fəsli dini nöqteyi-nəzərdən insan şüurunun
    ən böyük nailiyyətlərindən biridir.</p>
  <p>Tezliklə İmanlı Cəmiyyəti qarşısında çox çətin problemlər yarandı.
    Məsihçilik yəhudilikdən yaranıb və ilk vaxtlar imanlı cəmiyyətinin bütün
    üzvləri yəhudilər idi. İsa insan mənşəyinə görə yəhudi idi. O, Sur,
    Sidon və Dekapolisə səfərləri istisna olmaqla, heç vaxt İsraildən kənara
    çıxmamışdır. Məsihçilik yəhudi mühitində yaranmışdır, buna görə də
    imanlılar istər-istəməz ibrani dilində danışır və yəhudilər kimi
    düşünürdülər.</p>
  <p>Ancaq məsihçilik yəhudilikdə yaransa da, tezliklə bütün dünyaya
    yayıldı. İsanın ölüb-dirilməsindən sonrakı ilk otuz ildə məsihçilik
    Kiçik Asiya və Yunanıstana yayılaraq Romayadək çatmışdı. Eramızın 60-cı
    ilində hər bir yəhudi məsihçiyə yüzlərlə yunan məsihçi düşürdü. Yəhudi
    düşüncə tərzi yunanlara tamamilə yad idi. Məsələn, yunanlar heç vaxt
    Məsih haqqında eşitməmişdilər, onlar Məsihin gəlişi ilə bağlı
    yəhudilərin intizarla gözləntilərini başa düşmürdülər. Yəhudi
    məsihçilərin İsa haqqındakı düşüncələri və təsəvvürləri yunanlara yad
    idi. Problem də bunda idi — məsihçiliyi yunan dünyasında necə təqdim
    etməli?</p>
  <p>Tarixçi Lekki hesab edirdi ki, ideyanın inkişafı və yayılması təkcə
    onun həyata keçmə gücündən deyil, həm də bu ideyanı qəbul etmək üçün
    qoyulan ilkin şərtlərdən asılıdır. Yunan dünyasında məsihçiliyin Xoş
    Xəbərini qəbul etdirmək üçün bu ilkin şərtləri yaratmaq İmanlı
    Cəmiyyətinin üzərinə düşürdü.</p>
  <p>İngilis ilahiyyatçısı İ.J.Qudspidin dediyi kimi və artıq yuxarıda
    qeyd olunduğu kimi, İmanlı Cəmiyyəti qarşısında belə bir sual
    yaranmışdı: «Məsihi qəbul edən yunanların Məsih haqqında yəhudi düşüncə
    tərzinə malik olması lazımdırmı? Yoxsa yunanın öz tarixi keçmişindən
    keçməklə ağlına və ürəyinə sirayət edən yeni bir yanaşma tapılmalıdır?»
    Problem onda idi ki, məsihçilik yunanların başa düşəcəyi şəkildə təqdim
    olunmalı idi.</p>
  <p>Eramızın təxminən 100-cü ilində Efesdə bu barədə fikirləşən bir adam
    yaşayırdı. Onun adı Yəhya idi. O, yunan şəhərində yaşayır, yəhudi
    düşüncələrini yad və anlaşılmaz, hətta qəribə və kobud görən yunanlarla
    ünsiyyət qururdu. Yunanlara məsihçiliyi onların başa düşəcəkləri və
    qəbul edəcəkləri şəkildə tanıtmağın yolunu necə tapmaq olardı? Yəhya
    bunun yolunu tapdı. Yəhudilərdə olduğu kimi, yunan dünyagörüşündə də
    <em>kəlam</em> anlayışı var idi. Məhz həmin ifadədən elə istifadə oluna
    bilərdi ki, həm yunanların, həm də yəhudilərin dünyagörüşlərinə uyğun
    gəlsin. Bu, hər iki irqin tarixi irsinə məxsus bir şey idi. Onların hər
    ikisi bunu başa düşə bilərdi.
  </p>
  <p>Əvvəlcə gəlin bu iki ayrı dünyada <em>kəlam</em> anlayışının tarixi
    köklərinə nəzər salaq.</p>
  <p><strong>YƏHUDİLİKDƏKİ TARİXİ KÖKLƏR</strong></p>
  <p>Yəhudi dünyagörüşündə <em>kəlam</em> anlayışının inkişafına töhfə
    verən dörd «idarəetmə» var idi.</p>
</blockquote>
<ol type="1">
  <li>
    <p>Yəhudilər üçün <em>kəlam</em> sadəcə söz deyildi. Onların
      təsəvvürünə görə, kəlam sərbəst mövcud idi və iş görüb müəyyən
      tapşırıqlar yerinə yetirirdi. Bir ingilis aliminin dediyi kimi:
      «Yəhudilər üçün kəlam heyrətamiz dərəcədə canlı idi... Enerjiyə malik
      idi və nüvə kimi təyin olunduğu yerdə dayanırdı». Məhz buna görə də
      yəhudilər sözə xəsislik edirdilər: qədim ibrani dilində 10.000-dən az,
      qədim yunan dilində isə 200.000-dən çox söz var idi.</p>
  </li>
</ol>
<blockquote>
  <p>Qədim şairlərdən biri deyir ki, günlərin bir günü şücaət göstərən bir
    adam bu barədə öz yoldaşlarına danışa bilməyib, çünki bunun üçün söz
    ehtiyatı olmayıb. Onda söz ehtiyatı çox olan adam ayağa qalxıb, hekayəni
    o qədər parlaq ifadələrlə danışıb ki, «sözlər canlanıb və dinləyicilərin
    qəlbinə nüfuz edib». Şairin sözləri təsirli olub. Tarixdə buna dair
    çoxlu nümunələr var.</p>
  <p>Deyilənə görə, Con Noks (1514-1572, Şotlandiya Presviterian
    Kilsəsinin banisi) Reformasiya dövründə Şotlandiyada təbliğ edəndə bu,
    xalqın qəlbini daha çox ruhlandırırdı, nəinki onların qulaqlarında
    cingildəyən on min truba. Kəlamla insanlar əməllərə sövq edilirdi.
    Fransada inqilab vaxtı fransız hərbi mühəndis, şair və bəstəkar Ruje de
    Lisle (1760-1836) «La Marseillaise» əsərini yazmışdı və bu mahnı
    insanları döyüşə ruhlandırırdı. Kəlam əməllərə sövq edirdi.</p>
  <p>Şərqdə sözlərin həmişə böyük təsiri olub. Bu, indi də belədir. Şərq
    adamı üçün söz sadəcə səs deyil. Bu, əmələ sövq edən gücdür.</p>
  <p>Bir dəfə səhrada bir qrup müsəlman ingilis səyyahı və assurişünas<a href="#fn9" class="footnote-ref" id="fnref9"
      role="doc-noteref"><sup>9</sup></a> Corc Adam Smitlə rastlaşaraq onu
    «Sülh olsun» sözləri ilə salamladı. Onlar görəndə ki, qarşılarında duran
    adam məsihçidir, kafirə xeyir-dua verdiklərini başa düşüb, bu
    xeyir-duanı geri qaytarmasını xahiş etdilər. Onların fikrincə, söz real
    qüvvədir. Onu hansısa iş görmək üçün göndərmək, sonra isə geri almaq
    olar. Aşağıdakı şeirdə də buna bənzər bir şey ifadə olunur:</p>
  <p>«Çərpələng uçuran oğlanlar ağ qanadlı quşunu qaytara bilər;</p>
  <p>Amma ağzınızdan çıxan sözlərlə eyni şeyi edə bilməzsiniz.</p>
  <p>Biz yaxşı məsləhət bilirik: «Odla ehtiyatlı ol».</p>
  <p>«Sözlərlə ehtiyatlı ol» — bu, iyirmi qat daha vacibdir.</p>
  <p>Deyilməyən fikirlər öz-özünə yox ola bilər,</p>
  <p>Amma onlar ağızdan çıxanda heç kim onları öldürə bilməz.</p>
  <p>Şərq xalqları arasında sözün müstəqil, təsirli qüdrəti var.</p>
  <p>2. Əhdi-Ətiq də sözün gücü ilə bağlı fikirlərlə doludur. İshaq Esavın
    əvəzinə səhvən Yaquba xeyir-dua verəndə, xeyir-duanı geri qaytarmaq üçün
    heç nə edə bilmədi (<em>Yaradılış 27</em>). Söz ki ağızdan çıxdı öz
    işinə başlayır və heç nə onu dayandıra bilmir. Dünyanın yaradılış
    hekayəsində biz Allahın kəlamının necə təsir etdiyini görürük. Hər dəfə
    «Allah dedi...» oxuyuruq (<em>Yaradılış 1:3-6-11</em>). Allahın Kəlamı —
    yaradıcı qüvvədir. Allahın yaradıcı, təsirli, dinamik Sözünə dair bu
    ideya ilə tez-tez qarşılaşırıq. «Göylər Rəbbin sözü ilə, səma cisimləri
    Onun hökmü ilə yarandı» <em>(Zəbur 33:6).</em> «Kəlamını göndərib onlara
    şəfa verdi» <em>(Zəbur 107:20);</em> «Kəlamını yer üzünə yollar, Onun
    sözü tez yayılar» <em>(Zəbur 147:15).</em> «Ağzımdan çıxan kəlmə də
    belədir: boş yerə yanıma qayıtmaz, ancaq istədiyimi yerinə yetirər, onu
    göndərdiyim iş icra olunsun deyə həyata keçirər» <em>(Yeşaya
      55:11).</em> «Mənim sözüm bir od kimi, qayaları parçalayan gürz kimi
    deyilmi?» <em>(Yeremya 23:29).</em> «Sən əzəldən danışırdın; yaradılışın
    ilk günü «Qoy göylər və yer olsun» dedin. Sənin sözün icra olundu»
    <em>(3Ezra 6:38).</em> Süleymanın Hikməti kitabının müəllifi Allahı «Hər
    şeyi Sözü ilə Yaradan» adlandırır (<em>Süleymanın</em> <em>hikmət
      9:1</em>). Əhdi-Ətiqin, demək olar ki, hər səhifəsində fövqəltəbii
    yaradıcı bir Sözdən bəhs olunur. Hətta insanın sözü də müəyyən təsirə
    malikdir. Onda təsəvvür edin ki, Allahın Sözü nə qədər təsirlidir.
  </p>
  <p>3. Lakin yəhudilərin dini həyatına elə bir şey daxil oldu ki, Allah
    Kəlamına dair bu ideyanın inkişafını xeyli sürətləndirdi. Məsihin
    doğulmasına yüz il qalmış ibrani dili artıq unudulmuşdu. Əhdi-Ətiq qədim
    ivrit dilində yazılmışdı, lakin alimlər istisna olmaqla, yəhudilər artıq
    onu bilmirdilər. Sadə insanlar arami adlanan ivrit dilinin fərqli
    formasında danışırdılar. Bu da təxminən müasir Azərbaycan dili ilə qədim
    türk dili arasındakı əlaqəyə bənzəyir. Buna görə də insanlar başa düşsün
    deyə, Əhdi-Ətiqi arami dilinə tərcümə etmək lazım idi. Həmin tərcümələr
    <em>Tarqumi</em> adlanırdı. Sinaqoqlarda Müqəddəs Yazılar, adətən,
    orijinal ivrit dilində oxunurdu. Lakin tədricən arami dilinə tərcümə
    edildi və <em>Tarqumi</em> rəsmi olaraq istifadə olunmağa başladı.
    <em>Tarquminin</em> yaranması elə bir dövrə təsadüf etmişdir ki,
    insanlara görə, Tanrı çox uzaqda və tamamilə əlçatmaz idi. Buna görə də
    <em>Tarquminin</em> yazılması ilə məşğul olan adamlar insan
    düşüncələrinin, hisslərinin və hərəkətlərinin Allaha aid edilməsindən
    qorxurdular. Başqa sözlə desək, Allah haqqında olan hər şeyi
    <em>antropomorfizmdən</em> (insanlaşmasından) uzaqlaşdırmaq üçün hər cür
    səy göstərirdilər.
  </p>
  <p>Ancaq Əhdi-Ətiqdə Allahdan danışılanda çox vaxt insan obrazı təsvir
    olunur. Tərcüməçilər belə bir yerə rast gələndə, <em>Tarqumidə</em>
    Tanrının adının yerinə <em>Allahın Kəlamı</em> ifadəsini qoyurdular.
    Gəlin bunun necə edildiyinə nəzər salaq. <em>Çıxış 19:17</em>-də biz
    oxuyuruq: «<em>Allahı qarşılamaq üçün</em> Musa xalqı ordugahdan apardı
    və onlar dağın ətəyində durdular». Tərcüməçilər və <em>Tarquminin</em>
    yaradıcıları burada Allahın insanla eyniləşdirildiyini düşündülər, buna
    görə də, «<em>Allahın Kəlamını</em> qarşılamaq üçün Musa xalqı
    ordugahdan apardı» deyə yazdılar. <em>Çıxış 31:13</em>-də biz oxuyuruq
    ki, Allah İsrail xalqına Şənbə günü haqqında «Mənim Şənbə günlərimə
    riayət edin. Çünki bu Mənimlə sizin aranızda nəsildən-nəslə onu bilmək
    üçün bir əlamətdir...» demişdir. Bu da <em>Tarqumi</em> üçün Allaha
    münasibətdə çox insani ifadə idi. Bu səbəbdən də belə yazılmışdı: «Şənbə
    <em>Mənim Sözümlə</em> sizin aranızda bir əlamətdir». <em>Qanunun
      Təkrarı 9:3</em>-də yazılıb ki, Allah hər şeyi yandırıb-yaxan alovdur.
    <em>Tarqumidə</em> isə deyilir ki, <em>Allahın Kəlamı</em> hər şeyi
    yandırıb-yaxan alovdur. <em>Yeşaya 48:13</em>-də yaradılış haqqında
    möhtəşəm mənzərə təsvir edilir: «Mənim əlim yerin təməlini qoydu, sağ
    əlim göyləri sərdi. Mən onları çağıranda onlar birlikdə düzülür».
    <em>Tarqumi</em> üçün Tanrının bu obrazı həddən artıq insana oxşayırdı.
    Onda tərcüməçilər Allahın dilinə bu sözləri qoydular: «<em>Sözümlə</em>
    yerin təməlini qoydum, qüdrətimlə göyləri sərdim». Hətta <em>Qanunun
      Təkrarı 33-27</em>-də «Pənahgahın əzəli əbədi» Allah haqqında deyilənlər
    belə dəyişdirilib: «Əbədi Allah sığınacaqdır və dünya Onun sözü ilə
    yaranmışdır».
  </p>
  <p>Yonatanın <em>Tarqumi</em> əsərində <em>Allahın Kəlamı</em> ifadəsinə
    ən azı üç yüz iyirmi dəfə rast gəlinir. Bu, Allahın adının sadəcə başqa
    şəkildə ifadə edilməsidir. Amma əsas fakt bundan ibarətdir ki,
    <em>Allahın Kəlamı</em> ən çox yayılmış yəhudi ifadələrindən birinə
    çevrilmişdir. Hər bir dindar yəhudi bu ifadəni yaxşı bilirdi. Çünki o,
    sinaqoqda Müqəddəs Yazılar oxunarkən bu ifadəni tez-tez eşidirdi. Hər
    bir yəhudi <em>memardan — yəni Allahın Sözündən</em> danışmağa
    öyrəşmişdir.
  </p>
  <p>4. Burada ön sözdə haqqında danışdığımız bəzi şeylərə daha yaxından
    nəzər salmalıyıq. Yunan dilində <em>kəlam — loqos</em> deməkdir. Lakin
    <em>loqos</em> <em>kəlam</em> mənası ilə yanaşı — <em>anlayış,
      səbəb</em> mənasını da daşıyır. Bu ideyaya müraciət edən Yəhya və digər
    böyük mütəfəkkirlər üçün hər iki məna bir-biri ilə sıx bağlı idi.
    <em>Loqosdan</em> söz düşəndə onların təsəvvüründə bir-biri ilə sıx
    bağlı olan <em>Allahın kəlamı</em> və <em>Allahın hikməti</em>
    canlanırdı.
  </p>
  <p>Yəhudilərin xüsusi ədəbi <em>Hikmət</em> janrı var idi.
    <em>Hikmət</em> kitablarında ən müdrik adamların sözləri yer alırdı. Bu,
    mücərrəd və fəlsəfi müdriklik deyil, gündəlik həyatın praktiki
    müdrikliyi idi. Əhdi-Ətiqdə bu ədəbi janrın ən yaxşı nümunəsi —
    Süleymanın məsəlləri kitabıdır. Bu kitabda <em>hikmətin (sofiya)</em>
    mistik və əbədi gücə aid edildiyi yerlər var. Bu hissələrdə dərrakə —
    canlı, insani, Allahın əbədi vasitəçisi və əməkdaşı kimi təsvir olunur.
    Gəlin üç belə hissəni qeyd edək.
  </p>
  <p>Bunlardan birincisi <em>Süleymanın məsəlləri 3:13-26</em>-dır.
    Xüsusilə növbəti məqamı vurğulayaq: «Ona bağlananlar üçün o, həyat
    ağacıdır, ondan möhkəm yapışanlar nə bəxtiyardır! Rəbb dünyanın təməlini
    hikmətlə qurub, dərrakə vasitəsilə göyləri bərqərar edib. Biliyi ilə
    dərinliklər yarılıb, göylərdən şeh çilənir» (<em>Süleymanın məsəlləri
      3:18-20</em>).</p>
  <p>Yuxarıda qeyd etdiyimiz kimi, <em>loqos</em> həm kəlam, həm də
    <em>məna (səbəb)</em> deməkdir. Biz həm də gördük ki, yəhudilərə görə,
    Allahın Kəlamı qüdrətli və yaradıcı gücə malikdir. Burada isə biz yeni
    bir baxışın meydana çıxdığını görürük. <em>Dərrakə</em> — Allahın
    yaradılış vasitəçisidir. <em>Dərrakə</em> və <em>məna</em> bir çox
    cəhətdən üst-üstə düşür. Biz <em>loqosun</em> <em>kəlam</em> mənasında
    işlədildiyini gördük. İndi isə onu <em>dərrakə</em> və <em>məna</em>
    aspektindən anlamağa başlayırıq.
  </p>
  <p>İkinci mühüm hissə <em>Süleymanın məsəlləri 4:5-13</em>-dür. Burada
    növbəti məqamı qeyd edək: «Aldığın tərbiyəyə bağlan, ayrılma, onu saxla,
    o sənin həyatındır». «<em>Kəlam</em> — insanlar üçün çıraqdır,
    <em>dərrakə</em> isə insanların nurudur». Bu iki fikir birləşir.
  </p>
  <p>Üçüncü və ən mühüm hissə <em>Süleymanın məsəlləri 8:1 — 9:2</em>-dir.
    Burada aşağıdakı məqamları qeyd edə bilərik:</p>
  <p>«Rəbb Öz yolunun başlanğıcında, hər işindən əvvəl mənə malik oldu.
    Yaradılışın əzəlindən, dünya yaranmazdan əvvəl mən var idim. Dərin sular
    olmazdan əvvəl, bol sulu çeşmələr olmazdan əvvəl doğulmuşam. Dağlar
    yaradılmazdan əvvəl, təpələr mövcud olmazdan əvvəl təvəllüd tapmışam.
    Rəbb dünyanı, çölü-düzü, torpaqları yaradanda, göyləri yaradanda,
    dərinliyin üzü üstündə bir dairə çəkəndə, buludları yuxarıda
    yerləşdirəndə, dərinlikdə bulaqları bağlayanda, sular əmrindən çıxmasın
    deyə dənizə sədd çəkəndə yerin bünövrələrini təyin edəndə Rəbbin
    <em>yanında memar idim</em>. Hər gün fərəhlənirdim, hüzurunda həmişə
    sevinirdim» (<em>Süleymanın məsəlləri 8:22-30</em>).
  </p>
  <p>Bu hissəni oxuduqca biz Müjdənin birinci fəslində Yəhyanın
    <em>Kəlam</em> haqqında söylədiklərinin əks-sədasını eşidirik. Yəhyanın
    İsanı bərabər tutduğu <em>Sözə, Loqosa</em> aid etdiyi həyatverici
    funksiyaya və yaradıcı gücə malik olan <em>Dərrakə</em> əbədi olaraq
    mövcud idi.
  </p>
  <p>Lakin <em>dərrakə</em> ideyası bununla da bitmədi. Əhdi-Ətiqlə
    Əhdi-Cədid arasındakı dövrdə insanlar Hikmət ədəbi janrında əsərlər
    yaratmağa davam edirdilər. Həmin əsərlərdə o qədər müdriklik və o qədər
    zəngin insan təcrübəsi toplanmışdı ki, onlar həyatda əvəzolunmaz bələdçi
    rolunu oynayırdılar. Xüsusilə, Apokrifə daxil olan, lakin hər kəs üçün
    faydalı olacaq ən böyük İki kitab yazılmışdır.</p>
  <p>a) Onlardan biri Sirax oğlu Yeşuanın hikmət kitabı adlanır. Allahın
    yaradıcı və əbədi hikməti anlayışı da bu kitabda aydın şəkildə öz əksini
    tapmışdır.</p>
  <p>«Dənizin qumunu, yağış damlalarını, əbədiyyətin günlərini kim saya
    bilər? Səmanın hündürlüyünü, yer üzünün genişliyini, dənizin dərinliyini
    və hikməti kim tədqiq edə bilər? <em>Hər şeydən əvvəl hikmət
      yarandı</em>, ağlın mühakiməsi daim mövcuddur» (<em>Sirax
      1:2-4</em>).</p>
  <p>«Mən Uca Olanın ağzından çıxıb gəldim, Yer üzünü duman kimi örtdüm.
    Yüksəklərdə məskən saldım, taxtım bulud dirəyinin üstündə idi. Təkbaşına
    göy qübbəsini əhatə etdim, dibsiz dərinlikdə dolaşdım» (<em>Sirax
      24:3-5</em>).</p>
  <p>«Əbədiyyətdən bəri, başlanğıcda O, məni yaratdı, mən əbədiyyətə qədər
    bitibtükənməyəcəyəm» (<em>Sirax 24:10</em>).</p>
  <p>Biz burada dərrakəni yaradılış günlərində və zamanın başlanğıcında
    Allahın yanında olan əbədi, yaradıcı qüvvə kimi görürük.</p>
  <p>b) Sirax oğlu Yeşuanın hikmət kitabı eramızdan əvvəl təxminən 100-cü
    ildə İsraildə yazılmışdır.</p>
  <p>Təxminən eyni vaxtda Misirin İsgəndəriyyə şəhərində Süleymanın hikmət
    kitabı adlanan eyni dərəcədə başqa böyük bir kitab yazılmışdır. O,
    <em>hikmətin</em> ən böyük təsvirini verir. <em>Hikmət</em> — insanların
    Allahla ünsiyyətə girdiyi bir xəzinədir (<em>Süleymanın hikmət kitabı
      7:14</em>); <em>Müdriklik</em> hər şeyin yaradıcısıdır (<em>Süleymanın
      hikmət kitabı 7:22</em>); o, Allahın qüdrətinin nəfəsi və
    Külli-İxtiyarın izzətinin zahir olmasıdır (<em>Süleymanın hikmət kitabı
      7:25</em>); o, hər şeyi edə bilir və hər şeyi yeniləyir (<em>Süleymanın
      hikmət kitabı</em> <em>7:27</em>).
  </p>
  <p>Amma müəllif təkcə <em>hikmətdən</em> danışmır. O, <em>hikməti
      kəlamla</em> eyniləşdirir. Onun nəzərində, <em>hikmət kəlamla</em>
    eynidir. O, bir cümlə ilə həm <em>Allahın hikməti,</em> həm də
    <em>Allahın kəlamından</em> eyni mənada istifadə edərək danışa bilər. O,
    duada Allaha belə müraciət edir: «Hər şeyi <em>Sözlə yaradan</em> və
    <em>müdrikliyi ilə</em> insanı yaradan ey əcdadlarımın Allahı və
    mərhəmət Sahibi» (<em>Süleymanın hikmət kitabı 9:2</em>).
  </p>
  <p>O, Kəlam haqqında Yəhyanın sonralar deyəcəyi şəkildə danışır.</p>
  <p>«Zira hər yer sükuta qərq olanda, gecə yarısına çatanda, göydəki
    padşah taxtlarından məhv olmuş yerə <em>Sənin qüdrətli Sözün</em> endi;
    Sənin dəyişməz əmrin nəhəng bir döyüşçü kimi, iti qılınc kimi zahir oldu
    və hər şeyi ölümlə doldurdu: o, göyədək çatırdı və yer üzünü dolandı»
    (<em>Süleymanın hikmət kitabı 18:14-16</em>).</p>
  <p>Süleymanın Hikmət Kitabının müəllifi üçün dərrakə Allahın əbədi,
    yaradıcı gücüdür, <em>hikmət</em> və <em>kəlam</em> eyni şeydir.
    <em>Dərrakə</em> və <em>kəlam</em> dünyanın yaranmasında Allahın əlində
    alət olub və vasitəçi rolunu oynayıb, Allahın iradəsini həmişə
    insanların qəlbinə və zehninədək çatdırıb.
  </p>
  <p>Beləcə Yəhya Məsihin yolunu təqdim etmək üçün bir yol axtararkən
    gördü ki, onun inancında və xalqının tarixində artıq <em>Kəlam</em>
    ideyası var. Elə bir kəlam ki özlüyündə sadəcə səs deyil, Allahın yer
    üzünü yaratdığı, dinamik hərəkət edən Allahın <em>sözüdür</em>.
    <em>Tarqumidə</em> (Müqəddəs Kitabın aramicə tərcüməsi) <em>Kəlam</em>
    kimi qeyd olunan söz Allahın hərəkət etməsini ifadə edir; Hikmət
    kitablarında olan <em>dərrakə</em> — Allahın əbədi, yaradıcı və işıq
    salan gücünü ifadə edir.
  </p>
  <p>Beləliklə, Yəhya deyir: «Əgər siz Allahın <em>Kəlamını</em> görmək
    istəyirsinizsə, Allahın yaradıcı gücünü görmək istəyirsinizsə, yer üzünü
    yaradan, hər kəsə işıq və həyat verən Kəlamı görmək istəyirsinizsə,
    <em>onda İsa Məsihə baxın</em>. Onun vasitəsilə Allahın <em>Kəlamı</em>
    yanınıza gəldi».
  </p>
  <p><strong>YUNAN DÜNYAGÖRÜŞÜNDƏ TARİXİ KÖKLƏR</strong></p>
  <p>Biz gördük ki, Yəhyanın qarşısında yunan dünyasına Məsihin yolunu
    necə təqdim etmək problemi dururdu.</p>
  <p>Gəlin Kəlam ideyasının yunan dünyagörüşünə necə uyğun gəldiyinə
    baxaq. Sən demə, bu ideya onlarda artıq çoxdan mövcud idi və onlar onun
    tətbiq edilməsini gözləyirdilər. <em>Kəlam</em> ideyası eramızdan əvvəl
    təxminən 560-cı ildə yunan dünyagörüşündə, məhz dördüncü Müjdənin
    yazıldığı Efes şəhərində yaranıb.</p>
  <p>O dövrdə Efesdə filosof Heraklit yaşayırdı. Onun əsas ideyası hər
    şeyin keçici, hər şeyin dəyişkən olması idi: hər şey günbəgün, anbaan
    dəyişilir. Nümunə olaraq o, iki dəfə girilməsi mümkün olmayan məşhur
    çayı göstərirdi. Siz çaya girib-çıxırsınız, sonra yenidən çaya
    girirsiniz, amma daha həmin çaya girə bilməzsiniz, çünki girdiyiniz su
    artıq axıb gedib. Heraklitə görə, hər şey davamlı olaraq axır və
    dəyişir. Əgər belədirsə, onda niyə həyat xaosa dönməyib? Belə davamlı
    hərəkət edən və dəyişən dünyanın nə mənası var? Heraklit buna belə cavab
    vermişdir: bütün bu dəyişiklik təsadüfən baş vermir. Bu dəyişiklik idarə
    olunur və yönləndirilir və həmişə hansısa sxemə tabe olur. Həmin sxemlər
    isə, Heraklitə görə, <em>loqosla, kəlamla</em> və <em>Tanrının
      biliyi</em> ilə tənzimlənir. Heraklitə görə, loqos kainatın bu gün
    mövcud olduğu nizamı müəyyən edir; lakin Heraklitə görə, bu nizam təkcə
    fiziki cisimlər aləmində deyil, həm də dünyadakı hadisələrdə də
    mövcuddur. Onun fikrincə, bu dünyada heç nə boş yerə baş vermir, bütün
    hadisələrin bir məqsədi, planı var. Bəs bütün bu hadisələri idarə edən
    nədir? Cavab yenə eyndir — <em>loqos</em>.</p>
  <p>Ancaq Heraklit daha irəli gedir. Bəs nəyin yaxşı, nəyin pis olduğunu
    daxilimizdə bizə göstərən nədir? Bizə düşünmək və fikir yürütmək
    imkanını verən nədir? Bizə həqiqəti görəndə düzgün olanı etməyə və
    həqiqəti dərk etməyə imkan verən nədir? Heraklit yenə də eyni cavabı
    verir. Ağıl, həqiqəti bilmək, yaxşını pisdən ayırmaq bacarığını insana
    onun daxilindəki <em>loqos</em> verir. Heraklit belə hesab edirdi ki,
    təbiət və hadisələr aləmində «hər şey <em>loqosa</em> uyğun baş verir»
    və hər bir insanda «həqiqəti <em>loqos</em> müəyyən edir».
    <em>Loqos</em> dünyanı və hər bir insanı istiqamətləndirən Allahın
    ağlından başqa bir şey deyil.
  </p>
  <p>Bu ideyanı kəşf etdikdən sonra yunanlar artıq ondan əl çəkmirdilər.
    Bu ideya onları, xüsusən də stoikləri valeh edirdi. Stoiklər dünyada
    mövcud olan nizama heyran olmuşdular.</p>
  <p>Nizam-intizam həmişə ağıla əsaslanır. Stoiklər sual verirdilər:
    «Görəsən, ulduzları dövr etdirən nədir? Dənizin suyunun axmasına səbəb
    nədir? Gecə ilə gündüzün daimi növbələşməsi nədən qaynaqlanır?
    Fəsillərin vaxtında başlamasını necə izah etmək olar?»</p>
  <p>Onlar buna belə cavab verirdilər: «Hər şeyi Allahın <em>loqosu</em>
    idarə edir. Loqos — dünyaya xaos əvəzinə məna və nizam gətirən qüvvədir.
    Loqos — dünyanı hərəkətə gətirən və bu hərəkəti mükəmməl nizamda
    saxlayan qüvvədir». Stoiklər deyirdilər: «<em>Loqos</em> hər şeyə nüfuz
    edir».</p>
  <p>Ancaq yunan dünyagörüşündə daha bir ad var ki, onunla tanış
    olmalıyıq. İsgəndəriyyədə Filon adlı bir yəhudi yaşayırdı. O, ömrünü iki
    dünyanın — yunan və yəhudi dünyasının hikmətinin öyrənilməsinə həsr
    etmişdir. Yunanların arasında yəhudilərin Müqəddəs Yazılarını onun kimi
    yaxşı bilən yox idi. Eynilə heç bir yəhudi yunan düşüncə tərzini onun
    qədər yaxşı bilmirdi.</p>
  <p>Filon da <em>loqos</em>, <em>kəlam</em>, <em>Allahın hikməti</em>
    ideyasını sevir və istifadə edirdi. Onun fikrincə, dünyada
    <em>loqosdan</em> daha qədim heç nə yoxdur və <em>loqos</em> dünyanı
    yaratmaq üçün Allahın əlində bir vasitə idi. Filon deyirdi ki,
    <em>loqos</em> Tanrının kainata həkk olunmuş düşüncəsidir.
    <em>Loqos</em> vasitəsilə Tanrı dünyanı və dünyadakı hər şeyi yaratdı.
    Allah kainatın sükançısıdır. O, <em>loqosu</em> sükan kimi tutur və hər
    şeyi onun vasitəsilə idarə edir. Filona görə, <em>loqos</em> insan
    beyninə də həkk olunub, insana ağıl, düşünmək və dərk etmək qabiliyyəti
    verir. Filon deyirdi ki, <em>loqos</em> dünya ilə Tanrı arasında
    vasitəçidir. <em>Loqos</em> insanın canını Allaha təqdim edən kahindir.
    Yunan fəlsəfəsi <em>loqos</em> haqqında hər şeyi bilirdi. Bu fəlsəfə
    <em>loqosda</em> Allahın yaradıcı və yönləndirici gücünü, kainatı
    yaradan vasitəni və onun sayəsində həyat və hərəkətin qorunub
    saxlandığını görürdü.
  </p>
  <p>Budur, Yəhya yunanların yanına gəlib dedi: «Siz əsrlər boyu
    <em>loqos</em> haqqında, dünyanı yaradan və onda nizam-intizamı saxlayan
    qüvvə haqqında düşünürdünüz; insana zəka, düşünmək qabiliyyəti verən
    qüvvə haqqında fikirləşirdiniz; insanların Allahla münasibət qurduğu güc
    haqqında xəyal edirdiniz. İsa Məsih yer üzünə enmiş məhz həmin
    <em>Loqosdur</em>». O dedi: «Kəlam bəşər olub». Bunu belə ifadə edə
    bilərik: «Allahın hikməti insan cildində təcəssümünü tapdı».
  </p>
  <p><strong>YƏHUDİLƏR VƏ YUNANLAR</strong></p>
  <p>Beləliklə, yəhudilərin və yunanların düşüncəsində dünyanı yaradan və
    ona məna verən <em>loqos</em>, Tanrının hikməti anlayışı var idi. Budur,
    müjdəçi Yəhya yəhudilərə və yunanlara üz tutub, onlara Allahın bu
    yaradıcı, maarifləndirici, rəhbər və dəstəkləyici hikmətinin yer üzünə
    İsa Məsihdə gəldiyini söylədi. O gəldi ki, insanlara qaranlıqda
    dolaşmalarının və axtarış aparmalarının lüzumsuz olduğunu söyləsin.
    Allahın ağlını görmələri üçün onların İsaya baxmaları kifayət idi.</p>
</blockquote>
<h2 id="əbədi-kəlam-yəhya-11-2">ƏBƏDİ KƏLAM (Yəhya 1:1-2)</h2>
<blockquote>
  <p>Yəhyanın Müjdəsinin başlanğıcı o qədər əhəmiyyətli və o qədər dərin
    məna ilə doludur ki, hər ayəni növbə ilə öyrənməli olacağıq. Yəhyanın
    əsas ideyası odur ki, İsa Məsih — həyat və işıq verən Allahın yaradıcı
    Kəlamıdır. O, bu dünyanı yaradan və qoruyub-saxlayan Allahın insan
    bədənində yer üzünə enmiş qüdrətidir.</p>
  <p>Burada, lap əvvəldə Yəhya Kəlam, yəni İsa haqqında üç fikir
    söyləyir.</p>
  <p>1. Kəlam əzəldən mövcud idi. Yəhyanın bu fikri Müqəddəs Kitabın
    birinci ayəsinə istinad edir. «Başlanğıcda Allah göyləri və yeri
    yaratdı» (<em>Yaradılış 1:1</em>). Yəhya bunu belə deyir: «Kəlam
    yaradılışa aid deyil; Kəlam <em>yaradılışdan əvvəl</em> mövcud idi;
    Kəlam zamanla yaranmış dünyanın bir hissəsi deyil; Kəlam əbədi olub,
    zamanın və dünyanın başlanğıcından əvvəl Allahla birlikdə idi». Bununla
    Yəhya <em>Məsihin əbədiliyi</em> haqqında düşünürdü. Əbədiyyət ideyası
    və onu dərk etmək bəzi çətinliklər yaradır. Amma buna baxmayaraq, bu
    ideya çox sadə, praktik və heyrətamiz bir fikri ehtiva edir: əgər kəlam
    zamanın başlanğıcından əvvəl Allahla birlikdə idisə və Allahın Kəlamı
    kainatın əbədi sxeminin ayrılmaz hissəsidirsə, bu o deməkdir ki,
    <em>Allah həmişə İsa kimi olub</em>. Bəzən biz Allahı sərt və intiqam
    alan kimi təsvir edirik. Bizə elə gəlir ki, İsanın etdikləri Allahın
    qəzəbini məhəbbətə çevirdi və Onun insanlara münasibətini dəyişdirdi.
    Əhdi-Cədiddə Allahın belə təsvirinə dair heç bir eyham yoxdur. Bütün
    Əhdi-Cədid, xüsusilə də Yəhyanın Müjdəsinin bu hissəsi bizə deyir ki,
    Allah həmişə İsa kimi olub və İsa Məsih elə bir pəncərə açıb ki, biz
    Allahın əbədi və dəyişməz məhəbbətini görə bilək.
  </p>
  <p>Onda sual yaranır: «Bəs Əhdi-Ətiqdə oxuduğumuz bəzi hissələr necə
    olsun? Bəs Allahın bütün şəhərləri yerlə-yeksan etmək, kişiləri,
    qadınları və uşaqları məhv etmək əmrindən bəhs edən ayələr necə olsun?
    Bəs Müqəddəs Yazıların qədim hissələrində Allahın qəzəbi və qısqanclığı
    haqqında oxuduqlarımız barədə nə demək olar?» Buna belə cavab vermək
    olar ki, dəyişən Allah deyil, insanların Onun haqqında bilikləri idi.
    Onun barəsində belə yazan insanlar idi, çünki onlar bundan yaxşı heç nə
    bilmirdilər. O dövrdə onların bilikləri ancaq bu qədər idi.</p>
  <p>Uşaq bir mövzunu mərhələlərlə öyrənir. O, tam biliyə birdən-birə
    yiyələnmir, başa düşdüyü ilə başlayır, sonra yavaş-yavaş irəli gedir. O,
    musiqini anlamağa başlayanda Baxın müqəddimə və fuqalarından<a href="#fn10" class="footnote-ref" id="fnref10"
      role="doc-noteref"><sup>10</sup></a> deyil, daha sadə bir şeydən
    başlayır və biliyi artana qədər müxtəlif mərhələlərdən keçir. Eynilə
    insanların Allahla da münasibətləri belə idi. Onlar əvvəlcə Allahın
    varlığını və Onun etdiklərini təxmin edə və anlaya bilirdilər. Yalnız
    İsanın gəlişi ilə onlar Allahın <em>həmişə</em> necə olduğunu tam və
    mükəmməl şəkildə görə bildilər.</p>
  <p>Deyilənə görə, bir dəfə kiçik bir qıza Əhdi-Ətiqin qəddar
    hekayələrindən birini oxuyurmuşlar. Qız hekayəni dinlədikdən sonra
    demişdi: «Axı bütün bunlar Allah məsihçi olmamışdan əvvəl baş verib».
    Əgər biz də bu mənada Kəlamın əzəldən mövcud olması haqqında Yəhyanın
    fikirlərini oxusaq, onda başa düşərik ki, bununla o, Allahın həmişə
    «məsihçi» olduğunu nəzərdə tutur. O bizə deyir ki, Allah həmişə İsa kimi
    olub, İsa kimidir və Onun kimi də olacaq. Lakin insanlar bunu İsa
    gələnədək dərk edə bilmirdilər.</p>
  <p>2. Yəhya daha sonra deyir: «Kəlam Allahla birlikdə idi». O, bununla
    nə demək istəyir? O demək istəyir ki, Kəlam və Allah həmişə bir-biri ilə
    sıx bağlı olub. Sadə dillə desək, İsa ilə Allah arasında həmişə qırılmaz
    bağ olub. Bu o deməkdir ki, İsadan başqa heç kim bizə Allahın Kim
    olduğunu, Allahın bizimlə bağlı iradəsinin nə olduğunu, Allah
    sevgisinin, Allahın qəlbinin və ağlının necə olduğunu deyə bilməz.</p>
  <p>İnsanların həyatından sadə bir analogiya götürək.</p>
  <p>Əgər bir insanın bir şey haqqında nə düşündüyünü, nə hiss etdiyini
    bilmək istəyiriksə, özümüz də ona yaxınlaşıb bu barədə soruşa
    bilmiriksə, onda onu az-çox tanıyana deyil, onun ən yaxın dostu olan
    birinə müraciət edirik. Çünki bilirik ki, yalnız həmin yaxın adam
    maraqlandığımız şəxsin düşüncələrini, hisslərini bizə izah edə
    biləcək.</p>
  <p>Yəhya da İsa haqqında eyni şeyi deyir. O deyir ki, İsa həmişə Allahla
    birlikdə idi. Gəlin insani nöqteyi-nəzərdən baxaq, çünki biz ancaq bu
    nöqteyi-nəzərdən dərk edə bilirik. Yəhya bəyan edir: «İsa Allaha o qədər
    yaxın idi ki, Allahın Ondan heç bir gizli sirri yox idi. Buna görə də
    kainatda yalnız İsa Məsih bizə Allahın Kim olduğunu və Onun bizə necə
    yanaşdığını açıqlaya bilər.</p>
  <p>3. Sonda Yəhya <em>Kəlamın Allah</em> olduğunu deyir. Bu ifadəni başa
    düşmək bizim üçün çətindir. Həm də ona görə çətindir ki, onun yazıldığı
    yunan dilində Azərbaycan dilindən fərqli ifadə üsulları var. Yunan
    dilində isim, demək olar ki, həmişə müəyyən artikllə işlədilir. Yunan
    dilində Tanrı — <em>tvoye</em> deməkdir, müəyyən artikl isə
    <em>ho-</em>dur. Yunan dilində Tanrıdan söhbət gedəndə, təkcə
    <em>teos</em> sözü işlədilmir, həm də <em>ho tvoye</em> işlədilir. Yunan
    dilində isim müəyyən artiklsiz işlədiləndə, həmin isim daha çox sifətə
    çevrilir. Yəhya isə demir ki, bu söz <em>ho teos</em> idi. Belə olan
    halda, həmin sözün Allahla eyni olduğunu, Allahla bir olduğunu bildirir.
    O deyir ki, Kəlam <em>teos</em> idi, yəni müəyyən artikl olmadan
    işlədilirdi. Bu da o deməkdir ki, Kəlam xarakter, xüsusiyyətlərinə görə,
    mahiyyətcə və varlıq baxımından Tanrı ilə eyni idi. Yəhya Kəlamın Allah
    olduğunu söyləyərkən, İsanın Allahla birlikdə olduğunu demir. O deyir
    ki, İsa ağıl, qəlb və varlıq baxımından Allaha o qədər bənzəyir ki, biz
    Onda Allahın necə olduğunu görürük. Beləliklə, Yəhyanın Müjdəsinin lap
    əvvəlində deyilir ki, Allahın necə olduğu Onun insanlara qarşı olan
    bütün hissləri və istəkləri İsa Məsih vasitəsilə açılır.
  </p>
</blockquote>
<h2 id="hər-şeyin-yaradicisi-yəhya-13">HƏR ŞEYİN YARADICISI (Yəhya 1:3)
</h2>
<blockquote>
  <p>Yəhyanın dünyanın necə yaradıldığını bu qədər xüsusi vurğulaması
    qəribə görünə bilər. Həmçinin Yəhyanın İsanın yaradılışla əlaqəsini bu
    qədər güclü vurğulaması da qəribə görünə bilər. Amma bu, o dövrün
    dünyagörüşünün müəyyən cərəyanları ilə əlaqədar olaraq zəruri idi.</p>
  <p>Yəhyanın dövründə məsihçiliyə intellektual və fəlsəfi yanaşma ilə
    səciyyələnən <em>qnostisizm</em> adlanan geniş yayılmış bidət var idi.
    <em>Qnostiklər</em> məsihçi kimi sadəcə iman etməyi yetərsiz hesab
    edirdilər. Onlar Məsihin yolunu bir növ fəlsəfi sistemə çevirməyə
    çalışırdılar. Onları bu dünyada günah və pisliyin, kədər və iztirabın
    mövcudluğu narahat edirdi. Bütün bunları izah etmək üçün onlar öz
    nəzəriyyələrini yaratmışdılar. Bu nəzəriyyə belə səslənirdi: başlanğıcda
    bir tərəfdən Allah, digər tərəfdən materiya mövcud idi.
    <em>Qnostiklərə</em> görə, materiya əzəldən mövcud olub və dünyanın
    yaradıldığı xammalı təmsil edirdi. Qnostiklərin fikrincə, bu əzəli
    materiya qeyri-kamil və pisliklərlə dolu idi. Başqa sözlə, bu dünyanın
    pis başlanğıcı var idi, yəni o, təməlində pislik olan toxumdan
    yaradılmışdır.
  </p>
  <p>Lakin qnostiklər bununla da kifayətlənmədilər. Onlar deyirdilər ki,
    Allah pak Ruhdur. Pak Ruh isə pis heç nəyə, xüsusilə də qeyri-kamil
    materiyaya toxuna bilməz. Buna görə də Allah dünyanı yaratmaq işini
    təkbaşına yerinə yetirə bilməzdi.</p>
  <p>Qnostiklərin sözləri ilə desək, Allah hər biri Ondan getdikcə
    uzaqlaşan bir sıra emanasialar yayırdı. Bu emanasiyalar Ondan
    uzaqlaşdıqca, Allah haqqında daha az məlumat ötürməyə başladı. Elə bir
    həddə gəlib çatdı ki, artıq Allah haqqında heç bir informasiya ötürə
    bilmirdi. Getdikcə nəinki Allah haqqında bilir, hətta Ona düşmən
    kəsildi. Sonda bu emanasiya silsiləsində Allah haqqında heç nə bilməyən
    və Ona tamamilə düşmən olan biri meydana gəldi. Dünyanı yaradan qüvvə də
    məhz həmin emanasiya oldu. O, Allahdan o qədər uzaqlaşmışdı ki, pis və
    qeyri-kamil materiyaya toxuna bildi: yaradan-tanrı həqiqi Tanrıdan son
    dərəcə uzaq idi və Ona qarşı qatı düşmən idi.</p>
  <p>Lakin qnostiklər daha da irəli getdilər. Onlar yaradan-tanrını
    Əhdi-Ətiqin Allahı ilə eyniləşdirirdilər və hesab edirdilər ki,
    yaradan-tanrı İsa Məsihin Atası olan Allahdan tamamilə fərqlidir, Onun
    haqqında heç nə bilmir və Ona qarşı düşməndir. Yəhyanın dövründə bu cür
    inanclar geniş yayılmışdı. İnsanlar dünyanın pis olduğuna və onu pis
    Tanrının yaratdığına inanırdılar. Budur, Yəhya bu təlimlərə qarşı
    mübarizədə iki əsas məsihçi həqiqətini izah edir. Allahın yaratdığı
    dünyadan tamamilə uzaq olması və Özünü təcrid etməsi ideyasına görə
    Əhdi-Cədid İsa Məsihin yaradılışla əlaqəsinə dəfələrlə istinad edir.
    <em>Kolosselilərə 1:16</em>-da həvari Paul yazır: «Çünki göylərdə və
    yerdə olan, görünən və görünməyən hər şey — taxtlar, ağalar, başçılar,
    hakimlər Onda yarandı. Nə varsa, Onun vasitəsilə və Onun üçün yarandı».
    İbranilərə məktubun müəllifi yazır ki, Allah kainatı Oğul vasitəsilə
    yaratmışdı (<em>İbranilərə 1:2</em>).
  </p>
  <p>Yuxarıda deyilənlərlə əlaqədar olaraq iki böyük həqiqəti qeyd etmək
    lazımdır.</p>
  <p>1. Məsihçilik həmişə inanıb ki, dünya <em>yoxdan yaradılıb</em>. Biz
    ona inanmırıq ki, Allah dünyanı yaradan zaman Ona yad olan pis materiya
    ilə işləməli idi. Biz inanmırıq ki, dünyanın başlanğıcında hansısa bir
    pislik və ya qüsur var idi. Biz inanmırıq ki, dünyanın başlanğıcında həm
    Allah, həm də başqa bir şey dayanır. Biz inanırıq ki, hər şeyin
    arxasında yalnız və yalnız Allah dayanır.</p>
  <p>2. Məsihçilik həmişə inanıb ki, bu dünya — <em>Tanrının
      dünyasıdır</em>. Allah heç də dünyadan uzaqlaşmayıb və təcrid olunmayıb.
    Əksinə, O, dünyaya yaxından bağlıdır. Qnostiklər dünyada hökm sürən
    pisliyin günahını onun yaradıcısının boynuna atmağa çalışırdılar.
    Məsihçilik isə dünyanın pisliklərinin insanın günahı ilə əlaqəli
    olduğuna inanır. Ancaq günah dünyaya böyük zərər versə də və onun ola
    biləcəyi kimi olmasına mane olsa da, biz bu dünyaya xor baxa bilmərik,
    çünki o, həqiqətən də, Allahın yaratdığı dünyadır. Bu həqiqət bizə
    dünyanın dəyərli olduğunu və onun üçün yeni məsuliyyət hissi
    aşılayır.</p>
  <p>Böyük şəhərdən bir günlüyə kəndə aparılmış qız haqqında hekayə var.
    Qız meşədə zəngçiçəyini görəndə soruşur: «Sizcə, bir neçə çiçək dərsəm,
    Allah mənə qəzəblənməz ki?» Bu, Tanrının dünyasıdır və Allaha məxsusdur.
    Orada hər şey həmişəki kimi öz axarı ilə davam edir. Buna görə də hər
    şeyin Allaha məxsus olduğunu xatırlayaraq, Onun yaratdıqlarından
    istifadə edə bilərik.</p>
  <p>Məsihçiyə görə, dünya cahil və düşmən bir tanrı tərəfindən
    yaradılmayıb. Məsihçi bu dünyanı vəsf edir və Allahın hər yerdə, hər
    şeydə olduğunu unutmur. Məsihçi inanır ki, bu dünyanı yenidən bərpa edən
    Məsih dünyanın ilkin yaradılışında Allahın əməkdaşı idi və satınalma
    aktında Allah Ona məxsus olanı Özünə qaytarmaq istəyir.</p>
</blockquote>
<h2 id="həyat-və-nur-yəhya-14">HƏYAT VƏ NUR (Yəhya 1:4)</h2>
<blockquote>
  <p>Bəzən bəstəkar böyük musiqi əsərini çatdırmaq istədiyi mövzu ilə
    başlayır. Yəhya da burada eyni şeyi edir. <em>Həyat və işıq</em> —
    budur, dördüncü Müjdənin üzərində qurulduğu iki böyük söz. Bunlar
    Müjdənin müəllifinin açıqlamaq və genişləndirmək istədiyi iki əsas
    mövzudur. Gəlin onlara daha yaxından nəzər salaq.</p>
  <p>Dördüncü Müjdə <em>həyat</em> sözü ilə başlayır, <em>həyat</em> sözü
    ilə də bitir. Müjdənin əvvəlində oxuyuruq ki, <em>həyat</em> İsada idi.
    Sonda isə oxuyuruq ki, Müjdə «siz İsanın Məsih — Allahın Oğlu olduğuna
    inanasınız və iman edərək Onun adı ilə <em>həyata</em> malik olasınız»
    (<em>20:31</em>). <em>Həyat</em> sözü daim İsanın dilində idi. O,
    insanların <em>həyata</em> malik olmaq üçün Onun yanına gəlmək
    istəmədiklərinə görə təəssüflənir (<em>5:40</em>). O, bəyan edir ki,
    dünyaya insanların <em>həyata</em> və bol həyata malik olması üçün gəlib
    (<em>10:10</em>). İsa deyir ki, O, insanlara əbədi həyat verir, onlar
    heç vaxt həlak olmayacaq və heç kim onları İsanın əlindən qapmayacaq
    (<em>10:28</em>). O, yol, həqiqət və həyatdır (<em>14:6</em>). Dördüncü
    Müjdədə <em>həyat (coe)</em> sözü otuz beş, <em>yaşamaq</em> və ya
    <em>həyata malik olmaq</em> ifadəsi (<em>cen</em>) on beş dəfədən çox
    işlədilir. Beləliklə, Yəhya <em>həyat</em> sözü ilə nə demək
    istəyir?
  </p>
  <p>1. O, hesab edir ki, <em>həyat</em> — məhvolmanın, məhkumluğun və
    ölümün əksidir. Allah Öz Oğlunu ona görə göndərdi ki, Ona iman edən hər
    kəs həlak olmasın, əbədi həyata malik olsun (<em>3:16</em>). İsanın
    sözünə qulaq asıb Onu Göndərənə iman edən şəxs əbədi <em>həyata</em>
    malikdir və ona hökm çıxarılmayacaq (<em>5:24</em>). Həyat üçün
    dirilənlər, <em>mühakimə olunmaq</em> üçün dirilənlərlə müqayisə olunur
    (5:29). İsanın əbədi həyat verdiyi şəxslər heç vaxt həlak olmayacaqlar
    (<em>10:28</em>). İsa insana həm bu həyata, həm də gələcək həyata
    əminlik verir. İsanı öz Xilaskarı kimi qəbul etməyən və Onu öz Padşahı
    kimi tanımayanlar, ümumiyyətlə, yer üzündə yaşadıqlarını hesab edə
    bilməzlər. Məsihsiz yaşayan insan sadəcə <em>mövcuddur</em> və
    <em>həyatın</em> nə olduğunu anlamır. Yalnız İsa həyata məna qata bilər,
    ölüm Onunla daha dolğun həyatın başlanğıcıdır. 
  </p>
  <p>2. Yəhya İsanın Allahdan gələn <em>həyatı verdiyinə</em> tam
    əmindir. O, bütün Müqəddəs Kitabda olduğu kimi, <em>yaşayan Allah</em>
    ifadəsini dönə-dönə işlədir. İsanı göndərən Atanın iradəsi budur ki,
    Oğlu görən və Ona iman edən hər kəs əbədi həyata malik olsun
    (<em>6:40</em>). İsa həyat verəndir, çünki Ata Allah Ona Öz möhürünü
    vurub (<em>6:27</em>). İsa Allahın Ona verdiyi hər kəsə əbədi həyat
    verir (<em>17:2</em>). Bütün bunların arxasında Allah Özü dayanır. Allah
    sanki belə deyir: «Mən insanları yaratdım ki, onlar real, həqiqi həyata
    sahib olsunlar; günahları sayəsində onlar yaşamaqdan məhrum oldular və
    sadəcə mövcud oldular. Mən Oğlumu onlara göndərdim ki, həqiqi həyatın nə
    olduğunu görsünlər». </p>
  <p>3. Burada biz soruşmalıyıq: «Bəs bu həyat nədən ibarətdir?» Dördüncü
    Müjdədə yenə və yenə <em>əbədi həyat</em> ifadəsinə rast gəlirik. Bu
    ifadənin tam mənasını bir qədər sonra müzakirə edəcəyik. Hələlik isə
    bunu qeyd edək: ə<em>bədi</em> sözünün mənasını çatdırmaq üçün Yəhya
    <em>ayonios</em> sözündən istifadə edir. Aydın məsələdir ki, burada
    həyat dedikdə sadəcə əbədi davam edən həyatdan söhbət getmir. Əbədi
    davam edən həyat dəhşətli lənət də ola bilər. <em>Əbədi həyat</em>
    <em>uzun sürən ömürdən</em> fərqli bir şey olmalıdır. Bu həyatın
    <em>xüsusi keyfiyyəti</em> olmalıdır. 
  </p>
  <p>Həyat ancaq xüsusi bir həyat olduqda arzuolunan ola bilər. Problemin
    açarı budur: <em>ayonios</em> çox vaxt Allahı xarakterizə etmək üçün
    istifadə olunan sifətdir. Sözün həqiqi mənasında, yalnız Allahı
    <em>ayonios, əbədi yaşayan</em> adlandırmaq olar. Buna görə də <em>əbədi
      həyat — Allahın yaşadığı həyat</em> deməkdir. Beləliklə, İsa bizə
    Allahın yaşadığı həyatı təqdim edir. Əbədi həyat elə bir həyatdır ki,
    orada Allahın həyatındakı rahatlıq və qüdrət var. İsa insanlara
    <em>əbədi həyat</em> təklif etməyə gələndə, onları Allahın həyatını
    yaşamağa dəvət etdi. 
  </p>
  <p>4. Yaxşı, bəs biz bu həyatı necə əldə edə bilərik? Biz onu <em>İsa
      Məsihə iman vasitəsilə</em> əldə edə bilərik. <em>İman etmək</em>
    (<em>pisteveyn</em>) sözünə dördüncü Müjdədə ən azı yetmiş dəfə rast
    gəlinir: «Oğula iman edən əbədi həyata malikdir» (<em>3:36</em>). İsa
    Məsih deyir: «Mənə iman edən əbədi həyata malikdir»
    (<em>6:47</em>). Allahın iradəsi budur ki, insanlar Onun Oğlunu görüb
    Ona iman etsinlər və əbədi həyata malik olsunlar (<em>5:24</em>). Yəhya
    <em>iman etmək</em> dedikdə nəyi nəzərdə tutur? O, iki məqamı nəzərdə
    tutur:
  </p>
  <p>a) İsanın, həqiqətən, Allahın Oğlu olduğuna əmin olmaq; yəni biz bunu
    özümüz üçün kəşf etməliyik. Axı İsanın adi bir insan olduğunu etiraf
    etməklə, Onun tələb etdiyi şəkk-şübhəsiz itaəti göstərməyə heç bir səbəb
    olmayacaq. Bu sualın cavabını biz özümüz üçün müəyyənləşdirməliyik — O
    kimdir? Biz Onun Allahın Oğlu olduğu qənaətinə gələnə qədər Ona baxmalı,
    Onun haqqında öyrənməli, Onun haqqında düşünməliyik.</p>
  <p>b) Amma imana ağılla yanaşmaq olmaz. İsaya iman etmək — Onun sözünə
    güvənmək, Onun əmrlərini vacib kimi qəbul etmək və Onun dediyi hər sözün
    həqiqət olduğuna qeyd-şərtsiz inanmaq deməkdir.</p>
  <p>Yəhya üçün iman — İsanın Allahın Oğlu olduğuna tam əmin olmaqdır;
    Onun dediyi hər kəlmənin həqiqət olduğuna ürəkdən inanmaqdır; Onun
    sözünə güvənə biləcəyimizə və ona uyğun hərəkət edə biləcəyimizə
    inanmaqdır. Onda biz mövcud olmağı dayandırıb, əsl həyatı yaşamağa
    başlayırıq. Onda, sözün əsl mənasında, <em>Həyatın</em> nə olduğunu dərk
    edirik.</p>
</blockquote>
<h2 id="həyat-və-nur-yəhya-14-ardı">HƏYAT VƏ NUR (Yəhya 1:4 (ardı))
</h2>
<blockquote>
  <p>Yəhyanın Müjdəsindəki digər əsas söz — <em>nurdur</em>. Bu sözə
    dördüncü Müjdədə ən azı iyirmi bir dəfə rast gəlinir. İsa insanlar üçün
    <em>nurdur</em>. Vəftizçi Yəhya Məsihdə olan <em>nur</em> haqqında
    şəhadət etmək üçün göndərilmişdi. İsa iki dəfə Özünü <em>dünyanın
      nuru</em> adlandırır (<em>8:12; 9:5</em>). Bu <em>nur</em> insanlarla
    ola bilər (<em>11:10</em>); belə ki, onlar <em>nurun</em> oğulları ola
    bilərlər (<em>12:36</em>). İsa Məsih deyir: «Mən dünyaya nur olub
    gəldim» (<em>12:46</em>). Gəlin İsanın dünyaya gətirdiyi <em>nurun</em>
    nə olduğuna baxaq. Beləcə üç məqama diqqət yetirək.
  </p>
  <p>1. İsanın gətirdiyi <em>nur</em> xaosu aradan qaldırır. Yaradılış
    hekayəsində deyilir ki, Tanrı (Allahın Ruhu) dünya yaradılmazdan əvvəl
    qaranlıq və formasız xaosun üzərində dolaşırdı, sonra isə belə dedi:
    «Qoy işıq olsun (<em>Yaradılış 1:3</em>). İsanın gəlişi ilə Allahın
    yaratdığı işıq yenidən xaosu aradan qaldırdı. Ona görə də İsa
    <em>qaranlıqda parlayan nurdur</em> (<em>1:5</em>). Yalnız O, həyatı
    xaosdan xilas edə bilər. Biz özlüyümüzdə öz ehtiraslarımızın təsiri
    altında qalırıq.
  </p>
  <p>İsa həyata daxil olanda, Onunla birlikdə işıq gəlir. Qaranlıq qorxusu
    dünyanın ən qədim qorxularından biridir. Bir dəfə bir oğlan tanımadığı
    evdə gecələməli olur. Ev sahibəsi öz mehribanlığını nümayiş etdirərək
    yataq otağında işığı söndürməməyi təklif edir. Lakin uşaq nəzakətlə bu
    təklifdən imtina edir. «Fikirləşdim ki, — ev sahibəsi deyir, — bəlkə
    qaranlıqdan qorxursan». «Xeyir, — oğlan deyir, — bu, İlahi qaranlıqdır».
    İsa ilə birlikdə olanda gecə gündüz kimi parlaq olur.</p>
  <p>2. İsanın gətirdiyi <em>nur ifşa edəndir</em>. İnsanların lənəti də
    məhz bundadır ki, onlar zülməti işıqdan daha çox sevirlər, çünki onların
    əməlləri pisdir. Pislik edən hər kəs isə nura nifrət edər, əməllərinin
    üzə çıxmaması üçün nura tərəf getməz (<em>3:19-20</em>). İsanın
    gətirdiyi nur hər şeyi olduğu kimi göstərir, onların maskasını çıxarıb,
    bütün çılpaqlığı ilə həqiqi xarakterini və həqiqi dəyərini göstərir.</p>
  <p>Bir vaxtlar kinik-filosoflar deyirdilər ki, insanlar həqiqətə nifrət
    edirlər, çünki işıq xəstə gözü incitdiyi kimi, həqiqət də onları elə
    incidir.</p>
  <p>Anglo-Sakson şairi Kedmonun (təxminən 680-ci ildə vəfat edib) bir
    şeirində Qiyamət günü ilə bağlı görüntü var: mərkəzdə qəribə al-qan
    rəngində işıq saçan, şüalarında hər şeyi olduğu kimi göstərən Çarmıx
    var. Zahirən olan hər şey, bütün maskalar qoparılıb və hər şey öz
    çılpaqlığı ilə aşkardır.</p>
  <p>Biz özümüzə İsanın gözü ilə baxmayınca, özümüzü heç vaxt görə
    bilmərik; həyatımıza Onun gözü ilə baxmayınca, onun necə olduğunu heç
    vaxt bilməyəcəyik. İsa bizi özümüzə göstərməklə bizi Allaha
    yönəldir.</p>
  <p>3. İsanın gətirdiyi <em>nur</em> — yol göstərən <em>nurdur</em>. Bu
    nura malik olmayan insan qaranlıqda dolaşır və hara getdiyini bilmir
    (<em>12:36</em>). Bu nura malik olan və onu qəbul edən insan artıq
    qaranlıqda dolaşmır (<em>12:46</em>). Bütün Müjdələrdə diqqətəlayiq bir
    məqam var — insanlar İsanın yanına «Mən nə etməliyəm?» sualı ilə
    gəlirlər. İsa insanın həyatına daxil olanda, insan təxmin etməyi və kor
    kimi gəzməyi dayandırır — şübhə, qeyri-müəyyənlik və tərəddüd dövrü
    keçib gedir. Qaranlıqdan keçən yol işıqlanır, hər bir problem
    aydınlaşır. İsa Məsihsiz biz naməlum qaranlıq yolda kor kimi yol
    axtarırıq. Onunla isə yolumuz aydınlanır.</p>
</blockquote>
<h2 id="düşmən-kəsilən-qaranliq-yəhya-15">DÜŞMƏN KƏSİLƏN QARANLIQ (Yəhya
  1:5)</h2>
<blockquote>
  <p>Burada Yəhyanın Müjdəsinin daha bir əsas sözü var — qaranlıq
    (<em>skotos, scotia</em>). Bu sözə Müjdədə yeddi dəfə rast gəlinir.
    Yəhyanın təsəvvüründə dünyada <em>işıq</em> qədər real olan
    <em>qaranlıq</em> da var.
  </p>
  <p>1. <em>Qaranlıq</em> <em>işığa</em> düşməndir; işıq qaranlıqda
    parlayır. Amma qaranlıq nə qədər çalışsa da, onu söndürə bilmir. Günahda
    yaşayan adam <em>qaranlığı</em> sevir və işığa nifrət edir, çünki işıq
    çox şeyin üstünü açır.</p>
  <p>Ola bilsin ki, Yəhya bu ideyanı kimdənsə götürüb. Gördüyümüz kimi,
    Yəhya Xoş Xəbəri insanlara çatdırmaq və onları Məsihə cəlb etmək üçün
    kimdənsə hansısa ideyanı götürməyə hazır idi. Həmin dövrdə İranın
    zərdüştilik dini insanların dünyagörüşünə böyük təsir göstərmişdir. Bu
    inancın əsası ondan ibarət idi ki, kainatda iki qüvvənin — işıq tanrısı
    Əhriman və qaranlıq tanrısı Hörmüzdün qarşıdurması dayanır. Zərdüştün
    (zərdüşt) fikrincə, kainat işıqla qaranlığın əbədi kosmik mübarizə
    apardığı döyüş meydanıdır: insanın bu mübarizədə hansı tərəfi seçməsi
    vacibdir.</p>
  <p>Beləliklə, Yəhya deyir: «Dünyanın nuru olan İsa bu dünyaya gəldi. Onu
    məhv etmək, həyatdan məhrum etmək, Onun qarşısını kəsmək istəyən bir
    qaranlıq var. Lakin İsada böyük bir güc var: qaranlıq Ona nifrət edə
    bilər, amma Ondan heç vaxt qurtula bilməz». Necə ki haqlı olaraq
    deyilirdi: «Dünyanın bütün zülməti ən kiçik alovu belə söndürə bilməz».
    Yenilməz işıq sonda düşmən zülmətə qalib gələcək. Yəhya deyir: «Bu əbədi
    mübarizədə hansı tərəfi tutacağınızı seçin və çalışın düzgün seçim
    edəsiniz».</p>
  <p>2. <em>Qaranlıq</em> yaxşılığa nifrət edənlərin rəmzidir. Pislik edən
    insanlar nurdan qorxurlar (<em>3:19-20</em>). Gizlin bir şeyi olan insan
    qaranlığı sevir, lakin Allahdan heç nə gizlin qala bilməz: Onun nuru
    bütün kölgələri yox edir və dünyanın gizli pisliklərini aşkara
    çıxarır.</p>
  <p>3. Bəzi hissələrdə <em>qaranlıq</em> cəhaləti simvolizə edir, xüsusən
    də İsa Məsihin işığını rədd edən cəhaləti. İsa deyir: «Dünyanın nuru
    Mənəm. Mənim ardımca gələn heç vaxt qaranlıqda gəzməyəcək, həyat nuruna
    malik olacaq» (<em>8:12</em>).</p>
  <p>O, şagirdlərinə deyir ki, qısa bir müddət də nur onların arasında
    olacaq. Nurda gəzsinlər ki, onları <em>qaranlıq</em> tutmasın. Çünki
    <em>qaranlıqda</em> gəzən hara getdiyini bilməz (<em>12:35</em>). İsa
    deyir ki, O, dünyaya nur olub gəldi ki, Ona iman edən hər kəs qaranlıqda
    qalmasın (<em>12:46</em>). İsa Məsih olmasa, insan öz yolunu tapa
    bilməz, çünki hara getdiyini görmür. O, gözü bağlı ya da kor adama
    bənzəyir. İsa Məsih olmadan insan həyatını itirir. Böyük alman şairi və
    mütəfəkkiri Höte belə çağırış edirdi: «İşıq — daha çox işıq olsun!»
  </p>
  <p>Sonunun yaxınlaşdığını hiss edən bir tokio qəbilə başçısı dostlarına
    dedi: «Şamları yandırın ki, öləndə görə bilim». İsa Məsih insana yol
    göstərən və bu yolun hər addımını işıqlandıran nurdur.</p>
  <p>Bəzən Yəhya <em>qaranlıq</em> sözünü simvolik mənada işlədir. Belə
    olan halda, bu söz yer üzündəki gecənin qaranlığından daha böyük məna
    kəsb etməlidir. Yəhya İsa olmadan qayığa minən şagirdlərin Tiberiya
    dənizinin o biri sahilinə gedəndə, İsanın suyun üzərində necə
    gəzdiyindən danışır, sonda əlavə edir: «<em>Qaranlıq düşmüşdü</em>, amma
    İsa hələ onların yanına gəlməmişdi» (<em>6:17</em>). İsa olmasaydı,
    yalnız dəhşətli qaranlıq olardı. İsanın ölülərdən dirildiyi səhərdən və
    Onu sevənlərin Onun dirildiyini hələ dərk etmədiyi saatlardan danışan
    Yəhya belə deyir: «Həftənin ilk günü tezdən, <em>hələ qaranlıq ikən</em>
    Məcdəlli Məryəm qəbirin yanına gəldi» (<em>20:1</em>). Həmin vaxt o,
    İsanın əbədi olaraq tərk etdiyi bir dünyada yaşadığını düşünürdü. Belə
    bir dünya isə qaranlığa qərq olmuşdu. Axırıncı Şam yeməyi haqqında
    danışarkən Yəhya deyir ki, Yəhuda tikəni götürüb İsaya xəyanət etmək
    üçün dərhal otaqdan çıxdı. O, bu hadisəni dəhşətli simvolik sözlə
    çatdırır: «Yəhuda tikəni alan kimi dərhal bayıra çıxdı. <em>Artıq gecə
      idi</em>» (<em>13:30</em>). Yəhuda həyatın qaranlığına qərq oldu. Həmin
    qaranlıq İsa Məsihə xəyanət etdi.</p>
  <p>Həvari Yəhya üçün İsa Məsihsiz həyat qaranlıqda həyat demək idi.
    <em>Qaranlıq</em> Məsihsiz həyatı, xüsusən də Məsihdən üz döndərmiş
    həyatı simvollaşdırır.
  </p>
  <p>Başqa hissəyə keçməzdən əvvəl daha bir məqamı qeyd edək. Müqəddəs
    Kitabda «<em>bürüyə bilmədi</em>» kimi tərcümə olunan söz (yunanca
    <em>katalambaneyn</em>) üç mənada istifadə edilə bilər.
  </p>
  <p>a) Bu o mənanı verə bilər ki, qaranlıq heç vaxt işığı <em>dərk
      etmədi</em>. Müəyyən mənada dünyəvi insan Məsihin tələblərini və Məsihin
    təklif etdiyi yolu sadəcə başa düşə bilməz. Bütün bunlar ona axmaqlıq
    kimi görünür. İnsan Məsihi Ona təslim olmayana qədər başa düşə
    bilməz.</p>
  <p>b) Bu o mənanı ifadə edə bilər ki, qaranlıq heç vaxt işığa <em>qalib
      gəlməyib</em>. <em>Katalambaneyn</em> — <em>tutmaq, ələ keçirmək</em> və
    sonda <em>qalib gəlmək</em> üçün uzun müddət təqib etmək mənasını verə
    bilər. Bu o deməkdir ki, dünyanın qaranlığı İsa Məsihi yox etmək üçün
    əlindən gələni etdi. Hətta Onu Çarmıxa çəkdi, lakin öldürə bilmədi. Bu,
    Çarmıxa çəkilmiş və sonda qalib olan Məsihə işarə ola bilər.</p>
  <p>c) Bu söz <em>alovu söndürmək</em> mənasını ifadə edə bilər. Burada
    biz «<em>bürüyə bilmədi</em>» sözünü məhz bu mənada başa düşürük.
    İnsanlar Məsihdə Allahın işığını söndürmək üçün əllərindən gələni
    etsələr də, Onu məhv edə bilmədilər. İnsanların alovu söndürmək üçün
    bütün səylərinə baxmayaraq, hər nəsildə Məsihin işığı yenidən
    parlayır.</p>
</blockquote>
<h2 id="isa-məsihin-şahidi-yəhya-16-8">İSA MƏSİHİN ŞAHİDİ (Yəhya
  1:6-8)</h2>
<blockquote>
  <p>Qəribə olsa da, dördüncü Müjdədə hər dəfə Vəftizçi Yəhya
    xatırlananda, sanki onun rolu bir qədər kiçildilir. Amma bunun izahı
    var. Vəftizçi Yəhyanın səsi peyğəmbərin səsi idi. Son dörd əsr boyunca
    peyğəmbərlərin səsi eşidilmədi. Lakin Vəftizçi Yəhya vasitəsilə yenidən
    eşidildi. Bu səsi eşidən bəzi insanlar o qədər sevindilər ki, Vəftizçi
    Yəhyaya lazım olduğundan daha yüksək yer verdilər. Hətta Vəftizçi
    Yəhyanı hər kəsdən üstün tutan bir sektanın mövcudluğuna dair məlumatlar
    var. Bunun əks-sədasını biz <em>Həvarilərin işləri kitabında
      19:3-4</em>-də görürük. Efesdə həvari Paul yalnız Yəhyanın vəftizini
    bilən insanlara rast gəldi. Xeyr, dördüncü Müjdənin məqsədi Vəftizçi
    Yəhyanı tənqid etmək və ya onun rolunu kiçiltmək deyildi. Məsələ
    burasındadır ki, müjdəçi Yəhya Vəftizçi Yəhyaya xüsusi yer verən, hətta
    onu İsa ilə bərabər tutan insanların mövcudluğu haqqında bilirdi. Buna
    görə də, Yəhya dördüncü Müjdə boyunca Vəftizçi Yəhyanın Allahın planında
    kifayət qədər yüksək mövqe tutduğunu, lakin İsa Məsihə tabe olduğunu
    vurğulayır. Burada müjdəçi Yəhya ehtiyatla qeyd edir ki, Vəftizçi Yəhya
    işıq deyildi, o, İşıq haqqında şəhadət etmək üçün göndərilmişdi
    (<em>1:8</em>). Müjdəçi Yəhya qeyd edir ki, Vəftizçi Yəhya özünün Məsih
    olduğunu və ya Musanın vəd etdiyi böyük peyğəmbər olduğunu inkar etdi
    (<em>1:20</em>). Yəhudilər İsanın təlim verməyə başladığını bildirmək
    üçün Vəftizçi Yəhyanın yanına gələndə, yəqin gözləyirdilər ki, Vəftizçi
    Yəhya onun fəaliyyət sahəsinə bu cür müdaxilədən qəzəblənəcək. Lakin
    dördüncü Müjdədə biz görürük ki, Vəftizçi Yəhya üstün mövqeyə malik
    olduğunu inkar edir və İsanın böyüməli, özünün isə kiçilməli olduğunu
    bəyan edir (<em>3:25-30</em>). Müjdəçi Yəhya qeyd edir ki, İsa insanları
    Allaha yönəltməkdə Vəftizçi Yəhyadan daha da uğurlu idi (<em>4:1</em>).
    O, İsanın bacardıqlarını Vəftizçi Yəhyanın edə bilmədiyi barədə
    insanların söylədiklərindən sitat gətirir (<em>10:41</em>).</p>
  <p>Ola bilsin, İmanlı Cəmiyyətində Vəftizçi Yəhyaya çox yüksək yer
    vermək istəyən bir qrup insan var idi. Vəftizçi Yəhya bu cür düşüncələrə
    rəvac vermirdi, əksinə, insanlara bunun əksini təlqin edirdi. Lakin
    dördüncü Müjdənin müəllifi bu cərəyandan xəbərdar idi və onunla mübarizə
    aparmaq üçün addımlar atırdı. Bu gün də elə insanlar var ki, təbliğçiyə
    Məsihdən daha çox hörmət edirlər. Onların gözləri Padşahdan daha çox
    Allahın göndərdiyi elçisinə yönəlir. Baş verənlərdə Vəftizçi Yəhyanın
    günahı yox idi. Lakin müjdəçi Yəhya İsanın Ona aid birinci yerdən
    götürülməsinə qarşı tədbirlər görməyə qərar verdi.</p>
  <p>Bu hissədə biz dördüncü Müjdənin başqa bir açar sözü ilə qarşılaşırıq
    — <em>şəhadət etmək</em>. Dördüncü Müjdənin müəllifi İsa Məsihin ən
    yüksək yerə aid olduğunu təsdiqləyən səkkiz şəhadəti bir-birinin ardınca
    gətirir.</p>
  <p>1. <em>Səmavi</em> <em>Atanın</em> şəhadəti. İsa deyir: «Məni
    göndərən Atanın Özü də Mənim barəmdə şəhadət etdi» <em>(5:37).</em>
    «...Məni göndərən Ata da Mənim barəmdə şəhadət edir» <em>(8:18).</em>
    İsa bununla nə demək istəyirdi? O, iki şeyi nəzərdə tuturdu.</p>
  <p>Birincisi, <em>Öz</em> hisslərini. Onun ürəyində daim Allahın səsi
    danışırdı. Bu səs Onun kimlər üçün göndərildiyini və nə edəcəyi ilə
    bağlı heç bir şübhə yeri qoymurdu. İsa heç düşünmürdü ki, bu tapşırığı O
    Özü seçib. O, daxilən tam əmin idi ki, Allah Onu dünyaya insanlar üçün
    yaşamaq və onlar üçün ölməyə göndərib.</p>
  <p>İkincisi, O, insanların nə hiss etdiyini nəzərdə tuturdu: insanlar
    Məsihlə görüşəndə ​​daxilən əmin olurlar ki, onların qarşısında Allahın
    Oğlu Özü durub. Tirell deyirdi ki, dünya «Çarmıxdakı qəribə Adamı» unuda
    bilmir. Məsihi unutmağa çalışsaq belə, nəzərlərimizi Ona yönəldən daxili
    qüvvə bizim ruhumuzda olan Allahın şəhadətidir. İsanın Allahın Oğlu və
    dünyanın Xilaskarı olduğunu söyləyən daxili səs bizim ruhumuzda əks-səda
    verən Allahın səsidir.</p>
  <p>2. <em>İsanın Özünün</em> şəhadəti var. O, <em>8:18-də</em> belə
    deyir: «Mən Öz barəmdə şəhadət edirəm». «Mən Öz barəmdə şəhadət etsəm
    də, şəhadətim etibarlıdır...» (<em>8:14</em>). O, bununla nə demək
    istəyir? Demək istəyir ki, Onun kim olduğuna ən gözəl dəlil Onun
    davranışı və əməlləridir. İsa iddia edirdi ki, O, nur, həyat, həqiqət və
    yoldur. O, Allahın Oğludur və Ata ilə birdir. O, bütün insanların
    Xilaskarı və Rəbbi olduğunu iddia edirdi. Əgər Onun həyatı başqa cür
    olsaydı və O, başqa xarakterə malik olsaydı, bu kimi ifadələr sadəcə
    olaraq şok təsiri yaradar və küfr hesab olunardı. Onun həyatı və
    davranışı iddialarının doğruluğunun ən yaxşı sübutu idi.</p>
  <p>3. İsanın <em>əməllərinə</em> dair dəlillər də var. O deyirdi:
    «..Atanın Mənə tam yerinə yetirmək üçün tapşırdığı işlər — indi etdiyim
    bu işlər Mənim barəmdə şəhadət edir» <em>(5:36).</em> «Atamın adı ilə
    gördüyüm işlər Mənim barəmdə şəhadət edir» <em>(10:25).</em> İsa Filipə
    deyir ki, O, Ata ilə birdir, sonra əlavə edir: «Heç olmasa o işlərə görə
    inanın» <em>(14:11).</em> İnsanların faciəsi də elə onda idi ki, onlar
    İsanın işlərini görüb iman etmədilər (<em>15:24</em>). Burada qeyd etmək
    lazımdır ki, müjdəçi Yəhya İsanın işləri haqqında danışanda,
    <em>təkcə</em> Onun möcüzələrindən <em>söz açmır</em>, eyni zamanda Onun
    bütün həyatını nəzərdə tutur. O, təkcə İsanın möhtəşəm və qüdrətli anlar
    haqqında deyil, həm də gündəlik həyatındakı hər anı düşünür. İsa daima
    Allahla olmasaydı, böyük işlər görə bilməzdi. Eləcə də əksinə. Heç kim
    Allahda olmasa, Allah da onda olmasa, hər gün sevgi, mərhəmət, şəfqət,
    bağışlama, xidmət və yardımla dolu bir həyat yaşaya bilməz. Xeyr, bizim
    Məsihə aid olduğumuzu sübut edən möcüzələr deyil, hər günün hər
    dəqiqəsində məsihçi həyat tərzimizdir. Biz adi gündəlik əməllərimizlə
    Ona məxsus olduğumuzu sübut edirik.
  </p>
  <p>4. <em>Müqəddəs Yazılarda</em> Onun barəsində şəhadətlər var. «Siz
    Müqəddəs Yazıları araşdırırsınız. Çünki düşünürsünüz ki, onların
    vasitəsilə əbədi həyata malik olacaqsınız. Lakin onlar da Mənim barəmdə
    şəhadət edir» <em>(5:39);</em> «Əgər siz Musaya inansaydınız, Mənə də
    inanardınız, çünki o Mənim barəmdə yazıb» <em>(5:46).</em> Filip əmin
    idi ki, o, Musanın Qanunda və peyğəmbərlərin kitablarında haqqında bəhs
    edilən Şəxsi tapıb (<em>1:45</em>). İsrailin bütün tarixi boyu insanlar
    Allahın göndərdiyi Məsihin gələcəyi günü xəyal edirdilər. Onlar artıq
    Məsihin gəlişini bütünlüklə təsvir edir və bu barədə öz fikirlərini
    yazırdılar. İndi isə bu arzular, təsvirlər və ümidlər, nəhayət,
    gerçəkləşdi. Dünyanın gözlədiyi həmin Şəxs gəldi.</p>
  <p>5. Sonuncu peyğəmbərin — Vəftizçi Yəhyanın şəhadəti var. «O, şəhadət
    üçün gəldi ki, Nur barədə şəhadət etsin» <em>(1:7-8).</em> O, şəhadət
    etdi ki, Müqəddəs Ruhun İsanın üzərinə endiyini görüb. Peyğəmbərliyin
    zirvəsinə çatan Vəftizçi Yəhya bütün peyğəmbərlərin şəhadət etdiyi İsa
    haqqında şəhadət etdi.</p>
  <p>6. İsanın <em>ünsiyyət qurduğu insanların</em> şəhadəti var.
    Samariyalı qadın Onun gələcəyi görə bildiyini və qüdrəti haqqında
    şəhadət etdi (<em>4:39</em>). Anadangəlmə kor insan Onun şəfa gücünə
    şəhadət etdi (<em>9:25-38</em>). İlk gündən Onun yanında olan insanlar
    etdiyi möcüzələr haqqında şəhadət etdilər (<em>12:17</em>). İsa Məsih
    mühakimə olunanda Ali Şuranın şahidlər axtardığına dair bir əfsanə var.
    Ali Şuraya bir izdiham gəldi. Onlardan biri belə dedi: «Mən cüzamlı
    idim, O məni sağaltdı». Başqa biri «Mən kor idim, O, gözlərimi açdı»
    dedi. Üçüncüsü isə «Mən kar idim, O mənə eşitmə qabiliyyətimi qaytardı»
    dedi. Lakin Ali Şura bu cür sübutları eşitmək istəmirdi. Bütün əsrlər,
    bütün nəsillər boyu Məsihin onlar üçün etdiklərinə şəhadət etməyə hazır
    olan çoxlu insanlar olub.</p>
  <p>7. <em>Həvarilərin, xüsusilə dördüncü Müjdənin müəllifinin də</em>
    şəhadətləri var. İsa şagirdlərinə dedi: «Siz də şəhadət edəcəksiniz,
    çünki başlanğıcdan Mənimlə birlikdəsiniz» (<em>15:27</em>). Müjdənin
    müəllifi şəxsən şəhadət edir və söylədiyi hər sözün doğruluğuna zəmanət
    verir. O, Çarmıxa çəkilmə haqqında belə yazır: «Bunu görən adam özü
    şəhadət edir və onun şəhadəti doğrudur...» (<em>19:35</em>). Həmin
    şagird deyir: «Bu hadisələrə şəhadət edərək bunları yazan həmin
    şagirddir» (<em>21:24</em>). Yəhya kimdənsə eşitdiklərini deyil, şəxsən
    gördüklərini və yaşadıqlarını danışır. Ən yaxşı şahid «Doğrudur, mən öz
    təcrübəmdən bilirəm» deyə bilən adamdır.</p>
  <p>8. <em>Müqəddəs Ruhun</em> şəhadəti var. «Atadan sizə göndərəcəyim
    Vəsatətçi... həqiqət Ruhu gəldiyi zaman Mənim barəmdə şəhadət edəcək»
    (<em>15:26</em>). Yəhyanın Birinci Məktubunda deyilir: «Buna şəhadət
    edən Ruhdur, çünki Ruh həqiqətdir» (<em>1Yəhya 5:6</em>). Yəhudi
    təfəkküründə Ruhun iki funksiyası var: Müqəddəs Ruh Allahın həqiqətini
    insanlara çatdırır və onlar bu həqiqəti görəndə onlara onu dərk etmək
    qabiliyyəti verirdi. Məhz Müqəddəs Ruh bizə İsanı tanımağa və Onun bizim
    üçün nə edəcəyinə inanmağa kömək edir.</p>
  <p>Yəhya bu Müjdəni ona görə yazdı ki, İsa Məsihin insanlara tam açılmış
    Allahın ağlı olduğunu təkzibedilməz şəkildə sübut etsin.</p>
</blockquote>
<h2 id="hər-bir-insani-işiqlandiran-nur-yəhya-19">HƏR BİR İNSANI
  İŞIQLANDIRAN NUR (Yəhya 1:9)</h2>
<blockquote>
  <p>Bu ayədə Yəhya İsanı xarakterizə etmək üçün çox vacib bir sözdən
    istifadə edir: o, İsanı <em>həqiqi</em> Nur adlandırır. Yunan dilində
    buna oxşar iki söz var. Müqəddəs Kitabda bu sözlərin hər ikisi
    <em>həqiqi</em> kimi tərcümə olunub. Lakin onlar məna baxımından bir
    qədər fərqlidir. Onlardan biri <em>alefesdir</em>. Bu söz doğru, düzgün,
    səhvin əksi mənasını verir. Məsələn, düzgün ifadə, xəbər mənasında
    işlənir. Digər söz <em>alefinosdur</em>. Bu söz saxtaya əks olan
    <em>real, həqiqi</em> və <em>əsl</em> mənasını verir.
  </p>
  <p>Beləliklə, Yəhya deyir ki, İsa hər bir insanı işıqlandırmaq üçün
    dünyaya gələn həqiqi nurdur. İsa gəlməmişdən əvvəl insanlar başqa işıq
    mənbələrinin ardınca gedirdilər: bu mənbələr həqiqətin zəif parıltısı və
    ya reallığın cüzi əlaməti idi. Digər mənbələr isə insanların
    təxəyyülünün bəhrəsi olub, onları qaranlığa sürükləyirdi. Bu gün də
    belədir: sayrışan və saxta işıq olur. İnsanlar hələ də belə işığın
    ardınca gedirlər. İsa həqiqət yoluna yönəldən yeganə həqiqi Nurdur.</p>
  <p>Yəhya deyir ki, İsanın gəlişi insanlara həqiqi işıq gətirdi. İsanın
    gəlişi şəfəq saçan işıq kimi, günəş doğması kimi idi. Səyahətçilərdən
    biri danışırdı ki, bir dəfə o, Neapol körfəzinin üstündəki təpədə
    dayanmışdı: çox qaranlıq idi, heç nə görünmürdü. Birdən şimşək çaxması
    ilə hər yer işıqlandı. İsa da dünyaya gecənin qaranlığını aydınladan
    İşıq kimi gəldi.</p>
  <p>1. İsanın gəlişi <em>şübhə</em> kölgələrini dağıtdı. Onun gəlişindən
    əvvəl insanlar Allahı yalnız təxmin edə bilirdilər. Qədimdə yaşayan bir
    yunan belə demişdi: «Tanrı haqqında nəsə öyrənmək çətindir. Nəsə
    öyrənəndə isə bu barədə kiməsə danışmaq mümkün deyil». Bütpərəstlərə
    görə Allah ya zülmət qaranlıqda, ya da heç kimin yaxınlaşa bilməyəcəyi
    bir nurda yaşayırdı. İsa gələndə isə insanlar Allahın əslində necə
    olduğunu gördülər: kölgələr və duman dağıldı, təxminlər və
    qeyri-müəyyənlik dövrü bitdi. Beləcə əsl işıq gəldi.</p>
  <p>2. İsanın gəlişi <em>ümidsizlik</em> kölgələrini dağıtdı. İsanın
    gəldiyi dünya ümidsizliklə dolu idi. Roma filosofu Seneka deyirdi:
    «İnsanlar hətta ən adi işlərdə belə aciz olduqlarının fərqindədirlər».
    İnsanlar səbirsizliklə yuxarıdan bir əlin enib onlara kömək edəcəyini
    gözləyirdilər. «Onlar öz günahlarına nifrət edirlər, lakin onlardan
    ayrıla bilmirlər». Onların nə vaxtsa özlərini, ya da dünyanı düzəldə
    biləcəklərinə ümidləri yox idi. İsa Məsihin gəlişi ilə həyata yeni bir
    güc gəldi. İsa təkcə bilik deyil, həm də qüdrət gətirdi. O, nəinki düz
    yolu göstərdi, həm də insanlara bu yolla getməyə güc verdi. O, insanları
    nəinki doğru yola yönəltdi, həm də mümkün olmayanı mümkün etmək üçün
    onlara Öz hüzurunu verdi. Bədbinliyin və ümidsizliyin qaranlığı əbədi
    olaraq yox oldu.</p>
  <p>3. İsanın gəlişi <em>ölümün</em> qaranlığını yox etdi. Qədim dünya
    ölümdən qorxurdu. İnsanlar ölümü tamamilə məhv olmaq, çürümək kimi
    təsəvvür edirdilər. Belə bir fikir onları lərzəyə gətirirdi. Onlar ölümü
    müxtəlif tanrılar qarşısında sonsuz işgəncələr silsiləsi kimi təsəvvür
    edirdilər. Bu da insanları dəhşətə gətirirdi. Amma İsa Öz gəlişi ilə —
    yaşadığı həyatı ilə, ölümü ilə, dirilməsi ilə — insanlara göstərdi ki,
    ölüm yalnız Həyata aparan yoldur. Qaranlıq yox oldu. Məşhur ingilis
    yazıçısı Stivensonun öləcəyinə əmin olduğu dueldən möcüzəvi şəkildə sağ
    çıxan gənc haqqında hekayəsi var. Sağ qalanda o oxumağa başlayır: «Ölüm
    acısı keçdi». Ölüm acısı İsa ilə birlikdə hər bir insan üçün yox
    oldu.</p>
  <p>Sonda, İsa dünyaya gələn <em>hər bir</em> insanı işıqlandıran Nurdur.
    O dövrdə dünya müstəqil icmalara bölünmüşdü: yəhudilər bütpərəstlərə
    nifrət edirdilər. Onlar inanırdılar ki, Allah bütpərəstləri cəhənnəm
    odunu alovlandırmaq üçün yaradıb. Düzdür, Yeşaya peyğəmbər adlı bir
    nəfər var idi. O, İsrailin taleyini başqa millətlər üçün nur olmaqda
    görürdü (<em>Yeşaya 42:6; 49:6</em>). Amma İsrailin özü belə bir
    vəzifədən həmişəlik imtina etmişdir. Yunanlara görə də bilik hər insana
    verilmirdi. Romalılar barbarlara Roma qanunlarından bixəbər olan aşağı
    irq kimi baxırdılar. İsa isə belə bir dünyaya <em>hamıya</em> — hər bir
    insana nur olmaq üçün gəldi. Yalnız İsa Məsihin Atası — Allahın ürəyi
    bütün dünya insanlarına bəs edəcək qədər böyükdür.</p>
</blockquote>
<h2 id="dərk-olunmamiş-yəhya-110-11">DƏRK OLUNMAMIŞ (Yəhya 1:10-11)
</h2>
<blockquote>
  <p>Yəhya bu hissəni yazarkən, çox güman, aşağıdakı iki şey haqqında
    düşünürdü.</p>
  <p>1. O, İsanın cismani olaraq yer üzünə gəlməzdən əvvəlki vaxt haqqında
    düşünürdü. Allahın <em>loqosu</em> bu dünyada əzəldən mövcud idi və iş
    görürdü. Əvvəlcə Allahın yaradıcı və dinamik <em>sözü</em> dünyanı
    yaratdı. O vaxtdan bəri dünyanı nizama salan, insanı isə düşünən varlıq
    edən <em>söz, loqos, Allahın ağlı</em> oldu. Əgər insan Allahı tanımağa
    can atırdısa, <em>loqosu</em> kainatda həmişə tanımaq olardı.</p>
  <p>Vestminster iman etiqadı belə sözlərlə başlayır: «Təbii çıraqlar,
    yaradılış və hikmət Allahın əzəmətini və qüdrətini o qədər açıq-aydın
    nümayiş etdirir ki, insanların heç bir bağışlanmağa layiq olmadığını
    göstərir». Paul deyir: «Allah görünən dünyanı elə yaradıb ki, insanların
    düşüncələrini görünməz aləmə yönəltsin və insanlar dünyaya açıq gözlə,
    açıq ürəklərlə baxanda onların fikirləri dünyanın Yaradanına yönəlsin»
    (<em>Romalılara 1:19-20</em>). Dünya elə yaradılmışdır ki, insanlar ona
    düzgün baxışlarla baxanda, düşüncələri Allaha yönəlir.</p>
  <p>İlahiyyatda həmişə <em>təbii, elmi teologiya</em> ilə Allahdan
    ilhamlanmış teologiya<em>, vəhy teologiyası</em> arasında fərq
    qoyulurdu. Vəhy teologiyası Müqəddəs Kitabın səhifələrindəki
    peyğəmbərlərin sözləri, ən əsası da İsa Məsihdə Allahın bizə verdiyi
    həqiqətlə əlaqədardır. Təbii, elmi ilahiyyat insanın yaşadığı dünyanı
    təhlil edərək ağlı ilə çata biləcəyi həqiqətlə əlaqədardır. Bəs biz
    dünyamızda <em>Allahın sözünü, loqosu</em> və <em>ağlını</em> necə görə
    bilərik?</p>
  <p>a) Biz dünya nizamına nəzər salmalıyıq. Yunanlar həmişə belə hesab
    edirdilər ki, harada nizam varsa, orada ağıl var. Dünyamıza nəzər
    salanda, orada heyrətamiz bir nizam görürük. Suyun dövri olaraq axması
    və çəkilməsi həmişə öz vaxtında baş verir; əkin-biçin, yay-qış,
    gecə-gündüz öz axarı ilə davam edir. Təbiətdə böyük bir nizam mövcuddur.
    Buna görə də bunun arxasında ağılın dayanması aydın məsələdir. Üstəlik,
    bu ağıl insan ağlından üstün olmalıdır. Çünki o, insan ağlının heç vaxt
    edə bilməyəcəyi nəticələrə nail olur. İnsan gündüzü gecəyə, gecəni
    gündüzə çevirə bilməz. İnsan cücərə bilən toxum yarada bilməz. İnsan
    canlı varlıq yarada bilməz. Dünyada nizam varsa, onun arxasında ağıl
    dayanır. Bu nizamda insan ağlından kənar bir şey varsa, onda o, daha
    yüksək və insan ağlının çatmadığı yerdə olmalıdır. Beləliklə, biz Allaha
    gəlib çatdıq. Dünyamıza nəzər salmaq — onu yaradan Allahla üz-üzə gəlmək
    deməkdir.</p>
  <p>b) Biz <em>səmaya</em> nəzər salmalıyıq. Bu heyrətamiz nizam heç bir
    yerdə göy cisimlərinin hərəkətində olduğu qədər aydın görünmür.
    Astronomlar deyirlər ki, səmadakı ulduzların sayı dəniz sahilindəki qum
    dənələri sayı qədərdir. Gəlin bunu bizim dilimizlə ifadə edək. Təsəvvür
    edin ki, səmada yol hərəkətinin tənzimlənməsi problemi var. Amma səma
    cisimləri onun müəyyən etdiyi cığırları və marşrutları izlədiyinə görə
    yollarını azmır. Astronom istənilən planetin yerini dəqiq müəyyən edə
    bilər. Astronom yüz illər öncədən günəş tutulmasının nə vaxt baş
    verəcəyini təxmin edə və müddətini saniyəsinə qədər hesablaya bilər. Bir
    nəfər deyirdi ki, astronom ateist ola bilməz. Göyə nəzər salanda, o,
    Allahı görür.</p>
  <p>c) Biz <em>özümüzə</em> baxmalıyıq. Düşünmək, təhlil etmək və bilmək
    qabiliyyətini haradan əldə etmişik? Yaxşı və şəri bilməyimiz haradandır?
    Ən zalım cani qəlbinin dərinliyində pislik etdiyini haradan bilir? Alman
    filosofu Kant bir dəfə demişdi ki, Tanrının varlığına onu iki fakt
    inandırır: başının üstündəki ulduzlu səma və qəlbində olan əxlaq qanunu.
    Bu həyatı, zehni özümüz özümüzə verməmişik: onu özümüzdən kənar hansısa
    qüvvədən almalı idik.</p>
  <p>Peşmanlıq, günahkarlıq hissi və vicdan əzabını haradan almışıq? Nə
    üçün yalnız öz mənfəətimizi güdəndə özümüzü rahat hiss edə bilmirik?
    İçimizə nəzər saldıqda Roma imperatoru və filosofu Mark Avrelinin
    adlandırdığı «içimizdəki tanrı»nı, Roma stoik-filosofu Senekanın isə
    adlandırdığı «qəlbimizdə məskən salan müqəddəs ruh»u görürük. İnsan
    Allaha istinad etmədən öz varlığını izah edə bilməz.</p>
  <p>d) Biz <em>geriyə</em> baxmalıyıq. Böyük tarixçi C.A.Froud
    (1818-1898) bir dəfə demişdi ki, bütün tarix qüvvədə olan əxlaq
    qanununun bariz nümunəsidir. İngilis yazıçısı Ridyard Kiplinqin yazdığı
    kimi:</p>
  <p>Təəssüf ki, bizim dünənki bütün parlaqlığımız</p>
  <p>Ninevaya və Tirə bərabər olacaq!</p>
  <p>Tarix göstərir ki, mənəvi tənəzzül həmişə milli tənəzzüllə yanaşı
    gedir. İngilis yazıçısı və dramaturqu Bernard Şou deyirdi: «Heç bir xalq
    öz tanrılarını itirməyib». Bütün tarix açıq şəkildə göstərir ki, dünyada
    Tanrı var. Ancaq hər kəs Allah kəlamının bu təsirini görə bilsə də,
    çoxları bunu heç vaxt görməyib».</p>
</blockquote>
<h2 id="dərk-olunmamiş-yəhya-110-11-ardı">DƏRK OLUNMAMIŞ (Yəhya 1:10-11
  (ardı)) </h2>
<blockquote>
  <p>2. Budur, Allahın yaradan və yönləndirən <em>Kəlamı</em> dünyaya
    İsanın timsalında insan şəklində gəldi. Yəhya deyir ki, İsa Öz diyarına
    gəldi, amma soydaşları Onu qəbul etmədi. Yəhya bununla nə demək istəyir?
    O demək istəyir ki, Allahın Kəlamı bu dünyada Romaya, Yunanıstana,
    Misirə və ya şərq ölkələrinə gəlmədi. <em>O, İsrailə gəldi</em>. İsrail
    Allahın seçilmiş torpağı, yəhudilər isə Allahın seçilmiş xalqı idi. Bu
    torpaq və bu xalq haqqında deyilənlər Əhdi-Ətiqdəki mətnlərdən aydın
    görünür. İsrail dəfələrlə müqəddəs torpaq adlanır (<em>Zəkəriyyə 2:12;
      2Makkabilər 1:7; Hikmət Kitabı 12:3</em>).</p>
  <p>Allah İsrail haqqında <em>Mənim torpağım</em> deyə danışır (<em>Huşə
      9:3; Yeremya 2:7; 16:18; Levililər 25:23</em>). O, İsrail xalqını <em>Öz
      mülkü, Öz irsi</em> adlandırır (<em>Çıxış 19:5; Zəbur 135:4</em>).
    Yəhudilər <em>Rəbbin müqəddəs xalqı, Onun xalqı</em> adlanır
    (<em>Qanunun Təkrarı 7:6</em>; <em>14:2; 26:18</em>). İsrail <em>Rəbbin
      payı</em> adlanır (<em>Qanunun Təkrarı 32:9</em>).</p>
  <p>İsa Allahın torpağı olan bir ölkəyə və Allahın xalqı olan bir xalqın
    yanına gəldi. Əslində, İsa xalqın yanına gələndə, insanlar Onu sevinclə
    qarşılamalı idilər, qapılar Onun qarşısında taybatay açılmalı idi. Onu
    evinə qayıdan sərgərdan kimi, yaxud evinə qayıdan Padşah kimi
    qarşılamalı idilər. <em>Lakin onlar İsanı rədd etdilər</em>. Onu səcdə
    ilə deyil, nifrətlə qarşıladılar.</p>
  <p>Xüsusi tapşırıq üçün seçilmiş və bu tapşırığı yerinə yetirməkdən
    boyun qaçıran bir xalqın faciəsi də elə bundadır.</p>
  <p>Elə olur ki, valideynlər oğluna və ya qızına həyatda ən yaxşı
    imkanları vermək, onları xüsusi bir işə hazırlamaq üçün çox şeyə qənaət
    edir, pul toplayır və qurban verirlər. Vaxt gəlib çatanda isə uşaqlar bu
    fürsətdən imtina edirlər, yaxud ondan faydalana, istifadə edə bilmirlər.
    Ən böyük faciə də elə budur, eynilə Allahın başına gələn kimi.</p>
  <p>Amma Allahın Öz işləri üçün yalnız İsrail xalqını hazırladığını
    düşünmək səhv olardı. Allah bu dünyada hər kişini, hər qadını və hər
    uşağı hansısa bir xidmətə hazırlayır. Çirkin şeylərə baxmaqdan imtina
    edən bir qız haqqında hekayə var. Ondan bu davranışının səbəbini
    soruşanda o, belə cavab verib: «Bir gün həyatıma gözəl bir şey gələcək
    və mən buna hazır olmaq istəyirəm». Faciə odur ki, insanların çoxu
    Allahın onlara tapşırdığı işi yerinə yetirməkdən imtina edir.</p>
  <p>Bunu başqa cür də ifadə etmək olar. Onda vəziyyət daha aydın təsvir
    olunar. Yalnız çox az adam öz çağırışını yerinə yetirir. Bu isə
    tənbəllik, laqeydlik, qorxaqlıq, intizamsızlıq və ya özünə laqeydlik,
    ikinci dərəcəli və ya təsadüfi həvəs səbəbindən baş verir. Dünya öz
    imkanlarını qiymətləndirə bilməyən insanlarla doludur. Düşünmək lazım
    deyil ki, Allah bizim üçün ancaq bütün bəşəriyyətin xeyrinə olacaq və
    hamıya məlum olacaq böyük işlər və nailiyyətlər hazırlayıb. Ola bilsin,
    bizim vəzifəmiz uşağa həyatı, ümumiyyətlə, ona lazım olan hər şeyi
    öyrətməkdir; həyatı boşa getməsin deyə həlledici anda ona lazımi sözü
    demək və təsir göstərməkdir. Bəlkə də bizim vəzifəmiz çox kiçik bir işi
    ən yaxşı şəkildə etməkdir; bəlkə də əllərimizlə, sözlərimizlə,
    düşüncələrimizlə kiminsə həyatına təsir etməkdir. Məsələ burasındadır
    ki, Allah bizi qazandığımız təcrübələrlə <em>hansısa</em> xidmətə
    hazırlayır. Çoxları onlara tapşırılan vəzifədən imtina edir və ya bu
    çağırışdan belə xəbəri olmur.</p>
  <p>«Öz diyarına gəldi, amma soydaşları Onu qəbul etmədi» — bu sadə
    cümlədə çox böyük məna və duyğu var. O dövrdə bəziləri İsaya qarşı belə
    etdilər. Bu gün də Ona qarşı belə edənlər var.</p>
</blockquote>
<h2 id="allahin-övladlari-yəhya-112-13">ALLAHIN ÖVLADLARI (Yəhya
  1:12-13)</h2>
<blockquote>
  <p>Amma hamı İsadan üz döndərmədi. Onu qəbul edənlər də oldu. İsa
    belələrinə Allahın övladları olmaq səlahiyyəti verdi. Sözün əsl
    mənasında olmasa da, müəyyən mənada insan, həqiqətən də, Allahın
    övladıdır. Müəyyən mənada o, Allahın övladı <em>olmalıdır</em>. Buna
    görə biz yalnız insani nöqteyi-nəzərdən müzakirə edəcəyik, çünki biz
    yalnız insan kimi düşünə bilərik.</p>
  <p>İki növ övlad var. Məsələn, evinə heç nə vermədən evindəki hər şeydən
    istifadə edənlər. Valideynlər övladlarına həyatda hər şeyin ən yaxşısını
    vermək üçün çox çalışır, fədakarlıq edirlər. Övladları isə bunu adi hal
    kimi qəbul edirlər. Onlar buna layiq olmağı və ya əvəzini ödəməyi
    ağıllarından belə keçirmirlər. Ata evini tərk edərkən valideynləri ilə
    münasibət saxlamağa cəhd etmirlər. Ailəsi onlar qarşısında öz vəzifəsini
    yerinə yetirib və artıq onlara ailə lazım deyil. Onlar valideynləri ilə
    hər hansı bir əlaqə saxlamaq və ya onlara övlad borcunu ödəmək haqqında
    düşünmürlər. Əslində isə onlar həyatlarını və malik olduqları hər şeyi
    valideynlərinə borcludurlar. Amma onlarla valideynləri arasında heç bir
    sevgi və yaxınlıq bağı yoxdur. Valideynləri sevgi ilə onlara hər şeyi
    verdilər, amma övladları valideynlərinə heç nəyi qaytarmırlar.</p>
  <p>Amma elə övladlar da var ki, bütün həyatı boyu valideynlərinin onlar
    üçün etdiklərini unutmurlar. Onlar öz minnətdarlıqlarını göstərmək üçün
    əllərindən gələni edir, valideynlərinin onları görmək istədiyi kimi
    olmağa çalışırlar. İllər keçdikcə onlar valideynlərinə daha da
    yaxınlaşır, valideyn-övlad münasibətləri dostluq və yoldaşlığa çevrilir.
    Belə uşaqlar ata evini tərk edəndə onları bu evə bağlayan bağları
    qırmır, valideyn qarşısında borclarını həmişə xatırlayırlar. Birinci
    halda, uşaqlar böyüdükcə valideynlərindən getdikcə uzaqlaşırlar,
    ikincisində isə getdikcə onlara <em>yaxınlaşırlar</em>. Hər iki halda
    söhbət övladlardan gedir, amma onlar tamamilə fərqlidirlər. İkinci halda
    olan övladlar birincilərin heç vaxt olmadığı övlad <em>olurlar</em>.</p>
  <p>Bunu başqa bir misalla da göstərmək olar. Tanınmış professora onun
    tələbəsi olduğunu iddia edən gənc alimin adı veriləndə, professor belə
    cavab vermişdir: «Ola bilsin, o mənim mühazirələrimdə iştirak edib,
    lakin mənim tələbəm olmayıb». Professorun mühazirə zalında oturmaqla
    onun tələbəsi olmaq arasında böyük fərq var. Həyatda ünsiyyət qurmadan
    təmas, yoldaşlıq etmədən münasibətlər ola bilər. Bütün insanlar Allahın
    övladlarıdır. Onlar Allaha onları yaratdıqlarına və həyatlarını
    qoruduğuna görə borcludurlar. Lakin yalnız bir neçəsi Allahla yaxın və
    dərin münasibətlər sayəsində Onun övladları olurlar.</p>
  <p>Müjdəçi deyir ki, Allahla belə yaxın münasibət yalnız İsa Məsih
    vasitəsilə ola bilər. Yəhya «Onlar nə qandan, nə bəşər arzusundan, nə də
    kişi istəyindən deyil» deməklə, yəhudilərin uşağın ata toxumu ilə ana
    qanının birləşməsindən doğulması fikrini nəzərdə tutur. Yəhya deyir ki,
    Allahla münasibətlər qan əlaqəsinə əsaslanmır, onlar insan istəyindən və
    ya insan iradəsindən yaranmayıb. Bu münasibətlər yalnız Allahdan gəlir.
    Biz özümüz Allahın övladları ola bilmərik — yalnız Allahın bizə təklif
    etdiyi münasibətləri qura bilərik. İnsan öz iradəsi ilə Allahla dostluq
    əlaqəsinə girə bilməz. Bu onun ixtiyarında deyil. Çünki insanla Allah
    arasında böyük uçurum var. İnsan yalnız Allah Özü bu yolu onun üzünə
    açandan sonra Onunla dostluq əlaqəsi qura bilər.</p>
  <p>Gəlin bir daha insan analogiyasından istifadə edək: sadə bir adam bu
    dünyanın padşahına və ya başqa güclü adamına dostluğunu təklif edə
    bilməz. Ümumiyyətlə, əgər belə bir dostluq yaranarsa, bu, tamamilə güclü
    tərəfin iradəsindən asılıdır. Eyni şey bizim Allahla münasibətimizə də
    aiddir. Biz öz iradəmizlə və ya nailiyyətlərimizlə Allahla yoldaşlıq
    münasibətləri qura bilmərik. Çünki biz insan, O isə Allahdır. Biz yalnız
    Allah Öz böyük mərhəməti ilə bizə iltifat edib Özünə tərəf yol açanda,
    Onunla yoldaşlıq münasibətinə girə bilərik.</p>
  <p>Ancaq burada da insan analogiyasını görmək lazımdır. Biz Allahın bizə
    təklif etdiklərini qəbul etməliyik. Ata oğluna öz sevgisini,
    məsləhətini, dostluğunu təklif edə bilər. Lakin oğul bütün bunlardan
    imtina edib öz yolu ilə gedə bilər. Allahla münasibətimizdə də belədir:
    Allah bizə Onun övladları olmaq səlahiyyəti, imkanı verir, amma insanlar
    həmişə Onun təklifini qəbul etmirlər.</p>
  <p>Əgər biz İsa Məsihin adına iman ediriksə, onda belə bir təklifi qəbul
    etmiş oluruq. Bəs bunun mənası nədir? Yəhudi dünyagörüşündə <em>ad</em>
    sözü bizim üçün qəribə bir məna kəsb edir. Bu ifadə ilə yəhudilər
    insanın hansı adla tanındığını deyil, adamlara məlum olan xasiyyətini,
    təbiətini, davranışlarını başa düşürdülər.</p>
  <p>Məsələn, məzmurçu <em>Zəbur 9:10</em>-da deyir: «<em>İsmini</em>
    tanıyanlar Sənə güvənir». Aydın məsələdir ki, bu, Yehova Allahın adını
    bilənlərin Ona güvənəcəyi demək deyil. Bu o deməkdir ki, Allahın
    xasiyyətini, Allahın təbiətini, Allahın necə olduğunu bilənlər Ona
    güvənməyə hazırdırlar və Ona güvənməkdən şaddırlar. <em>Zəbur
      20:7</em>-də məzmurçu deyir: «Bəziləri döyüş arabaları, bəziləri atları
    ilə öyünür, bizsə Allahımız Rəbbin adı ilə öyünürük». Burada da aydın
    məsələdir ki, biz Allahın adının Yehova olması ilə öyünmürük. Bu o
    deməkdir ki, bəzi adamlar insan imkanlarına güvənir, biz isə Allaha
    arxalanırıq, çünki biz Onun necə olduğunu bilirik.</p>
  <p>İsanın adına inanmaq isə — Onun Kim olduğuna inanmaq deməkdir, yəni
    O, xeyirxahlığın, sevginin, zərifliyin və xidmətin təcəssümüdür.
    Yəhyanın söylədiklərinin mahiyyəti ondan ibarətdir ki, biz İsada Allahın
    ağlının təzahürünü, Onun insanlara münasibətini görürük. Buna inanmaqla
    biz Allahın da İsanın yer üzündə olduğu kimi olduğuna inanırıq. İsanın
    adına inanmaq — Allahın Onun kimi olduğuna inanmaqdır. Yalnız buna
    inanmaqla biz Allaha tabe olub Onun övladları ola bilərik. Əgər biz
    İsada Allahın necə olduğunu görməsəydik, heç vaxt Allahın övladları ola
    biləcəyimizi düşünməyə belə cəsarət etməzdik. Allahın övladları olmaq
    səlahiyyəti bizə İsanın kim olduğunu dərk etməklə verilir.</p>
</blockquote>
<h2 id="kəlam-bəşər-olub-yəhya-114">KƏLAM BƏŞƏR OLUB (Yəhya 1:14)</h2>
<blockquote>
  <p>Biz elə bir hissəyə gəlib çatmışıq ki, Yəhya Müjdəni bundan ötrü
    yazıb. O, qüdrətli, yaradan və dinamik olan Allah Kəlamı haqqında
    düşünür və danışırdı. O Kəlam ki Allahın yaradılışda köməkçisi olub. O
    Kəlam ki kainata və insan şüuruna nizam-intizam gətirir. Bu fikir
    yəhudilər və yunanlara yaxşı məlum idi. Bununla yanaşı müjdəçi birdən ən
    heyrətamiz və inanılmaz bir fikir deyir: «Dünyanı yaradan həmin Kəlam,
    dünyanın nizamını yönləndirən həmin Ağıl Bəşər oldu. Biz də Onu öz
    gözümüzlə gördük». Burada Yəhya <em>gördük</em> kimi tərcümə olunan
    <em>feasfay</em> sözündən istifadə edir. Bu söz Əhdi-Cədiddə iyirmi
    dəfədən çox istifadə olunur. Hər dəfə də ruhani görmə deyil, <em>fiziki
      görmə</em> mənasında işlədilir. Yəhya bəyan edir ki, Kəlam, həqiqətən,
    dünyaya İnsan şəklində gəlib və bütün insanlar Onu öz gözləri ilə
    görüblər. O deyir: «Əgər siz bu yaradıcı Kəlamın, bu idarə edən Ağılın
    nə olduğunu görmək istəyirsinizsə, onda Nazaretli İsaya baxın».
  </p>
  <p>Məhz burada Yəhyanın yolu özündən əvvəlki ideya və dünyagörüşündən
    ayrılır. Yəhyanın Müjdəsini yazdığı yunan dünyası üçün bu fikir tamamilə
    yeni idi. İmanlı Cəmiyyətinin görkəmli ağsaqqallarından biri olan Avreli
    Avqustin<a href="#fn11" class="footnote-ref" id="fnref11" role="doc-noteref"><sup>11</sup></a> sonralar deyirdi ki,
    o, məsihçiliyi
    qəbul etməmişdən əvvəl bir çox bütpərəst filosofların əsərlərini oxuyub
    öyrənmişdi. Həmin əsərlərdə çox şey tapmışdır, lakin Kəlamın bəşər
    olması fikrinə heç vaxt rast gəlməmişdir.</p>
  <p>Yunanların fikrincə, bu, inanılmaz bir şey idi. Yunanların inana
    biləcəyi ən son şey — Tanrının insan şəklini ala biləcəyi anlayışı idi.
    Yunanlara görə, bədən şər idi, ruhun zəncirləndiyi və sıxıldığı bir
    zindan, bir məzar idi.</p>
  <p>Qədim müdrik yunan tarixçisi Plutarx inanmırdı ki, Tanrı bizim
    dünyamızda baş verən hadisələri birbaşa istiqamətləndirə və idarə edə
    bilər. Onun fikrincə, Tanrı bunu vasitəçilər və köməkçiləri vasitəsilə
    etməli idi. Çünki Plutarxın fikrincə, Allahı dünyaya və dünyəvi işlərə
    cəlb etmək əsl küfr olardı. İsgəndəriyyəli Filon da heç vaxt belə söz
    deməzdi. O deyirdi: «Allahın həyatının bizimlə heç bir əlaqəsi yoxdur.
    O, insan bədəninin ehtiyacları səviyyəsinə enə bilməzdi». Böyük Roma
    stoik-filosofu imperator Mark Avreli bədəni ruhla müqayisə edəndə,
    bədənə xor baxırdı. «...bədəninə laqeyd yanaş: o, yalnız qandan və
    sümüklərdən, sinirlərin, damarların və arteriyaların ölümcül
    toxumalarından ibarətdir». «Bütün bədən tez məhz olur».</p>
  <p>Burada isə heyrətamiz yeni bir şey var idi: Allah İnsan ola bilər və
    O, İnsan oldu. Allah yaşadığımız həyata daxil ola bilər; əbədiyyət
    zamana müdaxilə edə bilər; Yaradan Özünü elə bir formada izhar edə bilər
    ki, insanlar Onu həqiqətən öz gözləri ilə görə bilsinlər.</p>
  <p>İnsan şəklində gələn Tanrı anlayışı o qədər heyrətamiz idi ki, hətta
    İmanlı Cəmiyyətində buna inana bilməyən insanlar var idi. Yəhya deyir
    ki, Kəlam <em>sark</em> oldu. Paul isə tez-tez <em>bədən</em>
    adlandırdığını — bütün zəiflikləri və günaha meyli ilə insan təbiətini
    izah etmək üçün <em>sark</em> sözündən istifadə edir. Bu sözü Allaha
    münasibətdə işlətmək fikri insanları heyrətə gətirdi. Məhz buna görə də
    İmanlı Cəmiyyətində <em>doketist</em> adlanan insanlar meydana
    çıxdı.</p>
  <p>Yunan dilində <em>dokein</em> sözü <em>mövcud kimi görünən</em>
    deməkdir. Bu insanlar İsanın yalnız bir illüziya, kabus olduğuna
    inanırdılar. Onlar hesab edirdilər ki, İsanın insan bədəni həqiqi bədən
    deyil; əslində, O, aclıq, yorğunluq, kədər və ağrı hiss edə bilməzdi; O,
    insan kimi görünsə də, əslində, bədənsiz olan bir ruhdur.</p>
  <p>Bu səbəbdən Yəhya birmənalı olaraq özünün Birinci Məktubunda bu
    insanlar haqqında belə yazmışdır: «Allahın Ruhunu bundan tanıya
    bilərsiniz: İsa Məsihin cismən gəldiyini iqrar edən hər ruh Allahdandır,
    İsanı iqrar etməyən hər ruhsa Allahdan deyil. Bu, «Məsih əleyhdarı»nın
    ruhudur ki, bu ruhun gələcəyini eşitmisiniz və indi də artıq dünyadadır»
    (<em>1Yəhya 4:2-3</em>).</p>
  <p>Aydındır ki, bu bidət İsanın, sözün tam mənasında, insan olduğunu
    iddia etməkdən imtina edən bir növ yalançı ehtiramın məhsulu idi.
    Yəhyanın fikrincə, həmin bidət məsihçi Xoş Xəbərinə tamamilə zidd
    idi.</p>
  <p>Bu gün də bəzən elə olur ki, biz İsanın İlahiliyi haqqında
    danışarkən, Onun, sözün əsl mənasında, insan olduğunu unuduruq.
    <em>Kəlam bəşər oldu</em> — ifadəsi, bəlkə də, İsanın insan təbiətini
    Əhdi-Cədidin başqa heç bir yerində bu cür möcüzəvi şəkildə elan etmir.
    İsa Məsihdə biz insanda təcəssüm edən Allahın yönləndirən Ağlını,
    yaradıcı Kəlamını gördük. Əgər Allah insan olsaydı, bu həyatı necə
    yaşayacağını bizə İsa göstərdi. Əgər İsa Məsih haqqında deyəcək bir
    sözümüz qalmasaydı, yenə də deyə bilərdik ki, O bizə yaşamalı olduğumuz
    həyatı Allahın necə yaşayacağını göstərdi.
  </p>
</blockquote>
<h2 id="kəlam-bəşər-oldu-yəhya-114-ardı">KƏLAM BƏŞƏR OLDU (Yəhya 1:14
  (ardı))</h2>
<blockquote>
  <p>Sözügedən ayə, demək olar ki, bütün Əhdi-Cədidin ən möhtəşəm
    ayəsidir. Buna görə də onda olan xəzinəni daha yaxşı dərk etmək üçün
    onun öyrənilməsinə kifayət qədər vaxt ayırmalıyıq.</p>
  <p>Biz artıq gördük ki, Yəhya daim müəyyən açar sözlərdən istifadə edir.
    Biz bunları Müjdənin əsas mövzuları adlandırardıq. Budur, daha üç belə
    açar söz.</p>
  <p>1. <em>Lütf</em>. Bu sözdə iki əsas fikir mövcuddur.</p>
  <p>a) Lütf sözü — qətiyyən layiq olmadığımız, heç vaxt layiq ola
    bilməyəcəyimiz və ya öz gücümüzlə əldə edə bilməyəcəyimiz fikri ehtiva
    edir. Allahın insanlar üçün yaşamaq və onlar uğrunda ölməkdən ötrü yer
    üzünə gəlməsi faktı artıq buna layiq olmadığımızı göstərir: bu, sırf
    Allahın məhəbbətinin aktıdır. Lütf sözü eyni zamanda insanın aciz
    yoxsulluğunu və Allahın sonsuz xeyirxahlığını vurğulayır.</p>
  <p>b) Lütf sözü özlüyündə gözəllik ideyasını ehtiva edir. Müasir yunan
    dilində bu söz <em>cazibə</em>, <em>füsunkarlıq</em> deməkdir. İsada biz
    Allahın mükəmməl cazibəsini görürük. Əvvəllər insanlar Allahı qüdrətli,
    əzəmətli, səlahiyyətli və cəzalandıran kimi təsvir edirdilər. Onlar
    Allahın qüdrətini istənilən yad qüvvəni və üsyanı əzə bilən kimi
    təsəvvür edirdilər. İsa Məsihdə isə insanlar Allahın mükəmməl cazibəsini
    gördülər.</p>
  <p>2. İkinci söz — <em>həqiqətdir</em>. Bu söz dördüncü Müjdədə aparıcı
    sözlərdən biridir. Biz bu sözə tez-tez rast gəlirik. Gəlin müjdəçi
    Yəhyanın İsa və həqiqət haqqında dediklərini ümumiləşdirək.</p>
  <p>a) İsa — həqiqətin təcəssümüdür. O dedi: «Mən... həqiqətəm»
    (<em>14:6</em>). Həqiqəti görmək üçün İsaya baxmaq lazımdır: bu, sadə
    ağıl və sadə insan üçün dərkedilməz bir şeydir. Mücərrəd ideyaları çox
    az adam başa düşə bilir. Əksər insanlar isə təsvir və mənzərələrlə
    düşünür. Həqiqət haqqında çox mübahisə edib, düşünmək olar. Amma gözəl
    insanı göstərib bunun gözəllik <em>olduğunu</em> deyəndə, onda hər şey
    aydın olur.</p>
  <p>İnsanlar Allah haqqında düşünməyə başlayandan bəri Onun Kim və necə
    olduğunu konkret şəkildə formalaşdırmağa çalışırdılar. Amma onların zəif
    düşüncələri arzuolunan tərifə yaxınlaşa bilmədi. Bu barədə düşünməyi
    dayandırıb, sadəcə İsa Məsihə baxıb belə demək lazımdır: «Allah Onun
    kimidir». İsa yalnız Allah haqqında danışmaq üçün deyil, insanlara
    Allahın necə olduğunu göstərmək üçün gəldi ki, hətta ən sadə düşüncəli
    insan belə Allahı ən dahi filosof kimi yaxından tanısın.</p>
  <p>b) İsa — həqiqəti insanlara çatdıran vasitəçidir. İsa şagirdlərinə
    dedi ki, əgər onlar Onun sözündə qalsalar, həqiqəti dərk edəcəklər
    (<em>8:32</em>). O, Ponti Pilata dünyaya həqiqətə şəhadət etmək üçün
    gəldiyini söylədi (<em>18:37</em>). İnsanlar çətin anlarında onlara
    doğru yolu göstərən müəllim və təbliğatçıların yanına axın edəcəklər.
    İsa aydınlıq gətirəndir. O, həyatın yolayrıcında qalana doğru yolu
    göstərəndir. O, çətin problemlər qarşısında düzgün qərar qəbul etmək
    bacarığı verəndir. O bizi yoldan çıxaran səslər arasında nəyə
    inanıb-inanmayacağımızı deyəndir.</p>
  <p>c) İsa bu dünyanı cismani olaraq tərk etsə də, bizi həqiqətə aparan
    Ruhunu qoyub getdi (<em>14:17; 15:26; 16:13</em>). O bizə təkcə nəyi
    necə etmək barədə göstərişlər verən bir təlimat kitabı qoymadı, həm də
    Öz Ruhunu qoyub getdi. Bu gün də biz birbaşa nəyi necə edəcəyimizi Ondan
    soruşa bilərik, çünki Onun Ruhu hər addımımızda bizi müşayiət edir.</p>
  <p>d) Həqiqət bizi azad edir (<em>8:32</em>). Həqiqət həmişə bir növ
    rahatlıq və azadlıq gətirir. Sərbəst şəkildə məsələnin dərinliyinə
    varmağa çalışan uşaq çox vaxt onun haqqında qəribə və yanlış fikirlərə
    qərq olur, bu da onda qorxu yaradır. O, yalnız bütün həqiqəti biləndən
    sonra qorxudan azad olur. İnsana elə gələ bilər ki, o xəstədir. Sonra
    həkimə müraciət edir. Həkim, həqiqətən də, onda bir xəstəlik tapsa da,
    o, rahat olur və ona əzab verən naməlum qorxulardan azad olur. İsanın
    bizə bəxş etdiyi həqiqət bizi Allahdan uzaqlaşmaqdan, məyusluqlardan,
    bütün zəifliklərdən və qorxu hissindən azad edir. İsa Məsih yer üzündə
    ən böyük Xilaskardır.</p>
  <p>e) Həqiqət düşmənin qəzəbinə səbəb olur. İnsanlar İsanı öldürmək
    istəyirdilər, çünki O onlara həqiqəti söyləmişdir (<em>8:40</em>).
    Həqiqət bir insanı mühakimə edə, onun nə qədər yanıldığını göstərə
    bilər. Kinik-filosoflar deyirdilər ki, «Həqiqət xəstə gözə işıq kimi
    təsir edir». Tənqidçilər deyirdilər ki, heç kimi qəzəbləndirməyən
    müəllim heç kimə yaxşılıq etməyib. İnsanlar həqiqətə göz yuma,
    zehinlərini bağlaya, onlara həqiqəti deyəni öldürə bilərlər — amma
    həqiqət — həqiqət olaraq qalır.</p>
  <p>f) Həqiqət çox vaxt qəbul edilmir (<em>8:45</em>). İnsanın həqiqəti
    qəbul etməməsinin iki əsas səbəbi var: ya bu, həqiqətə oxşamır, ya da
    insan yarım həqiqətinə o qədər qapılıb ki, ondan ayrıla bilmir. Çox vaxt
    yarım həqiqətlər — həqiqətin ən qatı düşməni olur.</p>
  <p>g) Həqiqət — mücərrəd bir şey deyil: insan həqiqətə uyğun hərəkət
    etməlidir (<em>3:21</em>). Həqiqət ağılla dərk edilməli, ürəklə qəbul
    edilməli və həyatda tətbiq olunmalıdır.</p>
</blockquote>
<h2 id="kəlam-bəşər-olub-yəhya-114-ardı">KƏLAM BƏŞƏR OLUB (Yəhya 1:14
  (ardı))</h2>
<blockquote>
  <p>Hətta bütün ömür boyu bu ayəni öyrənməklə belə, onda olan bütün
    həqiqətləri dərk etmək olmaz. Biz artıq iki açar sözə nəzər saldıq. İndi
    isə gəlin üçüncüyə — <em>ehtişam</em> sözünə keçək. Yəhya bu sözü İsa
    Məsihə münasibətdə tez-tez istifadə edir. Biz əvvəlcə onun Məsihin
    ehtişamı haqqında nə dediyinə baxacağıq, sonra onun bununla nə demək
    istədiyini araşdıracağıq.</p>
  <p>1. İsa Məsihin həyatı ehtişamın təzahürü idi. Qalileyanın Qana
    şəhərində ilk möcüzəni — suyu şəraba çevirən İsa, Yəhyanın dediyinə
    görə, Öz izzətini üzə çıxardı (<em>2:11</em>). İsanı görmək, Onun
    səlahiyyətini, gücünü və məhəbbətini hiss etmək — Onun izzətini görmək
    deməkdir.</p>
  <p>2. İsanın izhar etdiyi izzət — Allahın izzətidir. O, insanlardan
    izzət qəbul etmirdi (<em>5:41</em>). O Özü üçün deyil, Onu Göndərən üçün
    izzət axtarırdı (<em>7:18</em>). Onu isə Atası izzətləndirdi
    (<em>8:50-54</em>). Lazarın dirilməsində də İsa Allahın izzətini görür
    (<em>11:4</em>). Lazarın dirilməsi Allahın izzəti üçün idi ki, Allahın
    Oğlu onun vasitəsilə izzətlənsin (<em>11:4</em>). İsada olan və Onun
    vasitəsilə izhar olunan izzət — Allahın izzətidir.</p>
  <p>3. Lakin bununla belə, bu izzət yalnız Ona — İsaya məxsus idi. Sona
    yaxınlaşdıqca İsa dua etdi ki, Allah dünya yaranmazdan əvvəl Onun
    yanında olarkən malik olduğu izzəti İsaya versin (<em>17:5</em>). O,
    başqasının nuru ilə parlamır, Onun izzəti Ona məxsusdur, Onun
    haqqıdır.</p>
  <p>4. İsa Öz izzətini şagirdlərinə verdi. O, Atanın Ona verdiyi izzəti
    şagirdlərinə verdi (<em>17:22</em>). İsa sanki Allahın izzətinə şərik
    idi, Onun şagirdləri isə sanki Onun izzətinə şərik idilər. İsanın
    dünyaya gəlişi — Allahın izzətinin insanlara gəlişidir.</p>
  <p>Yəhya bununla nə demək istəyir? Bu suala cavab vermək üçün biz
    Əhdi-Ətiqə müraciət etməliyik. Yəhudilər üçün <em>mövcud olan</em>
    mənasını verən <em>şekinah</em> anlayışı çox dəyərli idi. Bu söz
    insanlar arasında Allahın gözlə görünən varlığını bildirmək üçün
    istifadə edilmişdir. Biz dəfələrlə Əhdi-Ətiqdə insanların Allahın
    izzətini gördüklərini oxuyuruq. Sina səhrasında İsrail övladları göydən
    manna almazdan əvvəl «səhraya baxıb Rəbbin əzəmətinin buludda
    göründüyünü gördülər» (<em>Çıxış 16:10</em>). Yəhudilər On Əmri almazdan
    əvvəl «Rəbbin izzəti Sina dağının üstündə məskən saldı» (<em>Çıxış
      24:16</em>). Hüzur Çadırı tikilib təqdis olunanda «Rəbbin izzəti məskəni
    doldurdu» (<em>Çıxış 40:34</em>). Süleyman peyğəmbərin tikdirdiyi Rəbbin
    Məbədinin açılışında kahinlər ibadət etmək üçün orada dayana bilmədilər,
    çünki «Rəbbin izzəti Onun məbədini doldurmuşdu» (<em>1Padşahlar
      8:11</em>). Yeşaya peyğəmbər Məbəddə görüntü görərkən, mələklərdən
    ibarət xorun «bütün yer üzü Onun əzəməti ilə doludur» mahnısını eşitdi
    (<em>Yeşaya 6:3</em>). Yezekel peyğəmbər «Rəbbin izzətinə bənzər bir
    görüntü» gördü (<em>Yezekel 1:28</em>). Əhdi-Ətiqdə Rəbbin izzəti
    insanlara Allah çox yaxın olanda gəlirdi.</p>
  <p>Allahın izzəti, sadəcə olaraq, Allahın hüzurunu ifadə edir. Yəhya
    hamıya yaxşı tanış olan nümunədən istifadə edir. Dünyəvi ata öz
    səlahiyyətini və izzətini böyük oğluna ötürür. Taxtın varisi — padşahın
    varisi atasının şöhrətinə bürünür. İsa ilə də belə oldu: O, bu dünyaya
    gələndə insanlar Onda Allahın nurunu və əzəmətini gördülər. Bu nurun
    mərkəzində isə məhəbbət dayanırdı. İsa bu dünyaya gələndə insanlar
    Allahın möcüzəsini gördülər. Bu möcüzə sevgi idi. İnsanlar gördülər ki,
    Allahın izzəti ilə Allahın sevgisi eynidir. Allahın izzəti şərq
    tiranının izzəti deyil, məhəbbətin nurudur. Biz bu nura qorxudan yox,
    heyranlıqla, heyrətlə və məhəbbətlə dolub-daşaraq səcdə edirik.</p>
</blockquote>
<h2 id="tükənməz-bütövlülük-yəhya-115-17">TÜKƏNMƏZ BÜTÖVLÜLÜK (Yəhya
  1:15-17)</h2>
<blockquote>
  <p>Dördüncü Müjdə elə bir vaxtda yazılıb ki, insanların Vəftizçi Yəhyanı
    öz düşüncələrində yüksək yerə qoymamalarını təmin etmək lazım idi. Biz
    artıq bunu əvvəlki hissələrdə gördük. Beləliklə, müjdəçi Yəhya bu
    hissəni Vəftizçi Yəhyanın ifadəsi ilə başlayır. O ifadə ki Vəftizçi
    Yəhya İsanı birinci yerə qoyur.</p>
  <p>Vəftizçi Yəhya bu barədə belə deyir: «Məndən sonra bir Şəxs gəlir ki,
    məndən üstündür, çünki məndən əvvəl var idi». Bunun bir neçə mənası ola
    bilər:</p>
  <p>a) İsa yaşca Vəftizçi Yəhyadan altı ay kiçik idi. Ola bilsin,
    Vəftizçi Yəhya bununla belə demək istəyirdi: «Məndən yaşca kiçik olan
    məni üstələyib».</p>
  <p>b) Ola bilsin, Vəftizçi Yəhya belə demək istəyirdi: «Mən İsadan əvvəl
    meydana çıxdım. O gəlməmişdən əvvəl mərkəzdə oldum. Lakin bütün
    fəaliyyətimin mahiyyəti o idi ki, Ona yol hazırlayım. Mən yalnız əsas
    qüvvələrin avanqardı<a href="#fn12" class="footnote-ref" id="fnref12" role="doc-noteref"><sup>12</sup></a> və
    Padşahın elçisiyəm».</p>
  <p>c) Amma ola da bilsin, Vəftizçi Yəhya daha dərin fikirlər ifadə edir:
    bəlkə o, ümumiyyətlə, keçici deyil, əbədiyyət baxımından düşünür. Ola
    bilsin ki, o, İsa haqqında əzəldən mövcud olan, yanında insanın nə
    nüfuzu, nə də əhəmiyyəti olan bir Şəxs kimi düşünür. Ola bilsin ki,
    Vəftizçi Yəhya bütün bu fikirləri düşünürdü. Hər halda, o öz
    əhəmiyyətini böyütmədi. Amma onun bəzi ardıcılları burada səhvə yol
    verdilər. Ən yüksək yer İsaya məxsusdur.</p>
  <p>Bundan başqa bu hissədə İsa haqqında üç böyük fikir ifadə
    edilmişdir.</p>
  <p>1. Hamımız Onun bütövlüyündən pay götürürük. Bütövlük kimi tərcümə
    olunan <em>pleroma</em> sözü <em>çox təsirli sözdür</em> və mənası
    Allahda olan hər şeyin cəmi deməkdir. Bu sözü Paul tez-tez işlədir. O,
    <em>Kolosselilərə 2:9</em>-da deyir ki, Allahın bütövlüyü bədəncə
    Məsihdə yaşayır. <em>Kolosselilərə</em> <em>1:19</em>-da isə o deyir ki,
    Onda tam <em>pleroma</em>, yəni Allahın bütövlüyü yaşayırdı. Paul
    bununla demək istəyir ki, İsada Allahın müdrikliyinin, qüdrətinin və
    məhəbbətinin bütün dolğunluğu yaşayır. İsanın tükənməzliyi məhz Allahdan
    qaynaqlanır. İnsan istənilən ehtiyacla Onun hüzuruna gələ və bu
    ehtiyacının qarşılığını ala bilər. İnsan istənilən ideya ilə İsaya
    müraciət edib, Onun vasitəsilə bu ideyanın tam yerinə yetirilməsinə nail
    ola bilər. Gözəlliyi sevən insan İsada ən böyük gözəlliyi tapacaq.
    Ömrünü bilik axtarışına həsr edən şəxs İsada ən yüksək vəhyi tapacaq.
    Cəsarətə susayan insan İsada cəsarətin nümunəsini və sirrini tapacaq.
    Həyatda məyus olan və çətinliklərin öhdəsindən gələ bilməyən insan İsada
    həyatın Ağasını və məhəbbətin gücünü tapacaq. Günahlarını dərk edən
    insan İsada günahların bağışlanmasını və xeyirxah olmaq üçün güc
    tapacaq. İnsanlar İsada <em>pleroma</em>, yəni Tanrının dolğunluğunu
    əldə edirlər. Başqa sözlə, Tanrıda olan hər şeyə nail olurlar. Vestkot
    bunu «ilahi həyatın mənbəyi (<em>quyusu</em>)» adlandırır.
  </p>
  <p>2. İsa vasitəsilə biz lütf və həqiqət aldıq. Bu, yunan dilində hərfi
    mənada belə səslənir: <em>lütf ardınca lütf</em>. Bu qəribə ifadə nə
    deməkdir?</p>
  <p>a) Bu o demək ola bilər ki, biz İsada möcüzə ardınca möcüzə kəşf
    edirik. Məsihçi missionerlərdən biri qədim Şotlandiya krallarından
    birinin yanına gələndə, kral ondan soruşur ki, Məsihi qəbul etmək ona nə
    verəcək. Missioner belə cavab verir: «Sən möcüzə ardınca möcüzə
    görəcəksən. Onların hər biri həyata keçəcək». Bəzən gözəl yerləri
    gəzərkən, gözlərimizin önündə bir-birinin ardınca gözəl mənzərə açılır.
    Hər dəfə düşünürük ki, bundan daha gözəli ola bilməz. Növbəti döngədə
    isə daha gözəl mənzərə görürük.</p>
  <p>Hansısa böyük fənni, musiqini, incəsənəti və ya poeziyanı öyrənməyə
    başlayan insan heç vaxt sona çata bilmir. Həmişə hələ də baxmalı və
    öyrənməli olduğu gözəl nəsə qalır. İsa Məsihlə münasibətimiz də eynilə
    belədir: Onun haqqında çox şey öyrəndikcə, hər şey daha da gözəl olur;
    Məsihdə nə qədər çox yaşayırıqsa, bir o qədər gözəlliklər görürük; biz
    Onun haqqında nə qədər çox düşünürüksə, həqiqətin üfüqləri bir o qədər
    genişlənir. Ola bilsin ki, Yəhya bununla İsanın sonsuzluğunu ifadə etmək
    istəyir. Bəlkə də, o, bununla demək istəyir ki, Məsihlə yaşayan insan
    hər gün ruhunu və ürəyini heyran edən, işıqlandıran daha çox heyrətamiz
    şeylər kəşf edir.</p>
  <p>b) Bəlkə də bu ifadəni — <em>Məsihdə biz lütf müqabilində lütf
      tapırıq</em> — hərfi mənada başa düşməliyik. Müxtəlif dövrlərdə və
    müxtəlif vəziyyətlərdə insana fərqli lütf lazımdır. Çətin günlərdə — bir
    lütf, gənclikdə — başqa lütf, qocalıq yaxınlaşanda isə tamam başqa bir
    lütf lazım gəlir. İmanlı Cəmiyyəti təqib dövründə bir lütfə, azadlıq
    əldə edəndə isə başqa bir lütfə ehtiyac duyur. Özümüzü zirvədə hiss
    edəndə bizim bir lütfə ehtiyacımız olur, çarəsiz, çaşqın və ya
    depressiyaya düşəndə ​​isə başqa bir lütfə. Bizə öz yükümüzü daşımaq üçün
    bir lütf, qonşumuzun yükünü daşımaq üçün başqa bir lütf lazımdır. Hər
    şeyə əmin olduğumuz zaman bir lütfə, heç nəyə əmin olmadığımız zaman isə
    başqa bir lüftə ehtiyacımız var. Allahın lütfü də həmişə fərqli cavab
    verir. O ya dinamik olur, ya da qarşısına qoyulan tələblərə cavab verir.
    Həyatda yeni ehtiyac yaranan kimi Allahın artıq ona uyğun lütfü hazır
    olur. Bir ehtiyac qarşılananda, digər ehtiyac yaranır. Bu zaman onunla
    birlikdə yeni lütf gəlir. Beləcə həyatımız boyu bizə lütf üzərinə lütf,
    ya da lütf ardınca lütf verilir. Çünki hər vəziyyət üçün Məsihin fərqli
    lütfü olur və onun öhdəsindən gəlir.</p>
  <p>3. Qanun Musa vasitəsilə verildi, lütf və həqiqət isə İsa Məsih
    vasitəsilə gəldi. Əvvəllər həyat qanunla idarə olunurdu. İnsan istəsə
    də, istəməsə də, səbəbini və məqsədini bilsə də, bilməsə də, qanunu
    yerinə yetirməli idi. İsanın gəlişi ilə biz artıq Allahın qanununu qul
    kimi yerinə yetirməyə çalışmırıq, Allahın məhəbbətinə övlad kimi cavab
    verməyə çalışırıq. İsa Məsih vasitəsilə qanun verən Allah — Ata Allah
    oldu, Hakim Allah — insanları sevən Allah oldu.</p>
</blockquote>
<h2 id="allahin-vəhyi-yəhya-118">ALLAHIN VƏHYİ (Yəhya 1:18)</h2>
<blockquote>
  <p>Qədim dövrdə istənilən insan Allahı heç kimin görmədiyi ilə bağlı
    Yəhyanın söylədiyi fikirlərlə razılaşardı: insanların düşüncəsinə görə,
    Allah uzaqda və əlçatmaz idi. Onlar bu fikirdən kədərlənir və məyus
    olurdular. Allah Musaya dedi: «Üzümü isə görə bilməzsən, çünki Məni
    görən adam sağ qalmaz» (<em>Çıxış 33:20</em>). Allah insanlara necə əhd
    verdiyini xatırladaraq deyir: «Siz Onun danışıq səsini eşitdiniz, lakin
    bir surət görmədiniz» (<em>Qanunun təkrarı 4:12</em>). Əhdi-Ətiq
    baxımından heç kim Allahı görə bilməzdi. Böyük yunan filosofları da
    Allah haqqında eyni fikirdə idilər. Beləcə qədim yunan şairi və
    filosofu, Elea məktəbinin banisi Ksenofan<a href="#fn13" class="footnote-ref" id="fnref13"
      role="doc-noteref"><sup>13</sup></a>
    deyirdi: «Hər yerdə yalnız təxminlər var». Böyük qədim yunan filosofu
    Platon isə deyirdi: «İnsan və Tanrı heç vaxt görüşə bilməz». Qədim Roma
    filosofu və alimi Avl Korneli Sels məsihçilərin Allahı Ata
    adlandırmasına gülürdü və belə deyirdi: «Allah hər şeydən üstündür».
    Məşhur qədim Roma yazıçısı və filosof-sofisti Apuleyus<a href="#fn14" class="footnote-ref" id="fnref14"
      role="doc-noteref"><sup>14</sup></a>
    hesab edirdi ki, ən yaxşı halda insanlar Tanrını bir anlıq görə bilərlər
    — necə ki şimşəyin parıltısı bir anlıq gecənin qaranlığını yarır, sonra
    isə yenidən qaranlıq olur. Başqa birisi isə belə demişdi: «Allah Kim
    olursa-olsun, hər halda, insanın əli çatmadığı yerdədir». İnsanlar
    ekstazın ən nadir hallarında uzağı bir anlıq «Var olan»
    adlandırdıqlarını görə bilərlər. Amma çox vaxt insanlar cəhalət və
    fantaziya əsiri olaraq qalırlar. Çox güman, o dövrdə heç kim bu məsələdə
    Yəhyaya etiraz etməmişdi. Lakin o, bununla kifayətlənmir. Daha da irəli
    gedərək insanları sarsıdan bir bəyanat verir: İsa bütün dolğunluğu ilə
    insanlara Allahın necə olduğunu aşkar edir. Bu, bir ingilis
    ilahiyyatçısının dediyi kimi, «Allahın Məsihdə dünyaya zühuru» idi.
    Burada yenə də Yəhyanın Müjdəsinin əsas mövzusu səslənir: «Əgər Allahın
    necə olduğunu bilmək istəyirsinizsə, onda Məsihə baxın».</p>
  <p>Nə üçün İsa heç kimin heç vaxt etmədiyini edə bilər? İnsanlara Allahı
    göstərmək gücü və qabiliyyətini O, haradan əldə edib?</p>
  <p>Görün Yəhya bu mövzuda İsa haqqında nə deyir.</p>
  <p>1. İsa — <em>vahid Oğuldur</em>. Yunan dilində vahid sözünə
    <em>monoqenez</em> deyilir. Bu da <em>yeganə</em> Oğul, <em>tək
      olan</em> deməkdir. Bu söz Müqəddəs Kitabın Azərbaycanca tərcüməsinə tam
    uyğun gəlir. Amma məsələ burasındadır ki, dördüncü Müjdə yazılmamışdan
    xeyli əvvəl bu söz sırf fiziki mənasını itirmiş və iki xüsusi məna
    qazanmışdır.
  </p>
  <p>Bu söz <em>unikal, xüsusi</em> və <em>xüsusilə sevimli</em>
    mənalarını ifadə etməyə başlamışdır. Buradan belə nəticə çıxır ki,
    yeganə oğul atasının qəlbində xüsusi yer tutur və atasının xüsusi
    rəğbətini qazanır. Buna görə də bu söz, ilk növbədə, <em>unikal</em>
    mənasını verir. Əhdi-Cədidin müəllifləri İsanın unikal olduğuna, Onun
    bənzərinin olmadığına tamamilə əmin idilər: Allahı insanlara, insanları
    da Allaha yalnız O gətirə bilər.</p>
  <p>2. İsa — <em>Var olandır</em>. Bu o deməkdir ki, İsa Allahla eynidir.
    Bu o deməkdir ki, O, xarakterinə və düşüncə tərzinə görə Allahla birdir.
    Onu görmək, Allahın necə olduğunu görmək deməkdir.</p>
  <p>3. İsa — <em>Atanın qucağındadır</em>. İbranicə qucaqda olmaq,
    sinənin üstündə olmaq, ürəkdə olmaq həyatda mümkün olan ən intim
    yaxınlığı nəzərdə tuturdu: bu ifadə ana və uşağa, ər-arvada münasibətdə
    işlənirdi (<em>Saylar 11:12; Qanunun təkrarı 13:6</em>). Bu ifadə qəlbən
    bir-birinə bağlı iki yoldaşa münasibətdə istifadə olunurdu. Bu ifadəni
    İsa və Ataya münasibətdə işlətməklə, Yəhya İsa ilə Allah arasında tam və
    ayrılmaz yaxınlığın olduğunu nəzərdə tutur. İsa məhz Ata ilə bir
    olduğuna görə, O, Allahla birdir və Onu insanlara izhar edə bilər. Bir
    vaxtlar uzaq, görünməz, əlçatmaz Allah İsa Məsih vasitəsilə insanların
    yanına gəldi. Allah bir daha bizim üçün əlçatmaz olmayacaq.</p>
  <p><strong>19-28</strong></p>
</blockquote>
<h2 id="yəhyanin-şəhadəti-yəhya-119-28">YƏHYANIN ŞƏHADƏTİ (Yəhya
  1:19-28)</h2>
<blockquote>
  <p>Burada Yəhyanın Müjdəsinin hekayə hissəsi başlayır. Əvvəlcə ümumi
    plan göstərildi: İsa bu dünyaya insan şəklində gəlmiş Allahın Ağlı,
    Allahın Dərrakəsi, Allahın Kəlamıdır. Bundan sonra Yəhyanın Müjdəsi
    İsanın həyatı haqqında hekayəyə keçir.</p>
  <p>Yəhya heç kimin olmadığı kimi, tarixləri dəqiqliklə qeyd edir. Bu
    hissədən başlayaraq <em>2:11</em>-ə qədər o, İsanın ictimai xidmətinin
    vacib ilk həftəsini addımbaaddım təsvir edir. Birinci günün hadisələri
    <em>1:19-28</em>-də, ikinci günün hadisələri <em>1:29-34</em>-də, üçüncü
    günün hadisələri <em>1:35-39</em>-da, dördüncü günün hadisələri
    <em>1:40-42</em>-də, beşinci günün hadisələri <em>1:43-51</em>-də təsvir
    olunur. Altıncı gün haqqında heç nə deyilmir. Həftənin son günündə baş
    verən hadisələr isə <em>2:1-11</em>-də göstərilib.
  </p>
  <p>Dördüncü Müjdənin <em>1:19</em>-dan <em>2:11</em>-dək hissəsində
    İsanın böyüklüyünə və unikallığına dair üç fərqli şəhadət var.</p>
  <p>1. Vəftizçi Yəhyanın şəhadəti (<em>1:19-34</em>).</p>
  <p>2. İsanı müəllim və Rəbb kimi qəbul edən şagirdlərin şəhadətləri
    (<em>1:41-51</em>).</p>
  <p>3. İsanın göstərdiyi möcüzəvi gücünün şəhadəti (<em>2:1-11</em>).</p>
  <p>Yəhya bizə İsanı üç aspektdə göstərir. Bu aspektlərin hər birində
    Onun ecazkarlığını vurğulayır. Artıq gördüyümüz kimi, dördüncü Müjdənin
    müəllifi Vəftizçi Yəhyaya onun iddia etdiyi mövqedən daha yüksək mövqe
    verilən vəziyyətlə hesablaşmalı oldu. 250-ci ildə yazılmış və
    İsgəndəriyyəli Klementə aid edilən «Klementin etirafları»nda oxuyuruq
    ki, «Vəftizçi Yəhyanın bəzi şagirdləri onun Məsih olduğunu təbliğ
    edirdilər». Bu hissədən aydın olur ki, Vəftizçi Yəhyanın özü belə bir
    bəyanata qarşı çıxardı.</p>
  <p>İndi isə hissənin özünə qayıdaq. Artıq dördüncü Müjdənin lap
    əvvəlində biz xüsusi bir özəlliyi görürük: yəhudi başçılarının elçiləri
    Vəftizçi Yəhyaya sual verməyə gəlmişdilər. <em>Yəhudilər</em>
    (<em>youdayoy</em>) sözünə dördüncü Müjdədə ən azı yetmiş dəfə rast
    gəlinir və hər dəfə yəhudilər əleyhdar kimi çıxış edirlər. Onlar dərhal
    özlərini İsa ilə müqayisə etdilər və Ona qarşı çıxdılar: artıq Müjdənin
    əvvəlində yəhudilərin xatırlanması əleyhdarların mövcudluğundan xəbər
    verir. Dördüncü Müjdə — bir tərəfdən İsa Məsih vasitəsilə Allahın
    izharı, digər tərəfdən isə yəhudilər tərəfindən İsa Məsihin rədd
    edilməsinin hekayəsidir. Bu, Allahın qurbanı və insanlar tərəfindən rədd
    edilməsinin, Allahın sevgisi və insanların günahkar olmasının, İsa
    Məsihin insanlara dəvəti və bu dəvətin rədd edilməsi haqqında bir
    hekayədir. Digərlərinə nisbətən dördüncü Müjdəni daha çox məhəbbət və
    xəbərdarlıq müjdəsi adlandırmaq olar.</p>
  <p>Vəftizçi Yəhyanı bəyan etməyə gələn yəhudi nümayəndə heyəti
    kahinlərdən və Levililərdən ibarət idi. Onların marağı tamamilə təbii
    idi. Çünki Yəhya kahin Zəkəriyyənin oğlu idi (<em>Luka 1:5</em>).
    Yəhudilikdə kahinlik hüququ yalnız insanın nəsil şəcərəsindən asılı idi.
    Harunun nəslindən olmayan adam kahin ola bilməzdi. Lakin Harunun
    nəslindən olan birinin kahin olmasına heç nə mane ola bilməzdi. Buna
    görə də yəhudi başçılarının nəzərində Vəftizçi Yəhya kahin idi.
    Kahinlərin onun yanına gəlib davranışlarında bu qədər qəribə olmasının
    səbəbini soruşması tamamilə təbii idi. Digər elçilər fariseylərin
    göndərdiyi adamlar idi. Onların arxasında Ali Şuranın dayanması təbii
    hal idi. Ali Şuranın vəzifəsinə, başqa məsələlərlə yanaşı, yalançı
    peyğəmbər olmaqda şübhəli bilinən hər hansı bir şəxsin işinə baxmaq da
    daxil idi. İnsanlar təbliğ edən Vəftizçi Yəhyanın yanına axışırdı. Bu
    səbəbdən Ali Şura həmin şəxsin yalançı peyğəmbər olub-olmadığını
    yoxlamağı özünə borc bilirdi.</p>
  <p>Bütün bunlar ortodoks yəhudilərin qeyri-adi hər hansı bir şeyə nə
    qədər şübhə ilə yanaşdığını göstərir. Vəftizçi Yəhya kahin və vaiz
    təsiri bağışlamırdı. Buna görə də yəhudi başçıları ona şübhə ilə
    baxırdılar. İmanlı Cəmiyyəti çox vaxt yeni olanları yeni olduğu üçün
    qınamağa meyillidir. Hətta demək olar ki, dünyada İmanlı Cəmiyyəti qədər
    dəyişmək istəməyən başqa bir təşkilat yoxdur. O, çox vaxt böyük
    müəllimləri və mühüm hadisələri rədd edirdi, çünki yeni olan hər şeydən
    şübhələnirdi.</p>
</blockquote>
<h2 id="yəhyanin-şəhadəti-yəhya-119-28-ardı">YƏHYANIN ŞƏHADƏTİ (Yəhya
  1:19-28 (ardı)) </h2>
<blockquote>
  <p>Ortodoks yəhudiliyin nümayəndələri Yəhyaya üç sual verdilər.</p>
  <p>1. Onlar Yəhyanın Məsih olub-olmadığını soruşdular. Yəhudilər Məsihin
    gəlişini gözləyirdilər, bu günə qədər də gözləyirlər. Lakin onların
    Məsih haqqında ümumi təsəvvürləri yox idi. Bəziləri bütün yer üzünə sülh
    gətirəcək Məsihi, bəziləri isə ədalət padşahlığını gətirəcək Məsihi
    gözləyirdi. Əksəriyyət isə bütün dünyada yəhudiləri qalib edən bir
    orduya rəhbərlik edəcək böyük bir qəhrəman gözləyirdi. Bəziləri Allahdan
    birbaşa fövqəltəbii varlıq gözləyirdilər. Böyük əksəriyyət isə Davud
    nəslindən bir padşah gözləyirdi. Məsih olduğunu iddia edənlər tez-tez
    meydana çıxır və iğtişaşlar, üsyanlara səbəb olurdular. İsanın dövrü
    təlatümlü və üsyankar dövr idi. Ona görə də Vəftizçi Yəhyadan onun Məsih
    olub-olmadığını soruşmaq təbii idi. Yəhya Məsih olduğuna dair bütün
    iddialardan qətiyyətlə imtina etdi, amma maraqlı bir işarə verdi. Yunan
    mətnində «mən» əvəzliyi üzərində vurğu var. Başqa sözlə, Yəhya sanki
    dedi: «Mən Məsih deyiləm, ancaq kaş ki Məsihin burada olduğunu
    biləydiniz».</p>
  <p>2. Onda onlar Yəhyadan İlyas peyğəmbər olub-olmadığını soruşdular.
    Yəhudilər inanırdılar ki, Məsihin gəlişindən bir qədər əvvəl İlyas
    peyğəmbər Məsihin gəlişini elan etmək üçün qayıdacaq və dünyanı Onunla
    görüşdürməyə hazırlayacaq. Onların fikrincə, İlyas peyğəmbər gəlib bütün
    mübahisələri aradan qaldırmalı, dini cəhətdən murdar olan əşyaları və
    insanları pak əşyalardan və insanlardan ayırmalı, kimin yəhudi, kimin
    yəhudi olmadığını müəyyənləşdirməli, dağılmış ailələri yenidən
    birləşdirməli idi. Yəhudilər buna o qədər inanırdılar ki, sahibi müəyyən
    edilməmiş mübahisəli əmlak və tapılan pulla bağlı qərarı ənənəvi olaraq
    «İlyas peyğəmbərin» gəlişinə qədər təxirə salırdılar. Məsihin gəlişindən
    əvvəl İlyas peyğəmbərin gəlişinə əminlik <em>Malaki peyğəmbərin kitabı
      4:5</em>-dən irəli gəlir. Hətta belə bir inanc da var idi ki, bütün
    padşahların məsh olunduğu kimi, İlyas peyğəmbər də Məsihi padşahlıq üçün
    məsh edəcək. Bundan başqa o, ölüləri dirildəcək ki, onlar da Allahın
    Padşahlığına layiq olsunlar. Lakin Vəftizçi Yəhya belə bir şərəfi öz
    adına çıxarmaqdan imtina edirdi.</p>
  <p>3. Onlar Yəhyadan vəd edilmiş peyğəmbər olub-olmadığını soruşdular.
    Bəzi yəhudilər inanırdılar ki, Məsih zühur edəndə Yeşaya peyğəmbər,
    xüsusilə Yeremya peyğəmbər qayıdacaq. Bu, Musanın <em>Qanunun təkrarı
      kitabı 18:15</em>-də öz xalqına verdiyi vəddən irəli gəlirdi «Allahınız
    Rəbb sizin üçün aranızdan — öz soydaşlarınız içərisindən mənim kimi bir
    peyğəmbər yetirəcək. Ona qulaq asın». Bu vədi heç bir yəhudi heç vaxt
    unutmurdu. Yəhudilər səbirsizliklə bütün peyğəmbərlərdən daha böyük,
    <em>xüsusi bir peyğəmbərin</em> zühurunu gözləyirdilər. Lakin Vəftizçi
    Yəhya belə bir şərəfi öz adına çıxarmaqdan imtina edirdi. Buna görə
    Vəftizçi Yəhyadan onun kim olduğunu soruşdular. O da cavabında yalnız
    insanları Rəbbin yolunu hazırlamağa çağıran səs olduğunu dedi. Bu,
    <em>Yeşaya peyğəmbərin kitabı 40:3</em>-dən olan bir sitatdır. Bütün
    müjdəçilər həmin sitatı xüsusi vurğulayırlar (<em>Mark 1:3; Matta 3:3;
      Luka 3:4</em>). Onun mənası belədir: qədim Şərqdə səki yox idi, adi
    torpaq yollar var idi. Padşah öz vilayətini ziyarət edəndə, fateh öz
    mülklərinə baxmaq istəyəndə yollar qaydaya salınır, bütün əyriliklər və
    kələ-kötürlər hamarlaşdırılırdı. Vəftizçi Yəhya əslində bunu dedi: «Mən
    heç kiməm. Mən sadəcə sizə Padşahın gəlişinə hazırlaşmağınızı söyləyən
    bir səsəm. O yoldadır».
  </p>
  <p>Vəftizçi Yəhya əsl təbliğçi və müəllim idi — Padşaha işarə edən səs
    idi. O istəmirdi ki, insanlar bütün diqqəti ona yönəltsinlər. O
    istəyirdi ki, insanlar onu unudub yalnız Padşahı görsünlər.</p>
  <p>Onda fariseylər heyrətləndilər: «Yəhya hansı haqla insanları vəftiz
    edirdi? O, Məsih, ya da İlyas peyğəmbər, yaxud peyğəmbərlərdən biri
    olsaydı, insanları vəftiz edə bilərdi». Bu barədə Yeşaya peyğəmbər belə
    yazırdı: «Lakin o, çox millətləri heyrətə salacaq» (<em>Yeşaya
      52:15</em>). Yezekel peyğəmbər də belə yazırdı: «Üstünüzə təmiz su
    səpəcəyəm, pak olacaqsınız. Sizi bütün murdarlıqlarınızdan və
    bütlərinizdən təmizləyəcəyəm» (<em>Yezekel 36:25</em>). Zəkəriyyə
    peyğəmbər də yazırdı: «O gün Davud nəslini və Yerusəlimdə yaşayanları
    günahdan və murdarlıqdan təmizləmək üçün bir bulaq açılacaq»
    (<em>Zəkəriyyə 13:1</em>). Bəs nə üçün Yəhya vəftiz edir?</p>
  <p>Vəziyyəti qəlizləşdirən həm də o idi ki, yəhudilərin insan əli ilə
    vəftiz olunmasına ehtiyac yox idi. <em>Yunanlar</em> — fərqli dindən
    olan yeni gələnlər belə vəftiz olundular. Yəhudi heç vaxt vəftiz
    olunmurdu, çünki o, artıq Allahın xalqına aid idi və paklanmasına
    ehtiyacı yox idi. Vəftiz zamanı yalnız <em>qeyri-yəhudilərin</em>
    paklanması lazım idi. Vəftizçi Yəhya isə yəhudiləri yalnız
    <em>bütpərəstlərin</em> etməli olduqları işi etməyə məcbur edirdi: yəni
    o, yəhudilərin — <em>seçilmiş xalqın da təmizlənməyə ehtiyacı
      olduğunu</em> hesab edirdi. Vəftizçi Yəhya, həqiqətən də, belə
    fikirləşirdi, amma bunu açıq demirdi. O dedi: «Mən su ilə vəftiz edirəm,
    amma aranızda məndən sonra gələn tanımadığınız bir Nəfər dayanıb. Mən
    Onun heç çarığının bağını açmağa da layiq deyiləm». Çətin ki bundan daha
    alçaldıcı və qullara xas bir iş olsun. Çarıqların bağını açmaq sırf qul
    işi idi. Ravvinlərin belə bir məsəli var idi ki, nökərin etdiyi hər işi
    şagird müəlliminə edə bilər, yalnız <em>onun ayaqqabılarının bağını
      açmaqdan başqa</em>. Bu, hətta şagird üçün belə alçaldıcı iş idi.
    Beləliklə, Vəftizçi Yəhya dedi: «Məndən sonra Biri gəlir. Mən hətta onun
    qulu olmağa layiq deyiləm». Nəzərə almaq lazımdır ki, bu vaxta qədər İsa
    artıq vəftiz olunmuşdu, Yəhya da Onu tanımışdı. Buna görə Vəftizçi Yəhya
    deyir: «Padşah gəlir. Siz də bütpərəstlər kimi murdarlıqlarınızdan
    təmizlənməlisiniz. Padşahın həyatınıza daxil olmasına hazır olun».
  </p>
  <p>Vəftizçi Yəhyanın vəzifəsi yalnız yolu hazırlamaq idi. Onda olan
    əzəmət gəlişini xəbər verdiyi Şəxsin əzəməti idi. Vəftizçi Yəhya hər
    kəsin İsanı görə bilməsi üçün özünü tamamilə kiçiltməyə hazır olan
    insanın ən böyük nümunəsidir. O özünü Məsihi işarə edən barmaq kimi
    görürdü. Qoy Allah <em>bizə də</em> özümüzü unudub, yalnız Məsihi
    xatırlamaq lütfü versin!</p>
  <p><strong>29-31</strong></p>
</blockquote>
<h2 id="allahin-quzusu-yəhya-129-31">ALLAHIN QUZUSU (Yəhya 1:29-31)</h2>
<blockquote>
  <p>Qarşımızda İsanın həyatında çox vacib olan həftənin ikinci günü
    durur. Bu vaxta qədər Onun vəftizi və sınaqları arxada qalmışdı. O,
    dünyada görməli olduğu işi yerinə yetirməyə hazır idi. Dördüncü Müjdədə
    bir daha görürük ki, Vəftizçi Yəhya könüllü və səmimi olaraq İsaya Öz
    haqqını verir. O, İsaya dinin əsas ifadəsinə çevrilmiş <em>Allahın
      Quzusu</em> titulunu verir. Vəftizçi Yəhya Onu belə adlandıranda nə
    düşünürdü? Burada əksini tapan ən azı dörd məqam var.</p>
  <p>1. Çox güman ki, Vəftizçi Yəhya Pasxa quzusunu nəzərdə tuturdu: Pasxa
    bayramına az qalmışdı (<em>Yəhya 2:13</em>). İlk Pasxa haqqında hekayəyə
    görə, kəsilmiş quzunun qanı yəhudilərin Misirdən çıxdığı gecə onların
    evlərini qorumuşdu (<em>Çıxış 12:11-13</em>). Ölüm mələyi Misir
    torpağında bütün ilk övladı öldürmək üçün hər evin yanından keçdiyi gecə
    yəhudilər evlərinin hər iki yan taxtasına və üst dirəyinə kəsilmiş
    quzunun qanı ilə məsh etdilər ki, bu əlaməti görən mələk oradan yan
    keçsin. Quzunun qanı yəhudilərin bütün ilk oğullarını ölümdən xilas
    etmişdi. Belə bir fikir irəli sürülür ki, Vəftizçi Yəhya İsanı görən
    anda Pasxa üçün nəzərdə tutulan qurbanlıq quzular sürü ilə kənddən
    Yerusəlimə doğru gedirdi. Pasxa quzusunun qanı Misirdəki yəhudiləri
    ölümdən qurtardı. Çox güman, Vəftizçi Yəhya bunu nəzərdə tutaraq belə
    demişdi: «Sizi ölümdən azad edə biləcək əsl qurban Odur». Paul da İsanı
    Pasxa Quzusu kimi görürdü (<em>1Korinflilərə 5:7</em>). Yalnız İsa Məsih
    bizə bu cür azadlığı verə bilər.</p>
  <p>2. Vəftizçi Yəhya kahinin oğlu olduğu üçün Məbədin bütün ayinlərini
    və qurban mərasimlərini bilməli idi. Hər səhər və hər axşam Məbəddə
    İsrail xalqının günahları üçün bir quzu təqdim edilirdi (<em>Çıxış
      29:38-42</em>). Bu qurbanlar Məbədin qurulduğu gündən bəri hər gün
    təqdim edilir. İnsanlar müharibədə və ya mühasirəyə alınmış şəhərdə
    aclıqdan ölərkən belə, quzu qurbanı təqdim etməyi unutmurdular, ta ki
    eramızın 70-ci ilində Məbəd dağıdılana kimi. Bəlkə də Vəftizçi Yəhya
    belə demək istəyirdi: «Məbəddə hər axşam və hər səhər xalqın günahları
    üçün bir quzu qurban gətirilir. Ancaq İsa insanları günahdan tamamilə
    azad edə bilər».</p>
  <p>3. Peyğəmbərlərin quzunun surətinə dair iki istinadı var. Yeremya
    peyğəmbər yazırdı: «Mənsə kəsilməyə aparılan müti quzu kimi idim...»
    (<em>Yeremya 11:19</em>).Yeşaya peyğəmbər «...kəsilməyə aparılan quzu
    kimi...» (<em>Yeşaya 53:7</em>) Şəxsin möhtəşəm təsvirini verir. Bu
    peyğəmbərlərin hər ikisi məhəbbət dolu qurbanı və deyinmədən əzabları
    ilə xalqını satın alacaq Şəxsi görüblər. Bəlkə də Vəftizçi Yəhya bununla
    belə demək istəyir: «Peyğəmbərləriniz xalqı sevən, onun uğrunda iztirab
    çəkən və canını qurban verən Birini xəyal edirdilər. Budur, həmin Şəxs
    gəldi». <em>Yeşaya 53</em>-cü fəsildə təsvir olunanlar sonralar İmanlı
    Cəmiyyəti üçün Əhdi-Ətiqdə İsa Məsihin gəlişi ilə bağlı ən qiymətli
    peyğəmbərliklərdən birinə çevriləcək. Çox güman, bunu birinci görən
    Vəftizçi Yəhya olmuşdur.</p>
  <p>4. Bizə qəribə görünsə də, yəhudilərə yaxşı məlum olun daha bir
    simvol var idi. Makkabilərin böyük müharibə dövrü Əhdi-Ətiqlə Əhdi-Cədid
    arasındakı dövrə təsadüf edir. Həmin günlərdə quzu, xüsusən də buynuzlu
    quzu böyük fatehin simvolu idi. Yəhuda Makkabi Davud və Süleyman
    padşahların öz dövrlərində təsvir olunduğu kimi təsvir edilmişdir. Bizə
    çox qəribə görünsə də, quzu — Allah yolunda qalib gələn döyüşçünün
    simvolu idi. Ola bilsin, bu, heç də incəlik və müdafiəsiz zəiflik
    simvolu deyil, qalib və əzəmətli bir qüvvənin obrazıdır. İsa Məsih —
    Allah yolunda günaha qarşı vuruşan və onu tək bir döyüşdə məğlub edən
    döyüşçüdür.</p>
  <p>Allahın Quzusu ifadəsində heyrətamiz və sarsıdıcı bir şey var. Bu
    ifadəyə Vəhy kitabında iyirmi doqquz dəfə rast gəlinir. Bu ad Məsihin ən
    vacib titullarından birinə çevrilib: bir sözdə Məsihin məhəbbəti,
    fədakarlığı, əzabları və zəfəri ifadə olunur. Vəftizçi Yəhya deyir ki,
    İsanı tanımırdı, baxmayaraq ki, onlar qohum idi (<em>Luka 1:36</em>) və
    Yəhya Onu tanımalı idi. Bəlkə də, o, <em>İsanı</em> <em>qətiyyən
      tanımadığını</em> demək istəmirdi, Onun Kim olduğunu bilmədiyini
    söyləmək istəyirdi. Ona İsanın Allahın Oğlu olduğu birdən açıqlandı.</p>
  <p>Vəftizçi Yəhya bir daha öz vəzifəsini aydın şəkildə ifadə edir — o,
    insanları Məsihə yönəltməlidir. O özlüyündə heç kimdir, İsa isə həyatın
    Özüdür. Vəftizçi Yəhya özü üçün nə böyüklük, nə də xüsusi bir yer iddia
    etdi. O, İsanı mərkəzdə saxlamaq üçün pərdəni açdı.</p>
  <p><strong>32-34</strong></p>
</blockquote>
<h2 id="ruhun-enməsi-yəhya-132-34">RUHUN ENMƏSİ (Yəhya 1:32-34)</h2>
<blockquote>
  <p>İsa Məsih vəftiz olunanda elə bir şey baş verdi ki, Vəftizçi Yəhyanı
    İsanın Allahın Oğlu olduğuna əmin etdi. Əsrlər əvvəl İmanlı Cəmiyyətinin
    ağsaqqalları hesab edirdilər ki, həmin vaxt baş verənləri yalnız ruhən
    dərk etmək olardı. Lakin Vəftizçi Yəhya bunu öz gözləri ilə gördü və
    əmin oldu.</p>
  <p>İsraildə göyərçin müqəddəs quş sayılırdı: onu nə ovlayır, nə də qida
    kimi istifadə edirdilər. İsgəndəriyyəli Filon Aralıq dənizinin şərq
    sahilində yerləşən Aşkelon şəhərində göyərçinlərin sayını göstərir.
    Onlara tutmaq və öldürmək qadağan edilir və onları əhliləşdirirdilər.
    <em>Yaradılış 1:2</em>-də biz Allahın yaradan Ruhunun suların üzərində
    dolaşması haqqında oxuyuruq. Ravvinlər deyirdilər ki, Allahın Ruhu
    əzəldən xaosun üzərində göyərçin kimi dolaşır, ona nizam və gözəllik
    qatırdı. Yəhudilər göyərçin simvolunu bilir və sevirdilər.
  </p>
  <p>Məhz vəftiz zamanı Ruh qüdrətlə İsanın üzərinə endi. Unutmayaq ki,
    həmin dövrdə <em>məsihçi</em> nöqteyi-nəzərindən Müqəddəs Ruh haqqında
    təlim yox idi: bunun üçün biz Yəhyanın Müjdəsinin son fəsillərini və
    Əllinci günü bayramına qədər gözləməliyik. Vəftizçi Yəhya, Müqəddəs
    Ruhdan danışarkən, çox güman, <em>yəhudi</em> nöqteyi-nəzərindən
    düşünürdü. Yaxşı, bəs <em>yəhudilər</em> Müqəddəs Ruhu necə təsəvvür
    edirdilər?</p>
  <p>Ruh ibranicə — <em>ruah</em> deməkdir, <em>külək</em> mənasını verir.
    Yəhudilərin Ruh haqqında üç təsəvvürü var idi. Ruh bir
    <em>qüvvədir</em>, güclü küləyə bənzəyir; Ruh — <em>həyatdır</em>, insan
    varlığının mənbəyi kimidir; bir də <em>Allahın</em> Ruhu. Ruh qüdrət və
    həyat kimi insan səyləri və cəhdləri xaricində idi. Allahın Ruhu insan
    həyatına daxil olub, ilk növbədə peyğəmbərlərə rəhbərlik edərək onları
    ilhamlandırırdı. "Mən isə Yaqub övladlarına üsyankarlığını, İsrailə
    günahını bildirmək üçün qüvvətlə, Rəbbin Ruhu ilə, ədalət və cəsarətlə
    qurşanıram» <em>(Mikeya 3,8).</em>
  </p>
  <p>Allah Yeşaya peyğəmbərə deyir: «...üzərindəki Ruhum, ağzına qoyduğum
    sözlərim indidən sonsuzadək sənin, övladlarının, nəvə-nəticələrinin
    ağzından düşməyəcək» <em>(Yeşaya 59:21),</em> «Xudavənd Rəbbin Ruhu
    üzərimdədir, çünki fəqirlərə müjdəni bildirmək üçün O məni məsh etdi»
    <em>(Yeşaya 61:1).</em> «Mən sizə yeni ürək verəcək, daxilinizə yeni ruh
    qoyacağam... Öz Ruhumu sizin daxilinizə qoyacağam» <em>(Yezekel
      36:26-27).</em> Demək olar ki, Allahın Ruhu nazil olduğu insana üçqat
    təsir göstərirdi: birincisi, O, insana Allahın həqiqətini çatdırırdı;
    ikincisi, insan bu həqiqəti görəndə onu dərk etmək qabiliyyətini
    verirdi; üçüncüsü, O, insana bu həqiqəti başqalarına təbliğ etmək
    bacarığı və cəsarəti verirdi. Yəhudilərin fikrincə, Ruh Allahın
    insanların həyatında zühur etməsi idi.
  </p>
  <p>İsa Məsih vəftiz olunanda Müqəddəs Ruh Onun üzərinə başqa insanlara
    nazil olduğundan fərqli şəkildə nazil oldu: başqaları üçün Müqəddəs
    Ruhun nazil olması xüsusi təəssürat, qeyri-adi vəhy, qeyri-adi güc və
    qeyri-adi qabiliyyət, fövqəltəbii cəsarətin vaxtaşırı məqamları idi.
    Ancaq həmin məqamlar gəlib-gedirdi. Vəftizçi Yəhya iki dəfə
    (<em>1:32-33</em>) Ruhun İsanın <em>üzərinə enib Onda qaldığını</em>
    vurğulayır: bu, bir anlıq ilhamlanma deyildi. Ruh İsanı daimi məskəni
    kimi seçdi. Başqa sözlə, Allahın ağlı və gücü İsada unikal idi.</p>
  <p>Buradan biz <em>vəftiz</em> sözünün nə demək olduğunu öyrənə bilərik.
    Yunanca <em>baptizeyn</em> sözü <em>batmaq</em> və ya <em>daxil
      olmaq</em> deməkdir. Məsələn, paltarı boyayarkən onu tamamilə boyaya
    batırırlar, yaxud gəmi tamamilə dalğaların altında bata bilər. Bu söz
    həm də çox sərxoş olan insana münasibətdə də işlənə bilər. Sərxoş o
    qədər içkiyə aludə olur ki, spirt tamamilə onun bədəninə hopur. Vəftizçi
    Yəhya İsanın Müqəddəs Ruhla vəftiz edəcəyini söyləyəndə, İsanın bizi
    Allahın Ruhu ilə elə dolduracağını nəzərdə tutur ki, Ruh varlığımıza
    hopacaq və həyatımız Onunla dolacaq.</p>
  <p>Yaxşı, bəs Vəftizçi Yəhyanın vəftizi hansı əhəmiyyət daşıyırdı? Onun
    vəftizinin iki mənası var idi: o, insanı <em>pak edirdi</em>. İnsan ona
    yapışan murdarlıqdan təmizlənirdi. Vəftiz <em>insanı həsr edirdi</em> —
    insan yeni və tamamilə fərqli bir həyata daxil olurdu. İsanın edəcəyi
    vəftiz isə <em>Ruhun vəftizi</em> idi. Yəhudilərin Ruh anlayışını
    xatırlasaq, o zaman deyə bilərik ki, Ruh insanın üzərinə enəndə növbəti
    proseslər baş verir.</p>
  <p>1. İnsanın həyatı <em>paklaşır</em>: o, Allah haqqında bilik əldə
    edir və Onun iradəsi dərk edir. O, Allahın məqsədinin, həyatın,
    həyatdakı vəzifəsinin nə olduğunu dərk edir. Allahın hikməti və nuru ona
    bəxş olunur.</p>
  <p>2. İnsanın həyatı <em>güc və möhkəmlik əldə edir</em>. Qüdrətsiz
    bilik — yorucudur, həm də boş bir şeydir. Ruh isə bizə yalnız doğru
    olanı bilmək deyil, həm də doğru olanı etmək üçün güc verir. Ruh bizə
    həyat qurmaq qalibiyyəti verir.</p>
  <p>3. İnsanın həyatı <em>təmizlənir</em>. Vəftizçi Yəhyanın sözlərinə
    görə, Məsihin Müqəddəs Ruhla vəftiz etməsi odla vəftizdir (<em>Matta
      3:11; Luka 3:16</em>). İnsan cismən və ruhən təmizlənənə qədər bütün pis
    fikir, əməllər, çirkablar odda yandırılır.</p>
  <p>Çox vaxt bizim dualarımız rəsmi olur. Lakin nə üçün dua etdiyimizi
    biləndə, dua ürəyin fəryadına çevrilir.</p>
  <p><strong>35-39</strong></p>
  <p><strong>İLK ŞAGİRDLƏR (Yəhya 1:35-39)</strong></p>
  <p>Çox ehtimal ki, Müqəddəs Yazılarda bu qədər maraqlı və əhəmiyyətli
    təfərrüatları ehtiva edən başqa bir hissə yoxdur.</p>
  <p>Biz yenə Vəftizçi Yəhyanın İsaya işarə etdiyini görürük. O, yaxşı
    başa düşürdü ki, İsa haqqında öz şagirdlərinə danışarkən, onlara onu
    tərk edib yeni və daha böyük Ustada etimad göstərmələrini təklif edir.
    O, belə də etdi. Vəftizçi Yəhyada qısqanclıq yox idi. O, gəldi ki,
    insanları öz ardınca deyil, İsanın ardınca getməyə çağırsın. Birinci
    yerin tutulduğunu bilib, ikinci yeri tutmaqdan çətin bir şey yoxdur.
    Lakin İsa meydana çıxan kimi Vəftizçi Yəhyanın yalnız bir fikri var idi
    — insanları Onun yanına göndərmək.</p>
  <p>Budur, Vəftizçi Yəhyanın iki şagirdi İsanın ardınca getdi. Ola
    bilsin, onlar birbaşa İsaya müraciət etməkdən çox utanırdılar. Ona görə
    də Onu uzaqdan izləyirdilər. Birdən İsa xüsusi bir addım atdı: İsa dönüb
    onlarla danışdı. Başqa sözlə, İsa onlara yardım etdi və onların işini
    asanlaşdırdı. İsa onların içəri girməsi üçün qapını açdı.</p>
  <p>Bu da İlahi təşəbbüsün simvoludur: ilk addımı həmişə Allah atır.
    İnsanın ağlı Allahı axtaranda, qəlbi isə Onun üçün susayanda, Allah
    yardım edərək yolun yarısından da irəli gedir. Allah insanı tək Onun
    hüzuruna gəlməyə məcbur etmir, onun qabağına çıxır. Avreli Avqustinin
    dediyi kimi: «Əgər Allah bizi çoxdan tapmasaydı, biz hələ də Onu
    axtarmağa başlamamışdıq». Biz Allaha üz tutanda gizlənən və uzaqda duran
    Allaha deyil, bizi gözləyən, hətta bizimlə görüşməyə tələsən Allaha
    doğru gedirik.</p>
  <p>İsa gənc şagirdlərə həyatda ən vacib sualı verməklə başladı: «Sizə nə
    lazımdır?» İsraildə İsanın dövründə insana belə bir sual vermək tamamilə
    normal idi.</p>
  <p>Ola bilsin, bu adamlar ilahiyyatçılar və fariseylər kimi qanunun
    xırda tərəfləri haqqında incə və mənasız söhbətlər axtaran
    qanunşünaslardır; ya da sadukeylər kimi mövqe və güc axtaran iddialı
    ikiüzlülərdir; yaxud işğalçının — Roma hakimiyyətini darmadağın edəcək
    siyasi demaqoq və hərbi lider axtaran millətçilərdir? Bəlkə də onlar bir
    çoxları kimi həqiqi Allahı və ya Allahın iradəsini axtaran təvazökar
    mömin insanlardır və ya həyatda nur və Allahın bağışlanmasını axtaran
    çaşqınlıq içində olan ağıllı insanlardır?</p>
  <p>Yaxşı olardı ki, hərdən özümüzə bu sualı verək: «Mənə nə lazımdır?
    Məqsədim nədir? Mən həyatdan nə istəyirəm?»</p>
  <p>Bəziləri <em>təhlükəsizlik</em> axtarır. Onlar sabit və etibarlı bir
    mövqe tutmaq, həyat ehtiyaclarını ödəmək üçün kifayət qədər pula sahib
    olmaq istəyirlər. Eyni zamanda qara gün üçün pul yığmaq istəyirlər.
    Başqa sözlə, onları gündəlik qayğılardan xilas edəcək maddi təminat
    axtarırlar. Əslində, bu, pis məqsəd deyil. Amma yalnız bundan ötrü
    yaşamağa dəyməyən xırda məqsəddir. Çünki nəticədə həyatda heç kim heç
    nədən sığortalanmayıb.</p>
  <p>Digərləri, özlərinin də dediyi kimi, <em>karyera —</em> öz qabiliyyət
    və istedadlarına görə layiq olduqlarını düşündükləri səlahiyyət, mövqe,
    prestij və s. axtarırlar. Bəziləri yalnız onların edə biləcəyini
    düşündükləri işi görmək üçün fürsət axtarırlar. Əgər bütün bunları
    etməyin məqsədi şöhrətpərəstlikdirsə, bu, pis məqsəddir; əgər bu öz
    qardaşlarına xidmət etmək istəyindən irəli gəlirsə, onda yüksək
    məqsəddir. Ancaq təkcə bu, kifayət etmir. Çünki belə bir məqsəd zamanla
    və bu dünya ilə məhdudlaşır.</p>
  <p>Bəzi insanlar onlara Allahla və insanlarla sülh içində yaşamağa imkan
    verən <em>sülh, rahatlıq</em> axtarırlar: bu, Allahı axtarmaqdır. İsa
    yalnız belə axtarışları təqdir edə və onlara kömək edə bilər.</p>
  <p>Şagirdlər İsaya cavab verdilər ki, Onun harada yaşadığını bilmək
    istəyirlər. Onlar İsanı «Rabbi» adlandırırdılar. Bu da qədim ibrani
    dilində hərfi mənada «<em>mənim müəllimim</em>», «<em>böyük
      ustadım</em>» deməkdir. Şagirdlər və elm axtarışında olanlar öz
    müəllimlərinə və müdrik adamlara hörmətlə belə müraciət edirdilər.
    Müjdəçi Yəhya Müjdəni yunanlar üçün yazırdı və bilirdi ki, onlar bu
    qədim ibrani sözünü bilmirlər. Ona görə də həmin sözü yunan dilinə
    <em>didaskolos</em>, <em>müəllim</em> kimi tərcümə etdi. Gənc şagirdlər
    suallarını maraqdan vermirdilər: bununla onlar bildirdilər ki, təsadüfi
    tanışlar kimi yolda bir-iki kəlmə ilə salam-sağ ol etmək üçün demirlər.
    Şagirdlər İsa ilə bir az oturub danışmaq, problemlərini, qayğılarını
    dilə gətirmək istəyirdilər. İsanın şagirdi olmaq istəyən insan heç vaxt
    salam-sağ ol ilə kifayətlənməyəcək. O, İsa ilə təsadüfi bir tanış kimi
    deyil, özünün və ya Onun evində Dostu kimi görüşmək istəyəcək.
  </p>
  <p>İsa onlara dedi: «Mənimlə gəlin, görərsiniz». Yəhudi ravvinləri öz
    təlimlərində bu ifadədən istifadə edirdilər. Onlar deyirdilər: «Bu
    sualın cavabını bilmək istəyirsən? Bu problemin həllini bilmək
    istəyirsən? Mənimlə gəl, görərsən. Bu barədə ikimiz düşünərik». İsa
    «Mənimlə gəlin, görərsiniz» deməklə onları nəinki evə girib danışmağa,
    həm də gəlib yalnız Onun açıqlaya biləcəyi həqiqətləri tapmağa dəvət
    etdi.</p>
  <p>Müjdəni yazan Yəhya abzası bu sözlərlə bitirir: «Onuncu saat radələri
    idi». Madam ki, Yəhya belə yazır, böyük ehtimal, o, həmin iki şagirddən
    biri olub. O, İsa ilə günün hansı saatda görüşdüyünü, hətta hansı daşın
    yanında durduğunu göstərə bilərdi. Yazda, saat onda (günorta saat
    dörddə) Yəhya üçün Qalileyada yeni həyat başladı.</p>
  <p><strong>40-42</strong></p>
  <p><strong>İZZƏTİ BÖLÜŞƏNLƏR (Yəhya 1:40-42)</strong></p>
  <p>Azərbaycanca olan Müjdədə deyilir ki, Andrey <em>öncə</em> qardaşı
    Şimonu axtarıb tapır. Yunanlarda bu yer iki variantda təsvir olunur.
    Versiyaların birində «<em>öncə</em>» mənasını verən <em>proton</em> sözü
    işlədilir. Azərbaycan dilinə tərcümə üçün məhz bu söz istifadə olunub.
    Digər versiyada <em>sübh tezdən</em> mənasını verən <em>proy</em> sözü
    işlədilir. Biz ikinci varianta üstünlük veririk, çünki o, ikinci günün
    hekayəsi üçün daha uyğundur. Müəyyən etdiyimiz kimi, bu ayələr İsanın
    ictimai xidmətinin ilk həftəsi haqqındadır. Belə olan halda, hadisənin
    görüşdən sonrakı gün baş verdiyini ehtimal edə bilərik.</p>
  <p>Yəhya yunan oxucularına mətni daha yaxşı başa düşməyə kömək etmək
    məqsədilə ibrani sözünün izahını verir. <em>Məsih</em> — <em>Məsh
      olunmuş</em> sözü ilə eynidir: <em>Məsih</em> — ibranicə,
    <em>Xristos</em> — yunancadır. Hər ikisi <em>məsh olunmuş</em>, Məsih
    deməkdir. Qədim dövrlərdə, bugünkü kimi, məsələn, İngiltərədə krallar
    tacqoyma mərasimində yağla məsh edilirdilər. Həm <em>Məsih</em>, həm də
    <em>Xristos</em> sözü Allahın məsh olunmuş Padşahını bildirir.
  </p>
  <p>Biz Andrey haqqında çox şey bilmirik, lakin az da olsa haqqında
    bildiklərimiz onun xarakterini göstərir: o, bütün həvarilərin içərisində
    çox maraqlı şəxslərdən biridir. Onu başqalarından fərqləndirən iki əsas
    xüsusiyyət var.</p>
  <p>1. Andrey ikinci olmağa hazır olması ilə fərqlənir. Onu dəfələrlə
    <em>Şimon Peterin qardaşı</em> adlandırırdılar. Tamamilə aydındır ki, o,
    Peterin kölgəsində yaşayırdı. İnsanlar Andreyin kim olduğunu
    bilmirdilər. Amma hamı Peteri tanıyırdı və Andrey haqqında danışarkən
    onu Peterin qardaşı kimi tanıyırdılar. Andrey İsanın ən yaxın
    şagirdlərinin çevrəsinə daxil deyildi. İsa Yairin qızına şəfa verəndə,
    görünüşünün dəyişildiyi dağa çıxanda, Getsemani bağında sınaqdan
    keçəndə, Özü ilə Peter, Yaqub və Yəhyanı aparmışdı. Bu, Andreyi incidə
    bilərdi: məgər o, İsanın ardınca gedən ilk şagirdlərdən biri deyildimi?
    Məgər o, şagirdlər arasında özünə daha yüksək mövqe gözləyə bilməzdimi?
    Ancaq bütün bunlar Andreyin heç ağlından belə keçməmişdi. Qardaşı diqqət
    mərkəzində olanda o, arxa planda qalmağa hazır idi. O, On ikilər
    arasında təvazökar mövqe tutmağa hazır idi. Andrey birincilik, yer və
    şərəf məsələlərinə əhəmiyyət vermirdi. Onun üçün bir şey vacib idi —
    İsaya yaxın olmaq və bacardığı qədər Ona xidmət etmək. Andrey təvazökar,
    sədaqətlə və öz mənfəətini güdmədən ikinci olanların nümunəsidir.
  </p>
  <p>2. Andrey həmişə başqalarını İsa ilə tanış etməsi ilə fərqlənirdi.
    Bütün Müjdədə Andrey üç dəfə — başqalarını İsa ilə tanış etməsi ilə
    diqqət mərkəzinə düşür. O, Peteri İsaya təqdim edir; o, beş çörək və iki
    balığı olan bir oğlan uşağını İsanın yanına gətirir (<em>Yəhya
      6:8-9</em>); yunanları İsanın yanına gətirir (<em>Yəhya 12:22</em>).
    Başqalarını İsanın yanına aparmaq Andrey üçün ən böyük sevinc idi. O
    bizə yalnız izzəti bölüşmək istəyən bir insan təsiri bağışlayır. O,
    xidmətçi ürəyi olan bir insandır. İsa ilə dostluq edərək, o, bütün
    həyatını başqalarının Onunla dostluq etməsinə sərf etdi. Andreydə biz
    İsanı yalnız özü üçün saxlamayan bir adamın gözəl nümunəsini
    görürük.</p>
  <p>Andrey Peteri İsanın yanına gətirəndə İsa Peterə baxdı. Yəhya burada
    <em>emblepeyn</em> sözünü istifadə edir. Bu da diqqəti bir yerə
    cəmlənmiş, daha dərin baxan, yalnız xarici, üzdə olanı deyil, həm də
    insan qəlbini oxuyan deməkdir. İsa Şimonu görüb dedi: «Sən Yəhya oğlu
    Şimonsan, amma Kefa adlanacaqsan». Kefa isə daş (Peter) deməkdir.
  </p>
  <p>Qədim dövrdə, demək olar ki, hər kəsin iki adı var idi: çünki yunan
    dili ümumi dil idi və hər kəsin ana dilində ən yaxın dostlarının onu
    çağırdığı bir adı var idi. Məsələn, <em>Tomas</em> arami dilində idi,
    <em>Didim</em> isə <em>Əkizlər</em> mənasını verən yunan versiyası idi.
    Tabita — <em>arami</em> dilində idi, <em>Dorka</em> isə <em>Tabita</em>
    adının yunan versiyası idi. Bəzən arami dilinə oxşadığı üçün yunan adı
    seçilirdi: evində Elyaqim və ya Habil adlanan bir adam yunan tanışları
    üçün <em>Alkim</em> və ya <em>Apelles</em> ola bilərdi; Odur ki, Peter
    və Kefa fərqli adlar deyil — onlar iki dildə eyni adın iki
    formasıdır.
  </p>
  <p>Əhdi-Ətiqdə ad dəyişikliyi həmişə Allahla münasibətin dəyişilməsi ilə
    bağlı idi. Məsələn, Allahla yeni münasibətə girəndə <em>Yaqub
      İsrail</em> (<em>Yaradılış 32:28</em>), <em>İbram</em> isə
    <em>İbrahim</em> (<em>Yaradılış 17:5</em>) oldu. Allahla yeni münasibətə
    girən insan sanki yeni həyata qədəm qoyur, yeni insan olur, ona görə də
    yeni bir ada ehtiyac duyur.
  </p>
  <p>Ancaq bu hekayədə çox vacib bir məqam var: o, <em>İsanın insanlara
      necə baxdığını</em> göstərir. O, təkcə insanın <em>necə</em> olduğunu
    deyil, bu insanın kim ola biləcəyini görür. O, təkcə <em>real
      vəziyyəti</em> deyil, <em>həm də imkanları görür</em>. İsa Peterə
    baxanda, onda təkcə qalileyalı bir balıqçı deyil, həm də İmanlı
    Cəmiyyətinin əsasını qoya biləcək bir daş gördü. İsa bizi təkcə
    olduğumuz kimi deyil, ola biləcəyimiz kimi görür. O deyir: «Həyatını
    Mənə ver, mən də daxilindəki imkanları üzə çıxarıb səni sən edim».</p>
  <p>Günlərin bir günü böyük italyan heykəltəraşı, rəssam və memar
    Mikelancelonun nəhəng mərmər parçasından bir kəsik qopardığını görüb,
    ondan nə etdiyini soruşdular. O, belə cavab verdi: «Mən bu mərmərin
    içindəki mələyi azad edirəm!» İsa hər kəsdə gizli qəhrəmanı görür və onu
    azad edə bilər.</p>
  <p><strong>43-51</strong></p>
</blockquote>
<h2 id="natanaelin-gəlişi-yəhya-143-51">NATANAELİN GƏLİŞİ (Yəhya
  1:43-51)</h2>
<blockquote>
  <p>İndi isə İsa cənubdan ayrılıb şimala, Qalileyaya doğru gedir. Ola
    bilsin, orada, yəni Qanada Filipi tapıb ardınca gəlməyə çağırdı. Filip
    də Andrey kimi eşitdiyi xoş xəbəri gizlədə bilmədi. Fransız
    ilahiyyatçısı Qode (1812-1900) bu vəziyyəti belə ifadə etmişdir: «Bir
    yanan çıraqla digər çırağı yandırmaq olar». Filip gedib dostu Natanaeli
    gördü və ona dedi ki, Nazaretli İsada çoxdan vəd edilmiş Məsihi tapıb.
    Natanael buna şübhə ilə yanaşırdı: Əhdi-Ətiqdə Allahın Seçilmişinin
    Nazaretdən gələcəyinə dair heç nə deyilməmişdir. Nazaretdə qeyri-adi heç
    nə yox idi. Natanael özü Qalileyanın başqa bir şəhərindən olan Qanadan
    idi. Kənd yerlərində isə şəhərlər və kəndlər arasında rəqabət həmişə
    böyük olur. Buna görə də Natanaelin Nazaretdən yaxşı bir şeyin
    çıxacağına inanmadığını bildirdi. Filip də müdrik olduğuna görə
    Natanaellə mübahisə etmədi, sadəcə olaraq, ona «gəl özün bax» dedi.</p>
  <p>İnsanları arqumentlərin köməyi ilə məsihçiliklə maraqlandırmaq çox
    vaxt mümkün olmur. Arqumentlər bəzən xeyirdən çox zərər gətirir. İnsana
    İsa haqqında həqiqəti göstərməyin yeganə etibarlı yolu — ona Məsihlə
    görüşmək imkanı verməkdir.</p>
  <p>İnsanları Məsihə cəlb edən vəzlərdəki sübutlar və fəlsəfi söhbətlər
    deyil, Məsihin həyat və fəaliyyətidir desək, daha ədalətli olar.</p>
  <p>Deyilənə görə, keçən əsrin sonlarında bir dəfə ingilis yazıçısı və
    aqnostik Oldous Haksli şəhərdən kənarda bir bağ evində vaxt keçirirmiş.
    Qonaqların çoxu bazar günü kilsəyə gedir. Haksli onlarla getmək fikrində
    deyildi. Amma sonra imanı ilə tanınan bir adama yaxınlaşıb deyir:</p>
</blockquote>
<ul>
  <li>
    <p>Bəlkə bu gün sən də kilsəyə getməyəsən? Bəlkə mənə məsihçi
      imanının nə olduğunu, ümumiyyətlə, nə üçün imanlı olduğunu
      danışasan?</p>
  </li>
</ul>
<p>Həmin adam belə cavab verir:</p>
<ul>
  <li>
    <p>Amma sən bir anın içində mənim dəlillərimi təkzib
      edəcəksən.</p>
  </li>
  <li>
    <p>Mən səninlə qətiyyən mübahisə etmək istəmirəm — Haksli deyir, —
      sadəcə Məsihin sənin üçün Kim olduğunu mənə deməyini istəyirəm.</p>
  </li>
</ul>
<p>Həmin adam evdə qalıb, ən sadə dildə öz inancı barədə Haksliyə
  danışır.</p>
<p>Hekayəsini bitirəndə Hakslinin gözləri yaşarır:</p>
<ul>
  <li>
    <p>Dediklərin həqiqət olsaydı, sağ əlimi qurban verərdim.</p>
  </li>
</ul>
<p>Hakslinin ürəyinə toxunan ağıllı dəlillər deyildi. Çünki o, bu sadə
  məsihçinin gətirə bildiyi istənilən arqumentin dərhal «öhdəsindən
  gələrdi». Lakin onun ürəyinə toxunan Məsih haqqında hekayənin səmimi
  şəkildə ifadə olunması idi. Ən yaxşı arqument insanlara «gəl, özün bax»
  deməkdir.</p>
<p>Düzdür, başqalarını Məsihə dəvət etməzdən əvvəl ilk növbədə özümüz
  Onu yaxşı tanımalıyıq. Müjdəçi əvvəlcə özü Məsihlə görüşməlidir.</p>
<blockquote>
  <p>Natanael İsanın yanına gəldi, İsa onun ürəyini gördü. İsa dedi: «Bu,
    həqiqətən, ürəyində hiylə olmayan bir İsraillidir». İsanın belə tərifi
    Allahdan qorxan hər bir yəhudini sevindirərdi: «Rəbb tərəfindən
    təqsirkar sayılmayan, qəlbində hiylə olmayan insan nə bəxtiyardır!»
    (<em>Zəbur 32:2</em>)</p>
  <p>Natanael onu çox az tanıyan bir adamın ağzından belə bir
    qiymətləndirmə eşidəndə təəccübləndi və İsanın onu haradan tanıdığını
    soruşdu. İsa ona dedi ki, onu əncir ağacının altında görüb. Bu nə
    deməkdir? Yəhudilərə görə, əncir ağacı rahatlıq və əmin-amanlıq simvolu
    idi. Onlar rahatlıq dedikdə — insanın üzüm meynəsi və əncir ağacının
    altında sakit otura biləcəyi vəziyyəti başa düşürdülər (<em>1Padşahlar
      4:25; Mikeya 4:4</em> <em>ilə müqayisə edin</em>). Üstəlik, əncir
    ağacının çoxlu yarpaqları olur və yaxşı kölgə verir. Buna görə də
    yəhudilər onun kölgəsi altında oturub fikrə dalmağa adət etmişdilər. Çox
    güman, Natanael vaxtını məhz bu şəkildə keçirirdi. O, əncir ağacının
    altında oturaraq, yəqin ki, Allahın Seçilmişinin gələcəyi gün üçün Ona
    dua edirdi. Əlbəttə, o, Allahın əmrləri barədə düşünürdü və budur, o
    hiss etdi ki, İsa onun ürəyindəkiləri oxuyur. Natanaeli təəccübləndirən
    İsanın onu əncir ağacının altında görməsi deyildi, ürəyindəkiləri
    oxuması idi. Natanael ürəyində dedi: «Budur mənim xəyallarımı başa düşən
    adam! Budur mənim dualarımı bilən adam! Budur, dilə gətirməyə belə
    cəsarət etmədiyim ən dərin arzularımı görən adam! Budur, mənim qəlbimin
    ah-naləsini başa düşə bilən adam! Bu, Allahın vəd etdiyi məsh olunmuş
    Məsihdir». Natanael ürəyindəkiləri oxuyana, onu başa düşənə, ürəyinin
    sirrini yerinə yetirənə həmişəlik tabe oldu. Ola bilsin, İsa gülümsədi.
    O, yuxusunda göyə qədər qalxan nərdivan görən Yaqubu xatırladı
    (<em>Yaradılış 28:12-13</em>). İsa sanki Natanaelə belə dedi: «Natanael,
    Mən nəinki sənin ürəyindəkiləri oxuya bilirəm, hətta səni və bütün
    insanları göylərə aparan nərdivan ola bilərəm». İnsanlar yalnız və
    yalnız İsa vasitəsilə göylərə aparan nərdivanla qalxa bilərlər.</p>
  <p>Ancaq bu hissə ilə bağlı sual yaranır: Natanael kimdir? Dördüncü
    Müjdədə onun adı ilk şagirdlər arasında yer alır, digər üç Müjdədə isə
    onun adı, ümumiyyətlə, çəkilmir. Bu, müxtəlif cür izah olunur.</p>
  <p>1. Belə bir fikir irəli sürülür ki, o, real obraz deyil, milli qürur
    və qərəz bağlarını qırmış, özlərini İsa Məsihə həsr etmiş bütün həqiqi
    yəhudiləri simvolizə edən ideal obrazdır.</p>
  <p>2. Çoxları eyni əsaslara istinad edərək iddia edirlər ki, o, Paulu və
    ya hansısa sevimli şagirdi simvollaşdırır. Paul Məsihi qəbul edən
    nüfuzlu yəhudi nümunəsi idi, sevimli şagird isə ideal şagird obrazı idi.
    Buna görə də güman edilir ki, Natanael idealı simvollaşdırır. Bu, insan
    deyil, bir obrazdır. Əgər Natanael daha heç vaxt xatırlanmasaydı, bu
    fikir inandırıcı ola bilərdi. Lakin Natanael <em>Yəhya 21:2</em>-də
    yenidən xatırlanır və burada ideal obraza dair heç bir işarə yoxdur.</p>
  <p>3. Onu Matta ilə eyniləşdirirdilər. Çünki bu adların hər ikisi — həm
    <em>Matta</em>, həm də <em>Natanael</em> eyni məna daşıyır — Allahın
    hədiyyəsi. Artıq qeyd etdik ki, o dövrlərdə insanların çox vaxt iki adı
    var idi — biri yunan, digəri isə yəhudi. Lakin bu halda həm
    <em>Matta</em>, həm də <em>Natanael</em> yəhudi adıdır.
  </p>
  <p>4. Ancaq bunun sadə bir izahatı var. Natanaeli İsanın yanına
    <em>Filip</em> gətirdi. Digər üç Müjdənin heç birində Natanaelin adı heç
    vaxt xatırlanmır. Dördüncü Müjdədə isə <em>Bartalmayın</em> adı
    xatırlanmır. <em>Matta 10:3</em> və <em>Mark 3:18</em>-də göstərilən
    şagird siyahısında <em>Filip</em> və <em>Bartalmayın</em> adları
    yan-yana qoyulur, sanki onları bir-birinə bağlamaq təbii və zəruridir.
    Üstəlik, <em>Bartalmay</em>, həqiqətən, <em>ikinci</em> addır — bu,
    Tolmay və ya Ptolemeyin oğlu deməkdir. Bartalmayın başqa bir adı da
    olmalı idi. Buna görə, çox güman ki, <em>Bartalmay</em> və
    <em>Natanae</em>l eyni şəxsdir, sadəcə fərqli adlarla göstərilib.
  </p>
  <p>Hər necə olursa-olsun, Natanael qəlbi qürur və mövhümatlardan
    təmizlənmiş, İsanı ürəklərinin susuzluğunu yatıran Biri kimi görən
    yəhudiləri simvollaşdırır.</p>
</blockquote>
