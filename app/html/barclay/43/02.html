<h1>2-ci fəsil</h1>
<blockquote>
  <p><strong>1-11</strong></p>
</blockquote>
<h2 id="yeni-sevinc-yəhya-21-11">YENİ SEVİNC (Yəhya 2:1-11)</h2>
<blockquote>
  <p>Dördüncü Müjdənin xəzinələri onu öyrənənlər və şərh edənlər üçün
    çətinliklər yaradır. Qarşımızda həmişə iki obraz olur — sadə bir hekayə
    və ya hər kəsin başa düşüb danışa biləcəyi hansısa hadisənin sadə
    təsviri. Onun arxasında isə axtaran, görən və anlayan üçün bir növ
    xəzinə var. Bu hissədə o qədər çox xəzinə var ki, onu öyrənmək üçün bizə
    ən azı üç fəsil lazım olacaq. İlk növbədə biz ona ümumi nəzər salacağıq,
    yəni hekayənin inkişaf etdiyi fon kimi baxacağıq; sonra biz burada Məsih
    və Onun gördüyü işlər haqqında deyilənlərin bəzilərini nəzərdən
    keçirəcəyik. Sonda müjdəçi Yəhyanın burada bizə demək istədiyi əbədi
    həqiqətləri təhlil edəcəyik.</p>
  <p>Qalileyanın Qana şəhəri Aşer qəbiləsindəki Qanadan fərqləndirmək üçün
    belə adlandırılırdı. Aşer qəbiləsindəki Qana Aralıq dənizinin
    sahilindəki Tir şəhərindən iki kilometr məsafədə yerləşir. Qalileyanın
    Qana şəhəri Nazaret yaxınlığında kiçik bir kənddir. Ömrünün son illərini
    İsrailin Bet-Lexem şəhərində bir monastırda keçirən imanlı cəmiyyətinin
    görkəmli müəllimlərindən biri olan Stridonlu İyeronim (330-419) Qananın
    Nazaretdən göründüyünü deyirdi. Beləliklə, Qalileyanın bu Qana şəhərində
    İsanın anası Məryəmin dəvət olunduğu bir toy ziyafəti var idi. Yəqin ki,
    o, ziyafətin təşkilatçılarından biri idi. Çünki şərab qurtaranda narahat
    olmağa başladı və nökərlərə İsanın əmr etdiyi hər şeyi tapşırmaq üçün
    kifayət qədər səlahiyyəti var idi. Əhdi-Cədidə düşməyən bəzi apokrif
    Müjdələr bu hekayə haqqında bəzi əlavə məlumatları ehtiva edir. Kopt
    Müjdələrinin birində deyilir ki, Məryəm bəyin anasının bacısı idi.
    Əhdi-Cədid kitablarına aid Monarxik Ön sözlər adlanan çox köhnə ön
    sözlər toplusu mövcuddur. Orada deyilir ki, bəy Yəhyanın özü idi, anası
    Şalomit isə Məryəmin bacısı idi. Biz bu əlavə təfərrüatların doğruluğunu
    şübhə altına ala bilmərik. Lakin hekayə bizə o qədər canlı təsvir olunur
    ki, onun şahid ifadəsi olduğu şübhə doğurmur.</p>
  <p>Burada Məryəmin adı tək çəkilir, Yusifin adı isə heç çəkilmir. Ola
    bilsin ki, o, həmin vaxta qədər artıq dünyasını dəyişmişdir. Hətta güman
    etmək olar ki, Yusif İsanın on iki yaşı tamam olandan qısa müddət sonra
    vəfat etmişdi. İsa da sonrakı on səkkiz ilini məhz ona görə Nazaretdə
    keçirmişdi. O, anasının və bacı-qardaşlarının qayğısını çəkmək
    məcburiyyətində qalmışdı. İsa kiçik bacı-qardaşları böyüyüb özlərini
    təmin edə bildikdən sonra evdən çıxmışdı.</p>
  <p>Hekayədə hadisələr şəhərdəki toy ziyafətində baş verir. İsraildə toy
    insanın həyatında əlamətdar hadisə idi: yəhudi qanunlarına görə, gənc
    qızın toyu çərşənbə günü təşkil olunmalı idi. Bu fakt xüsusilə diqqət
    çəkir. Çünki onda əlimizdə dəqiq tarix olur. Əgər toy, həqiqətən,
    çərşənbə günü idisə, onda İsa şənbə günü Andrey və Yəhya ilə görüşür,
    onlar da bütün günü Onunla birlikdə olurlar. Toy şənliyi bir neçə gün
    davam edirdi. Nikah mərasimi axşam saatlarında, ziyafətdən sonra baş
    tuturdu. Bundan sonra cütlük yeni evə yola salınırdı. O vaxta qədər hava
    artıq qaralırdı, onları məşəllərin işığı və bəzəkli çardaq altında küçə
    boyunca müşayiət edirdilər. Onların yolunu uzadırdılar ki, mümkün qədər
    çox adam onlara xeyir-dua verə bilsin. Yeni evlənənlər bal ayı
    səyahətinə getmirdilər: onlar evdə qalır və həftə ərzində qonaqlar qəbul
    edirdilər. Onlar toy paltarında olur və başlarına tac taxılırdı. Onlara
    padşah ailəsi kimi yanaşırdılar, hətta onları padşah və mələkə
    adlandırırdılar. Onların sözü qanun idi. Ehtiyac və zəhmətlə dolu bir
    həyatda, sevinc dolu həmin həftə çox vacib idi. İsa da bu xoşbəxt vaxtı
    qonaqpərvər ev sahibləri ilə bölüşməkdən məmnun idi. Ancaq bir problem
    yarandı — görünür, İsanın gəlişi bəzi problemlərə səbəb olmuşdu. O, toya
    gələndə tək deyildi, beş şagirdi ilə birlikdə idi. Bu da əlavə beş
    ağızın gətirəcəyi çətinlikdən xəbər verirdi. Beş gözlənilməz qonaq hər
    yerdə çətinlik yarada bilərdi. Bax bu toyda da şərab qurtarmışdır.</p>
  <p>Şərab yəhudi bayramının əsas elementi idi. Ravvinlər deyirdilər ki,
    «Şərab olmadan sevinc olmaz». Demək olmaz ki, insanlar sərxoşluq
    edirdilər. Lakin şərqdə şərab içki kimi mühüm rol oynayırdı. Sərxoşluq,
    əslində, böyük rüsvayçılıq sayılırdı. Ona görə insanlar şərabı
    ikinin-üçə nisbətində su qatıb içirdilər: iki hissə şərab — üç hissə su.
    Qonaq gələndə yemək çatışmazlığı yaxşı hal sayılmırdı. Çünki şərqdə
    qonaqpərvərlik müqəddəs idi. Xüsusilə toy məclisində yemək və içkinin
    çatışmazlığı bəylə gəlin üçün son dərəcə alçaldıcı olardı.</p>
  <p>Bu səbəbdən Məryəm vəziyyəti izah etmək üçün İsanın yanına gəldi.
    Müqəddəs Kitabın Azərbaycan dilinə tərcüməsində İsanın cavabı kifayət
    qədər ədəbsiz səslənir: Onun dilinə belə sözlər qoyulur: «Ana, Məndən nə
    istəyirsən?» Bu, həqiqətən də, <em>hərfi</em> tərcümədir, lakin
    oxuduğumuz <em>tonda</em> səslənmir. «Ana, məndən nə istəyirsən?» ümumi
    danışıq ifadəsi idi. Qəzəbli və kəskin danışanda, bu ifadə tam narazılıq
    və məzəmmət bildirir. Lakin yumşaq formada deyiləndə, məzəmmətdən daha
    çox təəssüf hissi bildirir. Bu ifadənin mənası belədir: «Narahat olma,
    sən nə baş verdiyini bilmirsən; bunu Mənim öhdəmə burax, Mən Özüm həll
    edəcəyəm». İsa sadəcə Məryəmə hər şeyi Onun öhdəsinə buraxmağı,
    vəziyyəti həll etməyin bir yolunu tapacağını söylədi.</p>
  <p>Bəzi tərcümələrdə <em>qadın (qunay)</em> sözü də yanıltıcıdır. Bu
    bizim üçün bir qədər sərt səslənir, lakin İsa anasını Yəhyaya tapşıranda
    Çarmıxdan ona eyni sözlə müraciət edir (<em>Yəhya 19:26</em>). Homerdə
    Odissey bu sözlə sevimli arvadı Penelopaya müraciət edir. Eyni sözü Roma
    imperatoru Avqust məşhur Misir kraliçası Kleopatra üçün işlədir. Bu,
    hörmətli müraciət forması idi və heç də kobud, hörmətsiz deyildi. Bəzi
    müasir dillərdə bu sözə uyğun ekvivalent yoxdur. Bəziləri üçünsə bu
    ifadə nəzakət mənasında <em>madam, xanım</em> kimi səslənir.</p>
  <p>Hər necə olursa-olsun, Məryəm Ona ​​güvənirdi: o, xidmətçilərə İsanın
    əmr etdiyi hər şeyi yerinə yetirməyi tapşırdı. Qapıda hər biri iki-üç
    <em>ölçü</em> (ibranicə <em>bat</em>) su tuta bilən altı daş küp var
    idi. Bir <em>bat</em> isə təxminən 40 litr su tuturdu. Buna görə də
    həmin küplər çox böyük idi və hər biri yüz litrə yaxın maye tuta
    bilirdi.
  </p>
  <p>Yəhya Müjdəni yunanlar üçün yazdığına görə onlara izah edir ki, bu
    küplər paklanma mərasimi üçün nəzərdə tutulub. Su iki məqsəd üçün
    istifadə edilirdi. Birincisi, evə gələndə ayaqları yumaq üçün. Yollar
    asfaltsız idi, səndəllər isə yalnız altlıqdan ibarət olduğu üçün
    ayaqlara bağlanırdı. Günəşli havada ayaqlar toza, yağışlı havada isə
    palçığa batırdı. Suyu ayağı yumaq üçün istifadə edirdilər. İkincisi,
    əlləri yumaq üçün. Ortodoksal yəhudilər yeməkdən əvvəl və hər yemək
    arası əllərini yuyardılar. Əvvəlcə əl barmaqlarının ucları yuxarı
    tutulurdu ki, su töküləndə biləyə axsın. Sonra əl barmaqları aşağı
    tutulurdu ki, su töküləndə biləkdən barmaqların ucuna axsın. Beləcə hər
    iki əl növbə ilə yuyulurdu. Bundan sonra hər bir ovuc digər əlin
    sıxılmış yumruğu ilə ovuşdurularaq təmizlənirdi. Yəhudi adət-ənənəsinə
    görə, əl yuyulması təkcə yeməkdən əvvəl deyil, yemək arasında da
    edilməli idi. Əgər əllər bu qaydada yuyulmurdusa, <em>murdar</em>
    sayılırdı. Bu iri su küpləri məhz əllərin və ayaqların yuyulması üçün
    orada qoyulmuşdu. İsa küpləri ağzına qədər su ilə doldurmağı əmr etdi.
    Müjdədə bu məqam ona görə vurğulanır ki, küplərə sudan başqa heç nə
    tökülə bilməzdi. Sonra İsa nökərlərinə əmr etdi ki, suyu götürüb
    <em>toyağasına</em>, <em>arxitriklinosun</em> yanına aparsınlar. Adətən,
    ziyafətlərdə romalıların bir növ tamadası idi. Onu <em>arbitr,
      bibendi</em>, yəni bayramın təşkilatçısı adlandırırdılar. Yəhudilərin
    nikah mərasimində isə bəzən qonaqlardan biri toyağası rolunu oynayırdı.
    <em>Arxitriklinosun</em> rolu tamadanın roluna uyğun gəlirdi. O,
    qonaqları yerbəyer edir, ziyafətin normal gedişinə nəzarət edirdi. O,
    şəraba çevrilən sudan dadanda heyrətləndi və bəyi çağırdı. Yəhudilərdə
    toy mərasimini, adətən, bəyin valideynləri təşkil edirdi. Toyağası
    zarafat etməyə başladı: «Adətən, yaxşı şərabı əvvəldə verirlər, qonaqlar
    sərxoş olandan, dad qabiliyyətini itirəndən sonra isə pis şərab
    verirlər. Sənsə yaxşı şərabı sona saxlamısan».
  </p>
  <p>İlk dəfə bax belə İsa kənd qızının toyunda Öz izzətini dünyaya izhar
    etdi. İsanın şagirdləri bir daha Onun Kim olduğunu orada gördülər.</p>
  <p><strong>YENİ SEVİNC (Yəhya 2:1-11 (ardı))</strong></p>
  <p>Gəlin əvvəlcə İsanın etdiyi bu möcüzə ilə bağlı üç ümumi məqamı qeyd
    edək.</p>
  <p>1. Möcüzənin <em>nə vaxt</em> və hansı şəraitdə olduğuna nəzər salaq.
    Möcüzə toy mərasimində baş vermişdir. İsa belə bir mühitdə Özünü əla
    hiss edirdi — O, sərt və deyingən deyildi. Toy şənliyinin sevincini
    bölüşmək Onun xoşuna gəlirdi.</p>
  <p>Elə dindar insanlar var ki, hər kəsi hər yerdə ümidsizliyə düçar
    edirlər. Onlar istənilən sevincə, xoşbəxtliyə şübhə ilə yanaşırlar.
    Onlar üçün din qara paltarlar, boğuq səslər demək, şənlənmək
    qadağasıdır.</p>
  <p>Ancaq başqa tip insanlar da var. Bir şagird öz müəllimi haqqında belə
    demişdi: «O mənə günəş şüalarında çimdiyimi hiss etdirir». İsa da belə
    idi. Çarlz Sperdcen «Tələbələrim üçün Mühazirələr» kitabında bir neçə
    müdrik və kəskin sitat gətirir: «Qəbiristanlıq işçiləri üçün qəbir səsi
    uyğun ola bilər, lakin Lazarı boğuq iniltilərlə məzardan qaldırmaq
    mümkün deyildi». «Mən elə qardaşlar tanıyıram ki, təpədən dırnağa kimi —
    geyimləri, səsi, davranışları, qalstukları və ayaqqabıları keşişə çox
    bənzəyir, amma onlarda insani heç nə gözə dəymir... Sanki bəzilərinin
    ürəklərinə ağ qalstuk taxaraq insani hər şeyi boğublar». «Yaxşı olardı
    ki, heç bir xeyirxahlığı, səmimiyyəti, ünsiyyəti olmayan insan dəfn
    bürosunda işləyib ölüləri dəfn etsin. Çünki o, heç vaxt dirilərə təsir
    göstərə bilməyəcək». «Can qazanmaq istəyən hər kəsə sevinc dolu və şən
    olmağı tövsiyə edirəm: qeyri-ciddi və daxilində boş deyil, sevinc dolu
    və ünsiyyətcil. Bala daha çox milçək yığılır, nəinki sirkəyə. Üzündə nur
    əks olunan adam daha çox insanı cənnətə gətirə bilər, nəinki gözündə
    cəhənnəm atəşi və soyuqluq olan biri».</p>
  <p>İsa heç vaxt sevinci cinayət hesab etmirdi. Onun davamçıları niyə də
    belə davranmasınlar?</p>
  <p>2. Möcüzənin <em>harada</em> baş verdiyinə diqqət yetirək. O,
    Qalileya şəhərindəki sadə bir evdə baş vermişdir. Bu möcüzə hansısa
    mühüm hadisə ilə bağlı deyildi və böyük izdihamın içində yox, evdə baş
    vermişdir. A.Qrin-Armitac «Müqəddəs Lukanın portreti» kitabında müjdəçi
    Lukanın İsanı sadə insanların əhatəsində necə sevinclə təsvir etdiyini
    söyləyir. Qrin-Armitac deyir ki, Lukanın Müjdəsində «Allah evə, ailəyə
    daxil olub». O, Allahı ailəyə və ən adi hadisələrin əhatəsinə gətirir.
    İsanın Qana şəhərində göstərdiyi möcüzə Onun ailəyə necə yanaşdığını
    göstərir. Müqəddəs Kitabda deyildiyi kimi, İsa «izzətini üzə çıxardı».
    Bu hadisə evdə baş vermişdir. İnsanlar ev dediklərinə fərqli münasibət
    bəsləyirlər. Onlar dərhal razılaşacaqlar ki, dünyada onlar üçün evləri
    qədər əziz yer yoxdur. Eyni zamanda razılaşacaqlar ki, orada özlərini
    çox vaxt yad insanlara nisbətən daha təkəbbürlü, kobud, eqoist və
    ədəbsiz aparırlar. Çoxları öz doğmaları ilə elə rəftar edir ki, təsadüfi
    tanışlarla belə davranmağa cəsarət etməzlər. Çox vaxt kənar adamlar
    bizim ən yaxşı, bizimlə bir dam altında yaşayanlar isə ən pis tərəfimizi
    görürlər. Biz həmişə xatırlamayılıq ki, İsa ilk dəfə Öz izzətini sadə
    bir evdə nümayiş etdirdi. Onun üçün ev hər şeyin yaxşı olmalı olduğu bir
    yer idi.</p>
  <p>3. İndi gəlin baxaq, O, bu möcüzəni <em>niyə</em> göstərdi. Biz artıq
    gördük ki, şərqdə qonaqpərvərlik, ümumiyyətlə, müqəddəs sayılırdı. Həmin
    gün evdə artıqlaması ilə şərab olmasaydı, bu, ev sahibini xoşagəlməz və
    biabırçı vəziyyətə salardı. Buna görə də İsa Öz qüdrətindən və
    səlahiyyətindən istifadə etdi ki, qalileyalı sadə ailəsini xəcalət və
    rüsvayçılıqdan xilas etsin. O, insanlara qarşı şəfqət, xeyirxahlıq
    göstərir və onları başa düşmək hissi ilə idarə olunurdu. Əksər insanlar
    fövqəladə şəraitdə qeyri-adi işlər görə bilərlər. İsa isə, bu hadisədə
    olduğu kimi, ən adi şəraitdə belə qeyri-adi möcüzə göstərə bilər. Çox
    vaxt insanlar hətta başqalarının uğursuzluqları və problemlərindən bir
    növ zövq alır, çay və ya şərab süfrəsi başında onlar haqqında qeybət
    etməyi xoşlayırlar. Həyatın Ağası və izzət Padşahı olan İsa sadə
    qalileyalı cütlüyü alçalmaqdan xilas etmək üçün Öz qüdrətindən və
    səlahiyyətindən istifadə etdi. Məhz bu cür xeyirxahlıq və anlayış tələb
    edən sadə məsələlərdə biz İsa Məsihin davamçıları olduğumuzu göstərə
    bilərik.</p>
  <p>Bundan əlavə, bu hekayə Məryəmin İsaya olan etibarının iki nümunəsini
    gözəl şəkildə təsvir edir.</p>
  <p>1. Hansısa problem yarananda, ​​Məryəm instinktiv olaraq İsaya üz
    tuturdu: O, Oğlunu yaxşı tanıyırdı. İsa otuz yaşına qədər evini tərk
    etməmiş və bütün bu illər ərzində Məryəm Onunla yaşamışdır. İsanın
    Nazaretdəki uşaqlıq çağı ilə bağlı belə bir əfsanə var ki, insanlar
    özlərini yorğun, əsəbi və qayğılı hiss edəndə, çətinlik çəkəndə və ya
    narahat olanda deyirdilər: «Gəlin gedək Məryəmin Övladını görək». Onlar
    da İsanın yanına gedir və qayğıları aradan qalxırdı. Bu gün də belədir:
    İsanı yaxından tanıyanlar nəsə çətinlik yarananda ​​həmişə Ona müraciət
    edirlər. O da heç vaxt Özünü gözlətmir.</p>
  <p>2. Məryəm İsanın nə edəcəyini tam başa düşməsə, hətta onun xahişi
    sanki rədd edilmiş görünsə belə, Ona ​​o qədər güvənirdi ki, xidmətçilərə
    üz tutub, onlara İsanın dediyi kimi etmələrini söylədi. Məryəm İsanı
    tamlığı ilə başa düşməsə də, Ona çox güvənirdi. O, İsanın nə edəcəyini
    bilmirdi, amma bilirdi ki, O, lazım olan hər şeyi düzgün edəcək. Hər
    kəsin həyatında elə anlar olur ki, artıq çıxış yolu görmür. Hər kəsin
    həyatında elə hallar olur ki, izahını verə bilmir, mahiyyəti
    başadüşülməz olaraq qalır. Xoşbəxt o kəsdir ki, heç nə başa düşə bilməsə
    də, inanmağa davam edir.</p>
  <p>Bu hekayə bizə İsa haqqında daha bir şey deyir. İsa Məryəmə cavab
    verdi: «Mənim vaxtım hələ çatmayıb». Müjdə boyu İsa <em>Öz
      vaxtından</em> danışır. <em>Yəhya 7:6-8</em>-də bu vaxt İsanın Məsih
    kimi zühur vaxtıdır. <em>Yəhya 12:23; 17:1; Matta 26:18-45; Mark
      14:41</em>-də həmin vaxt Çarmıxa çəkilmə və ölüm vaxtıdır. İsa bütün
    həyatı boyu bu dünyaya xüsusi məqsəd və tapşırıqla gəldiyini bilirdi. O,
    həyatına Öz istəklərinin məcmusu kimi deyil, Allahın təyinatının
    işığında baxırdı. O Öz həyatını zamanın və insan həyatının dəyişən
    fonunda deyil, əbədiyyətin dəyişməz fonunda görürdü. İsa Öz vaxtını
    bilirdi və bütün həyatı boyu dünyaya gəliş səbəbi olan həmin vaxta doğru
    addımlayırdı. Lakin Allahın tapşırığını yerinə yetirmək üçün dünyaya
    gələn təkcə İsa deyildi. Bir adamın dediyi kimi: «Hər bir insan Allahın
    xəyalı və ideyasıdır». Biz də öz arzularımız və məqsədlərimiz haqqında
    deyil, Allahın bizi bu dünyaya hansı məqsədlə göndərdiyi haqqında
    düşünməliyik.</p>
</blockquote>
<h2 id="yeni-sevinc-yəhya-21-11-ardı">YENİ SEVİNC (Yəhya 2:1-11
  (ardı))</h2>
<blockquote>
  <p>İndi biz Yəhyanın bu hekayədə bizə öyrətmək istədiyi dərin və əbədi
    həqiqəti tapmalıyıq. Unutmamalıyıq ki, Yəhya yəhudi olduğu üçün həm
    yəhudilərin mənəvi irsinə, həm də yunanların mənəvi keçmişinə
    əsaslanaraq bu Müjdəni yazmışdır. Çünki onun əsas məqsədi bu Müjdəni
    yaxşı başa düşüləcək, həm yunanlar, həm yəhudilər tərəfindən qəbul
    ediləcək şəkildə yazmaq idi.</p>
  <p>Gəlin əvvəlcə bu hekayəyə <em>yəhudi</em> nöqteyi-nəzərindən baxaq.
    Yadda saxlamaq lazımdır ki, Yəhyanın Müjdəsinin sadə hekayələrinin
    arxasında həmişə dərin bir məna durur. Bu məna yalnız görmək üçün gözü
    olanlara açılır. Yəhya heç bir lazımsız və ya əhəmiyyətsiz təfərrüat
    vermir: hər şeyin müəyyən bir mənası var və hər bir detal çox vacib
    məqama işarə edir.</p>
  <p>Evdə su üçün altı daş küp var idi. İsanın sayəsində onların içindəki
    su şəraba döndü. Yəhudilərdə <em>yeddi rəqəmi</em> tam və kamil, altı
    isə natamam və qeyri-kamil hesab olunur. Su üçün altı daş küp yəhudi
    qanununun bütün natamamlıqlarını simvollaşdırır. İsa bu dünyaya qanunun
    bütün natamamlıqlarını aradan qaldırmaq, onların yerinə mərhəmət və lütf
    Müjdəsinin yeni şərabını qoymaq üçün gəldi. İsa qanunun
    qeyri-kamilliyini lütfün kamilliyinə çevirdi.</p>
  <p>Bununla bağlı bir məqamı da qeyd etmək lazımdır. Su üçün küplərin
    sayı altı idi. Hər birinin tutumu 100-120 litr olan bu daş küplər
    ümumilikdə 600-700 litr şərab tuturdu. Müjdəçinin dediklərini hərfi
    mənada qəbul etmək lazım deyil: o, bununla bizə göstərmək istəyirdi ki,
    İsa Öz lütfünü və mərhəmətini insanlara yağdıranda, bu, hər kəsə
    artıqlaması ilə kifayət edir. Dünyanın heç bir toyunda 600-700 litr
    şərab içilmir. Yer üzündə elə bir ehtiyac yoxdur ki, Məsihin lütfü bəs
    etməsin. İsada heyrətamiz ilahi bolluq vardır. İsada natamamlıq
    kamilliyə çevrildi, lütf hədsiz-hüdudsuz oldu. O, hər bir insanın
    ehtiyacını ödəmək üçün bəs qədərdir, hətta artıqdır.</p>
  <p>İndi isə bu hekayəyə yunan nöqteyi-nəzərindən baxaq. Məsələ
    burasındadır ki, yunanlarda belə hekayələr çox idi. Yunanların şərab
    tanrısı Dionis var idi. Yunan yazıçısı Pavianius öz ölkəsi və onun qədim
    adətləri haqqında bəhs edir. Elladanı təsvir edərkən o, köhnə bir
    adətdən və qədim inancdan danışır:</p>
  <p>«Bazar meydanı ilə Menos arasında köhnə teatr və Dionisin ziyarətgahı
    yerləşir. Heykəli Praksitel düzəltmişdir.</p>
  <p>Elladanın sakinləri Dionisə bütün tanrılardan daha çox hörmət edir.
    Onlar iddia edirlər ki, Dionis onların bayramında iştirak edir. Bu
    bayramın keçirildiyi yer şəhərdən bir kilometr yarım aralıda yerləşir.
    Boş qazanlar vətəndaşların və bu ölkəyə təsadüfən gələn əcnəbilərin
    iştirakı ilə binaya gətirilir və kahinlərə verilir. Binanın qapısına
    kahinlər və istəyən hər kəs öz möhürünü vurur. Ertəsi gün möhürlərinin
    pozulmadığını yoxlaya bilirlər, binaya girəndə isə şərabla dolu
    qazanları görürlər. Bayramda mən özüm orada olmamışam, amma Elladanın ən
    hörmətli adamları, eləcə də əcnəbilər and içirdilər ki, hər şey eynilə
    dediyim kimidir».</p>
  <p>Bu kimi əhvalatlar yunanlara da yaxşı məlum idi. Müjdəçi Yəhya sanki
    onlara belə deyir: «Sizin tanrılarınız haqqında əfsanələriniz və
    hekayələriniz var, amma bilirsiniz ki, bunlar sadəcə hekayələrdir, onlar
    həqiqəti əks etdirmir. İsa Məsih isə sizin tanrılarınızın edə biləcəyini
    xəyal etdiklərinizi yerinə yetirmək üçün gəldi. O sizin arzularınızı
    reallaşdırmaq üçün gəldi».</p>
  <p>Yəhya yəhudilərə deyir: «İsa qanunun çatışmazlıqlarını və
    natamamlığını lütfün kamilliyinə çevirmək üçün gəldi». Yunanlara isə
    deyir: «İsa sizin allahlarınızın edə biləcəyini xəyal etdiyiniz işləri
    görmək üçün gəldi».</p>
  <p>İndi isə biz Yəhyanın bizə nə öyrətdiyini görürük: hər hekayə İsanın
    bir dəfə nəyisə etməsi haqqında deyil, Onun həmişə etdiyi şeylər
    haqqında bəhs edir. O, İsanın bir vaxtlar İsraildə etdiklərindən deyil,
    İsanın bu gün də hansı işləri gördüyündən danışır. Yəhya istəyir ki, biz
    İsanın bir vaxtlar daş küpdəki suyu necə şəraba çevirdiyini yox, İsanın
    insanın həyatına daxil olanda ona yenilik gətirdiyini görək. Bu yenilik
    sanki suyun şəraba çevrilməsinə bənzəyir. Məsihsiz həyat monoton,
    mənasız və yeknəsəqdir. İsa həyata daxil olanda o, canlanır, parlaq və
    maraqlı olur. İsasız həyat ləng və maraqsızdır, Onunla isə maraqlı və
    sevinclidir.</p>
  <p>Labrador yarımadasında işləmək üçün könüllüləri cəlb edən ekspedisiya
    rəhbəri böyük maaş vəd edə bilməyəcəyini, lakin bu günlərin onların
    həyatlarının ən yaxşı günləri olacağını vəd edə biləcəyini söyləmişdi.
    Məsihin də vədi bizə belədir. Unutmayın ki, Yəhya bunu Məsihin Çarmıxa
    çəkilməsindən yetmiş il sonra yazmışdı: bu illər ərzində o, çox düşündü,
    xatırladı və əvvəllər fərqində olmadıqlarının mənasını anladı. O, bu
    hekayəni danışarkən, o vaxt İsa ilə həyatın necə olduğunu xatırlayır və
    deyir: «İsanın insanın həyatına daxil olması sanki suyun şəraba
    çevrilməsinə bərabərdir». Bu hekayə ilə Yəhya <em>bizə</em> deyir: «Əgər
    siz yeni həyat istəyirsinizsə, Məsihin davamçısı olun və su şəraba
    çevrildiyi kimi, sizin də həyatınıza dəyişiklik gələcək».</p>
  <p><strong>12-16</strong></p>
</blockquote>
<h2 id="isanin-qəzəbi-yəhya-212-16">İSANIN QƏZƏBİ (Yəhya 2:12-16)</h2>
<blockquote>
  <p>Qalileyanın Qana şəhərində toy mərasimindən sonra İsa dostları ilə
    qısa müddətə Qalileya (Tiberiya) gölünün şimal sahilində, təxminən otuz
    kilometr aralıda yerləşən Kefernahuma getdi.</p>
  <p>Bir qədər sonra İsa Yerusəlimə Pasxa bayramını qeyd etməyə getdi.
    Pasxa nisan ayının 15-nə düşür, yəni aprelin ortalarına. Yəhudi
    qanunlarına görə, Yerusəlimdən iyirmi beş kilometr uzaqlıqda yaşayan hər
    yetkin yəhudi kişi bayramda Yerusəlimə gəlmək məcburiyyətində idi.</p>
  <p>Burada maraqlı bir faktla qarşılaşırıq: artıq ilk baxışdan aydın olur
    ki, İsanın həyatının xronologiyasına görə, Yəhyanın Müjdəsi digər
    Müjdələrdən tamamilə fərqlənir. Digər Müjdələrdə İsanın Yerusəlimə
    yalnız bir dəfə, uşaq ikən Məbədi ziyarət etməsi istisna olmaqla,
    Çarmıxa çəkildiyi Pasxa bayramında səfər etməsindən bəhs edilir.
    Yəhyanın Müjdəsində isə biz İsanın Pasxa bayramı zamanı Yerusəlimə ən
    azı üç dəfə — indi, sonra <em>6:4</em>-də və <em>11:55</em>-də baş
    çəkdiyini görürük. Üstəlik, Yəhyanın Müjdəsinə görə, İsa adı
    açıqlanmayan bir bayramda da Yerusəlimdə idi (<em>5:1</em>). Bundan
    başqa, Çardaqlar bayramında (<em>7:2-10</em>) və Təqdis bayramında
    (<em>10:22</em>). Digər üç Müjdəyə görə, İsanın təbliğinin əsas ərazisi
    Qalileyadır. Yəhyanın Müjdəsinə görə, İsa Qalileyanı yalnız qısa
    müddətlik ziyarət edirdi (<em>2:1-12; 4:43-5:1; 6:1-7:14</em>). O,
    əsasən Yerusəlimdə təbliğ edirdi.</p>
  <p>Məsələ bundadır ki, bu faktlar, əslində, bir-biri ilə ziddiyyət
    təşkil etmir. Bir tərəfdən Yəhya, digər tərəfdən müjdəçilər İsanın həyat
    hekayəsini xidmətin müxtəlif aspektlərini nəzərə alaraq təqdim edirlər:
    onlar bir-biri ilə ziddiyyət təşkil etmir, əksinə, bir-birini
    tamamlayır. Müjdəçilər Matta, Mark və Luka Qalileyadakı, Yəhya isə
    Yerusəlimdəki təbliğə diqqət yetirirlər. Digər üç müjdəçi İsanın
    Yerusəlimə yalnız bir dəfə səfər etməsindən və bir Pasxa bayramı
    haqqında danışsalar da, İsanın Yerusəlimə başqa səfərlərinin də olduğu
    nəzərdə tutulur. Sonuncu səfər zamanı onlar İsanın Yerusəlimə görə
    fəryad qopardığını göstərirlər: «Ey Yerusəlim, Yerusəlim! Peyğəmbərləri
    öldürən və ora göndərilənləri daşqalaq edən şəhər! Toyuq cücələrini
    qanadları altına yığan kimi Mən də dəfələrlə sənin övladlarını yığmaq
    istədim, sizsə istəmədiniz!» (<em>Matta 23:37</em>). Əgər İsa Yerusəlimə
    dəfələrlə müraciət etməsəydi və bu Onun Yerusəlimə ilk səfəri olsaydı,
    İsa heç vaxt belə deməzdi. Biz dördüncü Müjdə ilə digər üçü arasındakı
    ziddiyyətlərdən danışmamalıyıq, İsanın həyatının bütün mənzərəsini
    görmək üçün hamısından istifadə etməliyik.</p>
  <p>Ancaq burada çətinlik yaradan bir məqama diqqət yetirməliyik: bu
    hissə <em>Məbədin təmizlənməsindən</em> bəhs edir. Yəhya bu hadisəni
    İsanın xidmətinin və təbliğinin ən başlanğıcına qoyur, halbuki qalan
    müjdəçilər bu hadisəni ən sonda yerləşdirirlər (<em>Matta 21:12-13; Mark
      11:15-17; Luka 19:45-46</em>). Bunu necəsə izah etmək lazım idi. Bunun
    üçün bir neçə izahat irəli sürülüb.</p>
  <p>1. Belə güman edilir ki, İsa Məbədi iki dəfə təmizləyib — bir dəfə
    xidmətinin əvvəlində, bir dəfə də sonunda. Amma bunun ehtimalı azdır.
    Əgər İsa bir dəfə belə heyrətamiz iş görsəydi, şübhəsiz ki, yenidən bunu
    etməsinə mane olardılar. Artıq Onun Məbədə təkrar gəlməsi ehtiyat
    tədbirlərinə səbəb olardı ki, yeni təmizlənmə baş verməsin.</p>
  <p>2. Belə güman edilir ki, müjdəçi Yəhya hadisələrin gedişini xronoloji
    cəhətdən düzgün təsvir edir, digər üç müjdəçi isə səhvə yol verib. Lakin
    hadisənin özü məzmunca İsanın xidmətinin sonuna daha uyğundur: bu,
    möhtəşəm cəsarətin və Yerusəlimə zəfərlə daxil olmağın təbii nəticəsi,
    Çarmıxa çəkilmənin qaçılmaz müqəddiməsidir. Əgər müjdəçi Yəhyanın
    versiyası ilə digər üç müjdəçinin versiyası arasında seçim etməli olsaq,
    ikincisini seçərik.</p>
  <p>3. Belə bir fikir irəli sürülür ki, Yəhya ölümündən əvvəl Müjdənin
    yazılmasını tamamlamağa vaxt tapmayıb və özündən sonra müxtəlif
    hadisələr, hekayələr olan ayrı-ayrı papirus vərəqləri qoyub. Eləcə də
    güman edilir ki, bu hadisənin əks olunduğu vərəq səhv yerə düşüb və
    əlyazmanın sonunda deyil, əvvəlində qoyulub. Ola bilər. Amma onda etiraf
    etmək lazımdır ki, son əlyazmanı hazırlayan şəxs əslində hər şeyin hansı
    ardıcıllıqla baş verdiyini bilmirdi. Bunu təsəvvür etmək isə çətindir,
    çünki Yəhya digər Müjdələrdən heç olmasa birini bilməli idi.</p>
  <p>4. Biz həmişə yadda saxlamalıyıq ki, Yəhyanı, bir nəfərin dediyi
    kimi, faktlardan daha çox həqiqət maraqlandırırdı. Onun məqsədi İsanın
    xronoloji tərcümeyi-halını yazmaq deyildi. O, hər şeydən əvvəl İsanı
    Allahın Oğlu və Məsih kimi göstərmək istəyirdi. Ola bilsin, Yəhya
    Məsihin gəlişi ilə bağlı böyük peyğəmbərliklərə istinad edirdi.
    «...Axtardığınız Xudavənd qəflətən Öz məbədinə gələcək. Görmək arzusunda
    olduğunuz Əhd Mələyi gələcək» deyir Ordular Rəbbi. «Ancaq Onun gələcəyi
    günə kim tab gətirə bilər? Zühur edəndə kim davam gətirə bilər? Çünki O,
    əridicinin odu, yuyucunun sabunu kimi olacaq. O, gümüş əridib təmizləyən
    adam kimi rəftar edəcək: Levililəri saflaşdırıb qızıl və gümüşü
    təmizləyən kimi təmizləyəcək. Beləcə salehliklə Rəbbə qurbanlar
    gətirəcəklər. Onda Yəhudanın və Yerusəlimin qurbanları əvvəlki vaxtlar,
    keçmiş illərdə olduğu kimi Rəbbə xoş gələcək» (<em>Malaki 3:1-4</em>).
    Yəhya bu heyrətamiz peyğəmbərlikləri xatırlayırdı. O, insanlara İsanın
    Məbədi nə vaxt təmizlədiyini deyil, <em>həqiqətən</em>, təmizlədiyini
    söyləmək istəyirdi. Çünki Məbədin təmizlənməsi Allahın Məsih haqqında
    vədlərindən biri idi. Çox güman, o, bu hadisəni burada, hekayəsinin lap
    əvvəlində ona görə yerləşdirib ki, İsanın Allahın Məsihi olduğunu,
    insanların ibadətini təqdis etmək və onlar üçün Allaha qapını açmaqdan
    ötrü gəldiyini göstərsin. Yəhyanı tarix maraqlandırmır. O göstərmək
    istəyir ki, İsanın davranışı Onun Allahın vəd etdiyi Məsih olduğunu
    təsdiqləyir. Yəhya artıq başlanğıcda İsanı bizə Allahın Məsh etdiyi Şəxs
    kimi təqdim edir.</p>
</blockquote>
<h2 id="isanin-qəzəbi-yəhya-212-16-ardı">İSANIN QƏZƏBİ (Yəhya 2:12-16
  (ardı)) </h2>
<blockquote>
  <p>İndi isə gəlin baxaq, İsa niyə belə etdi. Onun qəzəbi dəhşətlidir:
    əlində qamçı olan İsanın görünüşü insanı dəhşətə gətirir. Məbədin
    həyətində İsanı bu qədər qəzəbləndirən nə idi?</p>
  <p>Pasxa yəhudilərin ən vacib bayramı idi. Gördüyümüz kimi, qanun
    Yerusəlimin iyirmi beş kilometrliyində yaşayan hər bir yetkin yəhudinin
    orada iştirak etməsini tələb edirdi. Ancaq Pasxa bayramında Yerusəlimə
    təkcə İsraildən olan yəhudilər getmirdi. O vaxta qədər yəhudilər artıq
    bütün dünyaya səpələnmişdilər. Lakin onlar nə əcdadlarının imanını, nə
    də əcdadlarının torpağını unutmuşdular. Harada yaşamasından asılı
    olmayaraq, hər bir yəhudinin arzusu ən azı bir Pasxa bayramını
    Yerusəlimdə keçirmək idi. Bəlkə də bu, inanılmaz görünür, amma bəzən
    Pasxa bayramında iki milyondan çox yəhudi müqəddəs şəhərə
    toplaşırdı.</p>
  <p>Yaşı on doqquzdan yuxarı olan hər bir yəhudi Məbəd vergisi ödəməli
    idi. Vergini hər kəs ödəməli idi ki, hər gün Məbəddə qurbanlar kəsilsin
    və Məbəd mərasimləri keçirilə bilsin. Həmin vergi yarım şekeldən ibarət
    idi. Roma tarixçisi İosif Flaviyə görə, şekel dörd Roma dinarına bərabər
    idi. Muzdlu işçinin gündəlik maaşı isə <em>Matta 20:2</em>-yə görə, bir
    dinar, yəni 1/4 şekel idi. Deməli, Məbədin yarım şekeli fəhlənin iki
    günlük əmək haqqı idi. İsraildə bütün növ gümüş sikkələr — Roma, Yunan,
    Misir, Tir, Sidon və İsrail sikkələri bərabər şərtlərlə dövriyyədə idi.
    Lakin Məbəd vergisi Qalileya şekelləri və ya müqəddəs şekellərlə
    ödənilməli idi. Bunlar yəhudi pulları idi, onları ianə kimi Məbədə
    gətirmək olardı. Digər pul və sikkələr xarici olduğu üçün murdar
    sayılırdı. Onlarla başqa borcları ödəmək olardı, təkcə Allaha olan
    borcdan başqa.</p>
  <p>Zəvvarlar Yerusəlimə dünyanın hər yerindən gələrək müxtəlif növ
    sikkələr gətirirdilər. Buna görə də Məbədin həyətində <em>sərraflar</em>
    otururdular. Əgər onlar vicdanla işləsəydilər, yaxşı iş sayılardı. Lakin
    onlar hər yarım şekel üçün təxminən 1/12 şekel və böyük bir sikkə
    dəyişməli olsaydılar, hər yarım şekel üçün əlavə 1/12 şekel komissiya
    alırdılar. Beləliklə, bir şəxs iki şekel ekvivalentində bir sikkə ilə
    gəlirdisə, o, mübadilə üçün 1/12 şekel və üç yarım şekelin artığını
    almaq üçün də 3/12-ni ödəməli idi. Bu da ümumilikdə şekelin 4/12 və ya
    təxminən bir günlük əmək haqqı demək idi.</p>
  <p>Məbəd vergisi və bu cür pul mübadiləsi üsulu inanılmaz miqdarda gəlir
    gətirirdi. Məbədin vergidən əldə etdiyi illik gəliri təqribən 125 min
    şekel, yəni 418 min 750 misqal idi. Sərrafların qazancı isə həmin
    məbləğin 1/8 hissəsinə, yəni 15 min şekelə bərabər idi. Roma sərkərdəsi
    Krass<a href="#fn15" class="footnote-ref" id="fnref15" role="doc-noteref"><sup>15</sup></a> eramızdan əvvəl 54-cü
    ildə
    Yerusəlimi ələ keçirib Məbədin xəzinəsini talayanda, oradan dörd milyon
    şekeldən çox pul götürmüşdür. Bu da heç hamısı deyildi.</p>
  <p>Lakin sərrafların mübadilə üçün komissiya götürmələri qanun pozuntusu
    sayılmırdı. Talmudda deyilir: «Hər kəs özü üçün yarım sikkə ödəməlidir.
    Ona görə də hər kəs bir şekeli iki yarım şekelə dəyişməyə gəlirsə, o,
    sərrafları da nəzərə almalıdır». Yunan dilində həmin komissiya pullara
    <em>kollubos</em>, sərraflara isə <em>kollubustay</em> deyilirdi.
    <em>Kollubos</em> sözdən yunanca Kollibos və Roma komediyasında Kollibus
    adı yaranıb. Bu da ingiliscə Şeylok ilə eyni söz deməkdir.
  </p>
  <p>İsanı qəzəbləndirən o idi ki, zəvvarlar tələb olunan məbləği
    çətinliklə topladığı halda sərraflar onlardan həddən artıq komissiya
    götürüb soyğunçuluq edirdilər. Onu qəzəbləndirən din adı altında baş
    verən həyasızlıq və açıq-aşkar sosial ədalətsizlik idi.</p>
  <p>Sərraflarla yanaşı orada öküz, qoyun və göyərçin alverçiləri də var
    idi. Çox vaxt ziyarət zamanı Məbədə qurbanlar gətirilirdi. Bir çox
    zəvvar müqəddəs şəhərə təhlükəsiz gəlib çatdıqları üçün şükür qurbanı
    gətirmək istəyirdi. Bundan əlavə, insanların bir çox əməlləri və
    həyatlarında baş verən hadisələr müəyyən qurbanlarla bağlı idi. Buna
    görə də Məbədin həyətində qurbanlıq heyvanları almaq təbii və əlverişli
    idi. Bəlkə də bu, pis deyildi, amma Qanun tələb edirdi ki, qurban
    gətirilən heyvan qüsursuz olmalıdır. Məbəd rəhbərliyi qurban gətirilən
    heyvanları yoxlamaq üçün müfəttişlər təyin etmişdir. Yoxlama üçün 1/12
    şekel ödənilməli idi. Əgər qurbanlıq heyvan Məbəddən kənar alınırdısa,
    çox güman, yoxlanılandan sonra onu yararsız bilib rədd edirdilər.
    Məbəddən kənar qiyməti bir şekel olan bir cüt göyərçin Məbəddə iyirmi
    dəfə baha idi. Bu, yoxsul və təvazökar zəvvarlara qarşı açıq-aşkar
    quldurluq idi. Onlar qurban gətirmək istəyəndə Məbəd həyətində qurbanlıq
    heyvan almaq üçün şantaj edilirdilər. Bu, din adı altında edilən
    açıq-aşkar haqsızlıq idi.</p>
  <p>İsanı da qəzəbləndirən məhz bu idi. Müjdədə deyilir ki, O, iplərdən
    bir qamçı düzəltdi. Stridonlu İyeronim hesab edir ki, İsanın həmin
    andakı görünüşü qamçını lazımsız edirdi. «Onun gözlərindən çıxan alov
    bir növ işıq saçırdı və İlahi əzəmət Onun üzünü nurlandırırdı». İsa
    Allahı sevdiyinə görə Onun övladlarını da sevirdi. Yerusəlimdəki
    imanlılarla bu cür rəftar olunarkən O, sakit dayanıb baxa bilməzdi.</p>
</blockquote>
<h2 id="isanin-qəzəbi-yəhya-212-16-ardı-1">İSANIN QƏZƏBİ (Yəhya 2:12-16
  (ardı)) </h2>
<blockquote>
  <p>Biz artıq gördük ki, İsanın qəzəbinə tuş gələnlər zəvvarları
    həyasızcasına istismar edənlər idi. Ancaq Məbədin təmizlənməsinin
    arxasında daha dərin həqiqətlər var. Gəlin baxaq, İsanı bu qəti addımı
    atmağa sövq edən daha dərin səbəbləri kəşf edə bilərikmi?</p>
  <p>İsanın dedikləri hətta iki müjdəçi arasında belə sözbəsöz üst-üstə
    düşmür: onların hər biri öz versiyasını verir. Yalnız bütün təsvirləri
    müqayisə edib birləşdirməklə İsanın dedikləri haqqında tam təsəvvür əldə
    etmək olar. Gəlin əvvəlcə müjdəçilərin İsanın sözlərindən sitat
    gətirdikləri müxtəlif variantlara nəzər salaq.</p>
  <p>Bu fikirlər</p>
  <p>müjdəçi Mattada ««Mənim evim dua evi adlandırılacaq» deyə yazılıb.
    Amma siz onu «quldur yuvasına» çevirmisiniz!»» (<em>Matta
      21:13</em>);</p>
  <p>müjdəçi Markda «Məgər yazılmayıb ki, «Mənim evim bütün xalqlar üçün
    Dua evi adlandırılacaq»? Amma siz onu «quldur yuvasına» çevirmisiniz!»
    (<em>Mark 11:17</em>);</p>
  <p>müjdəçi Lukada ««Mənim evim dua evi olacaq» deyə yazılıb. Amma siz
    onu quldur yuvasına çevirmisiniz!» (<em>Luka 19:46</em>)</p>
  <p>deyə səslənir.</p>
  <p>Müjdəçi Yəhyada isə belə qeyd olunub:</p>
  <p>«Bunları buradan götürün. Atamın evini bazara döndərməyin» (<em>Yəhya
      2:16</em>).</p>
  <p>İsanın belə etməsinin və qəzəblənməsinin ən azı üç səbəbi var
    idi.</p>
  <p>1. O, Allahın evinin murdarlandığına görə belə etdi. Məbəddə ibadət
    heç bir ehtiram olmadan yerinə yetirilirdi. Ehtiram etmək — instinktiv
    haldır. Rəssam E.Siqo bir dəfə iki qaraçı uşağını ingilis kilsəsinə
    apardığından danışır. Adətən, uşaqlar səs-küylü olur, lakin kilsəyə
    daxil olan kimi susur, evə qayıdanda yol boyu ciddi olur, axşama yaxın
    həmişəki kimi səs-küylü olurdular. Onların qəlbində istər-istəməz
    instinktiv ehtiram yaranmışdı.</p>
  <p>Ehtiramsız ibadət dəhşətli bir şeydir; bu, yolaverdi olan formal
    xidmətdir. Bu, Allahın müqəddəsliyi haqqında heç bir təsəvvürün olmadığı
    ibadətdir. Sanki ibadətə gələnlər «dostun yanına gəlirmiş kimi»
    hazırlıqsız gəlirlər. Çox vaxt insanlar Allahın ənamlarından elə
    istifadə edirlər ki, Allah evinin əsl məqsədini tamamilə unudurlar.
    Yerusəlimdəki Allahın evinin həyətlərində insanlar qiymət, köhnəlmiş və
    nazik görünən sikkələr haqqında mübahisə edirdilər, sanki bazarda imiş
    səs-küy yaradırdılar. Bəlkə də bu gün imanlı cəmiyyətində belə
    ehtiramsızlıq formaları yoxdur, amma ibadətə hörmətsizliyin başqa
    formaları var.</p>
  <p>2. İsa ona görə belə etdi ki, bütün heyvanların qurban sisteminin
    tamamilə mənasız olduğunu göstərsin. Peyğəmbərlər bu barədə əsrlər boyu
    deyirdilər. «Qurbanlarınız çoxalıb, Mənə nə? Yandırma qoç
    qurbanlarından, bəslənmiş heyvanların piyindən doymuşam. Buğa, quzu,
    təkə qanını istəmirəm... Mənə artıq batil təqdimlər gətirməyin»
    (<em>Yeşaya 1:11-13</em>). «Çünki atalarınızı Misir torpağından çıxaran
    vaxt yandırma qurbanı və başqa qurban barədə onlara əmr etmədim və bir
    söz demədim» (<em>Yeremya 7:22</em>). «Qoyun-keçi, mal-qara qurban
    edərək Rəbbi axtarmağa gedəcəklər, amma tapmayacaqlar, çünki Rəbb onları
    tərk etdi» (<em>Huşə 5:6</em>). «Mənə kəsilən qurbanlara gəlincə, əti
    Mənə qurban gətirib özləri yeyir. Rəbb onlardan razı deyil» (<em>Huşə
      8:13</em>). «Sən qurbanlardan zövq almazsan, yoxsa kəsərdim. Yandırma
    qurbanlarından razı qalmazsan» (<em>Zəbur 50:18</em>). Peyğəmbərlərin
    hamısı bir səslə insanlara Yerusəlimdəki qurbangahda daim tüstülənən
    yandırma qurbanlarının tamamilə mənasız olduğunu bildirirdilər. Bununla
    İsa göstərmək istəyirdi ki, qurbanlıq heyvan insanın Allahla
    münasibətini düzəldə bilməz.</p>
  <p>Biz bu gün də hələ bu tendensiyadan tam azad olmamışıq. Düzdür, biz
    heyvanları Allaha qurban gətirmirik. Lakin kilsədə rəngli vitrajlar,
    daha gözəl səslənən orqan alətinin quraşdırılmasını, divarların
    səxavətli bəzədilməsini və yeni mebellərin alınmasını Ona xidmət etməklə
    bərabər tuturuq. Təbii ki, bütün bunları qınamaq lazım deyil. Əksinə,
    Allaha bunlara görə şükür olsun! Çünki bunlar sevən ürəkdən gələn
    ianələrdir. Əgər bunlar həqiqi sevginin təzahürüdürsə, onda
    xeyir-dualıdır. Amma yox, bütün bunlar həqiqi ibadət və duanı əvəz
    edirsə, onda Allahın qəlbini çox incidər.</p>
  <p>3. İsanın belə etməsinin daha bir səbəbi var idi. Markın Müjdəsində
    digər Müjdələrdə olmayan kiçik bir qeyd var: «Mənim evim bütün xalqlar
    üçün Dua evi adlandırılacaq» (<em>Mark 11:17</em>). Məbəd ən Müqəddəs
    Yerə aparan bir sıra həyətlərdən ibarət idi: əvvəlcə bütpərəstlər üçün
    həyət, sonra qadınlar üçün həyət, daha sonra israillilərin həyəti və
    sonda kahinlərin həyəti. Bütün alqı-satqı bütpərəstlərin həyətində baş
    verirdi. Oraya yalnız bütpərəst girə bilərdi, çünki onun başqa həyətlərə
    girişi qadağan idi. Əgər Allah bütpərəst bir insanın qəlbinə
    toxunardısa, o, dua etmək, düşünmək və Allaha yaxınlaşmaq üçün
    bütpərəstlərin həyətinə girə bilərdi. Onun ola biləcəyi yeganə yer
    bütpərəstlərin həyəti idi. Amma sərraflar və tacirlər bütpərəstlərin
    həyətində elə bir səs-küy yaradırdılar ki, adamlar dua edə bilmirdi.
    Öküzlərin böyürtüsü, qoyunların mələməsi, göyərçinlərin uğultuları,
    tacirlərin səs-küyü, sikkələrin cingiltisi — bütün bunlar bütpərəstlərin
    həyətini heç kəsin dua edə bilməyəcəyi bir yerə çevirmişdi. Beləcə
    bütpərəstlər Allahın hüzuruna yaxınlaşa bilmirdilər. Ola bilsin ki,
    İsanı belə hərəkət etməyə sövq edən məhz bu amil idi. Yalnız Markın
    Müjdəsində bu qədər dərin məna kəsb edən kiçik bir ifadə var. Allahı
    axtaran insanların Onun hüzurundan kənarda qalması İsaya çox pis təsir
    etmişdi.</p>
  <p>Bizim imanlı cəmiyyətimizdə buna bənzər bir şey varmı? Məsələn,
    dikbaşlıq, qeyri-adi olduğuna dair iddialar, soyuqluq, qonaqpərvərliyin
    yoxluğu, təkəbbür, bir sözlə, Allaha yaxınlaşmaq istəyənləri məbədin
    qapısından uzaqlaşdıran nələrsə varmı? Gəlin Allahı axtaranların Onun
    hüzuruna girməsini çətinləşdirən və ya qeyri-mümkün edənlərə qarşı
    İsanın necə qəzəbləndiyini xatırlayaq.</p>
  <p><strong>17-22</strong></p>
</blockquote>
<h2 id="yeni-məbəd-yəhya-217-22">YENİ MƏBƏD (Yəhya 2:17-22) </h2>
<blockquote>
  <p>Şübhəsiz ki, Məbədin təmizlənməsi prosesi orada olanların hamısının
    reaksiyasına səbəb olmalı idi. Heç kəs bu hadisəyə biganəliklə baxa
    bilməzdi: bu, həddən artıq sarsıdıcı proses idi.</p>
  <p>Biz iki reaksiya görürük.</p>
  <p>Birincisi, məşhur məzmurun sözlərini xatırlayan şagirdlərin
    reaksiyası (<em>Zəbur 69:9</em>). Hamı əmin idi ki, bu məzmur Məsihdən
    bəhs edir: Məsih gələndə Allahın evinin qeyrətini çəkəcək. Şagirdlər bu
    ayəni xatırladıqca, onlar İsanın Məsih olduğuna daha çox inandılar.
    Yalnız Məsih belə bir hərəkət edə bilərdi. Onlar İsanın Allahın Məsh
    etdiyi Şəxs olduğuna daha da əmin oldular.</p>
  <p>İkincisi, biz yəhudilərin reaksiyasını görürük. Onlar İsanın bunu
    hansı haqla etdiyini soruşdular və Ondan bunu etmək hüququnu təsdiq edən
    bəzi əlamətlər göstərməsini tələb etdilər. Çünki yəhudilər başa
    düşürdülər ki, İsa belə etməklə Məsih olduğuna iddia edir. Hamı əmin idi
    ki, Məsih gələndə Öz haqqını heyrətamiz əməllərlə təsdiq edəcək. O zaman
    yalançı məsihlər peyda olmuşdu. Məsələn, onlar vəd edirdilər ki, İordan
    çayının sularını ikiyə böləcəklər, ya da bir sözlə şəhərin divarlarını
    yıxacaqlar. İnsanlar Məsihi möcüzələrlə əlaqələndirirdilər. Buna görə
    yəhudilər dedilər: «Bu hərəkətinlə Sən Məsih olduğunu açıq elan etdin.
    İndi bizə Öz iddialarını təsdiq edən bir əlamət göstər».</p>
  <p>İsanın cavabı isə bizim üçün böyük sual yaradır. Əslində, O nə demək
    istəyirdi? O nəyi nəzərdə tuturdu? Həmişə yadda saxlamaq lazımdır ki,
    <em>Yəhya 2:21-22</em>-ci ayələr onun uzun illər keçəndən sonra yazdığı
    hekayədir. Tamamilə aydındır ki, o, yetmiş il ərzində öz düşüncələrinin
    nəticəsini, bütün yaşadıqlarını və Məsihin dirilməsi ilə bağlı fikrini
    bu ayələrdə göstərib. Smirnalı Polikarpın tələbəsi İrineyin<a href="#fn16" class="footnote-ref" id="fnref16"
      role="doc-noteref"><sup>16</sup></a> bir dəfə dediyi kimi: «Heç bir
    peyğəmbərlik yerinə yetirilməyənədək dərk olunmur». Bəs İsa nə demək
    istəyirdi? O nəyi nəzərdə tuturdu?
  </p>
  <p>Şübhəsiz, İsa cavabında elə bir söz demişdir ki, o pis şəkildə təhrif
    oluna və təhdidə çevrilə bilər. Məhkəmə zamanı İsa, həqiqətən də, bu
    sözlə ittiham edilmişdi: «Bu Adam dedi: «Mən Allahın məbədini dağıdıb üç
    gün ərzində tikə bilərəm»» (<em>Matta 26:61</em>). Stefana qarşı da eyni
    ittiham irəli sürülmüşdür: «Bu adam dayanmadan bu Müqəddəs məkana və
    Qanuna qarşı danışır. «Nazaretli İsa bu məkanı darmadağın edəcək və
    Musadan bizə əmanət qalan adətləri dəyişəcək» dediyini özümüz eşitmişik»
    (<em>Həvarilərin işləri 6:14</em>).</p>
  <p>Biz iki şeyi yadda saxlamalı və onları birlikdə nəzərdən
    keçirməliyik. Birincisi, İsa heç vaxt gözlə görünən Məbədi dağıdıb
    yenidən tikəcəyini söyləməmişdi. Lakin İsa Məbədin sonunu əvvəlcədən
    görmüşdü. O, samariyalı qadına demişdi ki, vaxt gələcək, insanlar
    Korazin dağında və ya Yerusəlimdə deyil, ruhda və həqiqətdə Allaha
    ibadət edəcəklər (<em>Yəhya 4:21-23</em>). İkincisi, Məbədin
    təmizlənməsi prosesində İsa insanları Allaha tərəf apara bilməyən
    ayinlər və qurbanlarla birlikdə Məbədin bütün ibadət prosedurunun
    mənasızlığını göstərmişdi. İsa bilirdi ki, bütün bu Məbəd adət-ənənəsi
    yox olacaq. Çünki O, bu ibadət formasını və Allaha belə ibadəti
    yığışdırmaq üçün gəlmişdi. Buna görə də O, Məbədi yenidən tikməyi təklif
    edə bilməzdi.</p>
  <p>İndi isə gəlin Markın Müjdəsinə müraciət edək. Burada biz başqa
    Müjdələrdə olmayan bir ifadə tapırıq. Bu da bizi düşündürən açıqlama ola
    bilər. Markın Müjdəsinə görə, İsaya qarşı ittihamda deyilir: «Mən əllə
    qurulan bu məbədi dağıdıb üç gün ərzində <em>əllə qurulmayan</em> başqa
    bir məbəd tikəcəyəm» (<em>Mark 14:58</em>). İsa əslində nəzərdə tuturdu
    ki, O, insan tərəfindən yaradılan Allaha ibadət formasını ruhani bir
    ibadətlə əvəz etmək üçün gəlib. O, bütün bu heyvan qurbanı və kahinlik
    adət-ənənəsinə son qoyacaq, onu Allahın Ruhu ilə əlaqələndirəcək
    ibadətlə əvəz edəcək. Beləliklə, əllə tikilmiş Məbədə, yandırma
    buxurlara və təqdim edilən qurbanlara ehtiyac qalmayacaq. İsa
    xəbərdarlıq etdi: «Məbəddə Allaha ibadətinizin, incə mərasimlərinizin,
    israfçı heyvan qurbanlarınızın sonu çatdı. Çünki Mən gəldim». İsa
    əvəzində bunu vəd etdi: «Mən sizə elə bir yol verəcəyəm ki, siz insan
    tərəfindən yaradılan bu ayinlər olmadan Allaha yaxınlaşa biləcəksiniz.
    Mən Yerusəlimdəki bu Məbədi dağıtmaq və bütün dünyanı insanların yaşayan
    Allahın varlığını dərk edəcəyi bir məbəd etmək üçün gəlmişəm».</p>
  <p>Yəhudilər bunu öz gözləri ilə gördülər. Böyük Hirod bu gözəl Məbədin
    tikintisinə eramızdan əvvəl 19-cu ildə başlamış və tamamilə yekunlaşması
    64-cü ilinə təsadüf edir. Artıq qırx altı il idi ki, Məbədin tikintisi
    davam edirdi və onun tamamlanmasına iyirmi ildən çox vaxt qalmışdı. İsa
    deyəndə ki, Məbədin bütün əzəməti, parlaqlığı, səxavətlə xərclənən
    pullar, bacarıq heç bir məna kəsb etmir və O, Məbədə ehtiyac olmadan
    Allaha gedən yolu göstərmək üçün gəlib, yəhudilər heyrətə gəldi. İsa
    məhz bunu nəzərdə tuturdu. Lakin uzun illərdən sonra Yəhya İsanın
    sözlərində daha dərin məna gördü. O, İsanın dediklərini Dirilmə ilə
    bağlı peyğəmbərlik kimi gördü. O dedi ki, İsa Öz bədənindən
    qurtulmayana, hər yerdə mövcud olmayana və dünyanın ucqarlarınadək
    insanlarla birlikdə ola bilməyənə qədər bütün dünya Allahın canlı Məbədi
    ola bilməz.</p>
  <p>Yalnız ölülərdən dirilmiş Məsihin varlığı bütün dünyanı Allahın
    Məbədinə çevirir. Buna görə də Yəhya deyir ki, şagirdlər sonradan bu
    sözləri xatırlayanda, İsanın dirilməsi barədə etdiyi peyğəmbərliyi
    gördülər. Lakin həmin anda onlar bunu görə bilməmişdilər, görə də
    bilməzdilər. Yalnız dirilmiş Məsihlə olan münasibət şagirdlərə sonradan
    Onun söylədiklərinin əsl mənasını göstərdi.</p>
  <p>Sonda deyilir ki, onlar «Müqəddəs Yazıya və İsanın söylədiyi sözə
    inandılar». Hansı Müqəddəs Yazıya? Yəhya erkən İmanlı Cəmiyyətinin
    istinad etdiyi Müqəddəs Yazıları nəzərdə tutur — «...mömin insanını
    qəbirə salmazsan» (<em>Zəbur 16:10</em>). Peter bu məzmurdan Əllinci gün
    bayramında sitat gətirdi (<em>Həvarilərin işləri 2:31</em>). Paul
    Antakyada bu məzmurdan sitat gətirdi (<em>Həvarilərin işləri
      13:35</em>). Həmin ayə İmanlı Cəmiyyətinin Allahın gücünə, səlahiyyətinə
    və Məsihin dirilməsinə imanını ifadə edirdi.</p>
  <p>Burada heyrətamiz bir həqiqət var. Bizim Allahla olan münasibətimiz,
    Onun hüzuruna daxil olmağımız, Ona yaxınlaşmağımız əllərin tikə biləcəyi
    və ya insan zehninin icad edə biləcəyindən asılı deyil. Küçədə, evdə,
    işdə, dağlarda, uzun bir səfərdə, imanlı cəmiyyətində, bir sözlə, hər
    yerdə, hər zaman Məsihin varlığı mövcuddur. Daxili Məbədimiz həmişə və
    hər yerdə bizimlədir. İsa yer kürəsinin istənilən yerində həmişə
    bizimlədir.</p>
  <p><strong>23-25 ​</strong></p>
</blockquote>
<h2 id="insan-ürəyinin-bələdçisi-yəhya-223-25">İNSAN ÜRƏYİNİN BƏLƏDÇİSİ
  (Yəhya 2:23-25)</h2>
<blockquote>
  <p>Yəhyanın Müjdəsində İsanın həmin il Pasxa bayramı zamanı Yerusəlimdə
    göstərdiyi möcüzələr haqqında heç nə deyilmir. Lakin İsa orada möcüzələr
    göstərmiş və Onun səlahiyyətini, qüdrətini görənlərin çoxu Ona iman
    etmişdir.</p>
  <p>Yəhya burada bizi maraqlandıran suala cavab verir: əgər o vaxt
    Yerusəlimdə çoxları İsaya iman etmişdisə, niyə O, dərhal bayrağını
    qaldırıb Özünü açıq bəyan etmədi? Məsələ ondadır ki, İsa insanın
    təbiətini yaxşı bilirdi. O bilirdi ki, çoxları üçün O, sadəcə olaraq,
    qısa bir sensasiyadır. O bilirdi ki, çoxlarını yalnız Onun göstərdiyi
    möcüzələr cəlb edir. O bilirdi ki, Onun seçdiyi yolu heç kim başa
    düşmür. O bilirdi ki, əlamətlər və möcüzələr göstərdiyi müddətcə çoxları
    Onun ardınca getməyə hazırdır. O bilirdi ki, xidmətdən və özünü inkar
    etməkdən, Allahın iradəsinə könüllü təslim olmaqdan, Çarmıx daşımaqdan
    danışan kimi, adamlar çaşqınlıqla Ona baxacaq və dərhal
    uzaqlaşacaqlar.</p>
  <p>İsanın xüsusi yanaşması var idi: Ona yalnız Onun tələblərini və
    məqsədlərini bilən, onlarla razılaşan davamçılar lazım idi. İsa, müasir
    dövrdə deyildiyi kimi, qısa populyarlıqdan istifadə etmək istəmirdi.
    Əgər O, Yerusəlimdəki izdihama etibar etsəydi, onlar dərhal İsanı Məsih
    elan edərdilər və Ondan Məsihin gəlişini bildirən mühüm sübutlar tələb
    edərdilər. Lakin İsa istəmədi ki, insanlar Onu qəbul etməyin nə demək
    olduğunu başa düşmədən qəbul etsinlər. O istəyirdi ki, insanlar Onun nə
    etdiyini başa düşsünlər.</p>
  <p>İsa insan təbiətinə yaxşı bələd idi. O, insan qəlbinin dəyişkən
    olduğunu bilirdi. İsa bilirdi ki, insan bir anda duyğulara qapılıb
    zirvəyə qalxa bilər, sonra qərarının hara apardığını görən kimi tez yerə
    enəcək. O, insan ürəyinin sensasiyaya necə can atdığını bilirdi. İsa
    asanlıqla hər şeyi qəbul edən insanların deyil, nə etdiklərini bilən və
    sona qədər getməyə hazır olan kiçik bir qrup insan görmək istəyirdi.</p>
  <p>Bu hissə ilə bağlı bir məqamı qeyd etməliyik, çünki bir daha ona
    qayıtmalı olacağıq. Müjdəçi Yəhya tez-tez bəzi yerlərdə <em>möcüzə</em>
    kimi tərcümə olunan <em>əlamət</em> sözündən istifadə edir. Əhdi-Cədiddə
    Allahın və İsanın möcüzələrini ifadə edən üç fərqli söz istifadə olunur.
    Biz onların hər birindən möcüzənin nə olduğunu öyrənə bilərik.</p>
  <p>1. <em>Teras</em> — sadəcə möcüzəli, heyrətamiz bir şeydir. Bu sözdə
    heç bir mənəvi məzmun yoxdur. Sehrbazın hiyləsi <em>tperas</em> — yəni
    heyranedici, maraqlı ola bilər.</p>
  <p><em>Teras</em> — heyranedici bir hadisədir, insan onu görəndə
    heyrətdən donub qalır. Əhdi-Cədiddə Allahın və ya İsanın əməllərindən
    bəhs edildikdə bu söz heç vaxt təklikdə işlədilmir.</p>
  <p>2. <em>Dunamis</em> sözü hərfi mənada gücü ifadə edir.
    <em>Dinamit</em> sözü bu sözdən yaranıb. Ondan istənilən qeyri-adi
    qüvvəni ifadə etmək üçün istifadə etmək olar. Bu söz böyümə gücünü,
    təbiətin gücünü, dərman gücünü, insan dühasının gücünü ifadə edə bilər.
    O, həmişə təsirli, effektli gücü ifadə edir: onu hər bir insan görə və
    tanıya bilər.
  </p>
  <p>3. <em>Əlamət</em> mənasını verən <em>semepon</em> sözü. Bu sözə
    Yəhyanın Müjdəsində tez-tez rast gəlinir. Yəhya üçün möcüzə sadəcə
    heyrətamiz və ya təkcə gücün nəticəsi deyildi, — bu, bir əlamət idi.
    Başqa sözlə, <em>semepon</em> insanlara bunu edən Şəxsin xarakteri,
    təbiəti haqqında nələrsə deyirdi. Həmin əlamətlər vasitəsilə onu edən
    Şəxsin xarakterini daha yaxşı dərk etmək olardı. Yəhyanın Müjdəsində
    İsanın möcüzələri ilə bağlı ən mühüm şey <em>onların Allahın təbiəti və
      xasiyyəti haqqında nələrsə söyləməsidir</em>. İsa Öz qüdrətindən
    xəstələrə şəfa vermək, acları doyurmaq, yas tutanlara təsəlli vermək
    üçün istifadə edirdi. İsanın Öz qüdrətindən bu şəkildə istifadə etməsi
    Allahın insanların kədərinə, ehtiyaclarına və əzablarına laqeyd
    qalmamasının sübutu idi. İsanın göstərdiyi möcüzələr Allahın
    məhəbbətinin əlamətləri idi.</p>
  <p>Beləliklə, istənilən möcüzədə üç fakt mövcuddur: 1. Möcüzə heyran
    edir, təəccübləndirir; 2. Xəstə bədəni, pozulmuş zehni, yaralı ürəyi
    sağaltmağa qadir olan təsirli qüdrəti var; 3. Allahın qəlbindəki
    sevgidən xəbər verir və bunun insanlara görə edilən bir əlamət olduğunu
    göstərir.</p>
</blockquote>
