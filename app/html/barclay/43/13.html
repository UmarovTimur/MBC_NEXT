<h1>13-cü fəsil</h1>
<blockquote>
  <p><strong>1-17</strong></p>
</blockquote>
<h2 id="xidmətin-əzəməti-yəhya-131-17">XİDMƏTİN ƏZƏMƏTİ (Yəhya
  13:1-17)</h2>
<blockquote>
  <p>Biz bu hissəyə hərtərəfli baxmalıyıq. Amma əvvəlcə ona bütövlükdə
    nəzər salaq. Müjdələrdə çox az hadisə bu hekayədəki qədər Məsihin əsl
    xarakterini və məhəbbətini açıqlayır. İsanın Kim ola biləcəyini və nələr
    edə biləcəyini düşünəndə. Onun necə böyük bir möcüzə olduğunu başa
    düşmək bizim üçün asan olur.</p>
  <p>1. İsa Məsih hər şeyin Ona verildiyini bilirdi. O bilirdi ki, Onun
    iztirab vaxtı yaxındır. Eyni zamanda izzətlənəcəyi vaxtın da yaxın
    olduğunu bilirdi. Bunu bilmək Onu qürurlandıra bilərdi. Amma qüdrət və
    izzətin Ona məxsus olduğunu bilə-bilə O, şagirdlərin ayaqlarını yudu.
    Onda ən böyük qürurun baş qaldıra biləcəyi anda, O, ən böyük
    təvazökarlığı göstərdi. Sevgi həmişə belədir. Məsələn, kimsə
    xəstələnəndə, onu sevən adam ona ən ağlasığmaz xidmətləri göstərməyə və
    bunu sevə-sevə etməyə hazırdır. Sevgi belə olur. Bəzən insanlar ən aşağı
    işləri görməyi özlərinə yaraşdırmırlar. İsa belə deyildi. O, bütün
    yaradılışın Rəbbi olduğunu bilə-bilə, şagirdlərin ayaqlarını yudu.</p>
  <p>2. İsa Allahdan gəldiyini və Allahın yanına qayıdacağını bilirdi. O,
    insanlara və dünyaya xor baxa bilərdi. O, elə düşünə bilərdi ki, Onun
    yer üzündəki işi başa çatıb və indi Allaha qayıdır. Amma Allah Ona
    xüsusilə yaxın olan vaxt İsa insanlara xidmətin ən ali səviyyəsini
    göstərdi. Adətən, bayram şənliklərində qullar qonaqların ayaqlarını
    yuyurdular. Düzdür, ravvinin tələbələri müəllimlərinə xidmət edirdilər,
    lakin ayaqları yumaq heç kimin ağlına da gəlməzdi. İsada diqqət çəkən
    odur ki, Allaha olan yaxınlığı Onu insanlardan uzaqlaşdırmırdı, əksinə,
    Onu insanlara daha da yaxınlaşdırırdı. Allaha yaxın olan insan,
    insanlara da yaxındır. Bu fikir həmişə doğrudur.</p>
  <p>Assizli Fransisk haqqında belə bir rəvayət var ki, o, gəncliyində çox
    zəngin olub. O, həmişə hər şeyin ən yaxşısını əldə etməyə çalışırdı. O,
    hər cəhətdən aristokratların aristokratı idi. Ancaq buna baxmayaraq,
    qəlbində rahatlıq yox idi. Günlərin bir günü atın belində şəhərdən
    kənarda gəzərkən, cüzamlı adam gördü. Bu adamın bədəni yaralar və
    qaysaqlarla örtülmüşdü. O, çox dəhşətli görünürdü. Başqa vaxt olsaydı,
    hər şeydən iyrənən Fransisk nifrət və ikrah hissi ilə üzünü ondan
    çevirərdi. Amma bu dəfə Fransiskin qəlbində nəsə baş verdi. O, atından
    düşüb cüzamlıya yaxınlaşdı və onu qucaqladı. Cüzamlının gözündə Fransisk
    İsa Məsih kimi göründü. Əzab çəkən bəşəriyyətə nə qədər yaxın olsaq,
    Allaha bir o qədər yaxın olarıq və ya əksinə.</p>
  <p>3. İsa bilirdi ki, tezliklə O, ələ veriləcək. Bu Onda kin və nifrət
    yarada bilərdi. Lakin bunun əksi baş verdi — İsanın ürəyi daha böyük
    məhəbbətlə dolub-daşdı. O, nə qədər çox incidilirdisə, alçaldılırdısa,
    məsxərəyə qoyulurdusa, bir o qədər çox sevirdi. Pisliyə müqavimət
    göstərmək, təhqirlərdən incimək təbii haldır. İsa Məsih isə ən ağır
    təhqirlərə, ağrılara, hətta xəyanətə dərin təvazökarlıq və məhəbbətlə
    cavab verirdi.</p>
</blockquote>
<h2 id="xidmətin-əzəməti-yəhya-131-17-ardı">XİDMƏTİN ƏZƏMƏTİ (Yəhya
  13:1-17 (ardı)) </h2>
<blockquote>
  <p>Biz burada hər şeyin deyilmədiyini görürük. Əgər Lukanın Müjdəsində
    bu şam yeməyinin təsvirinə baxsaq, belə ifadəyə rast gələrik:
    «Aralarında onlardan kimin ən böyük sayılacağı barəsində bir mübahisə də
    oldu» (<em>Luka 22:24</em>). Hətta İsanın Çarmıxa çəkiləcəyi vaxt
    yaxınlaşanda belə, şagirdlər birincilik və nüfuz uğrunda mübahisə
    edirdilər. Ola bilsin, İsanı şagirdlərinin ayağını yumağa məcbur edən
    məhz bu mübahisə olub.</p>
  <p>İsrailin yolları asfaltsız və çirkli olurdu. Günəşli havada yolları
    bir neçə santimetr toz bağlayırdı, yağışda isə bütün bu toz palçığa
    çevrilirdi. İnsanların geyindiyi ayaqqabılar yüngül və üstü açıq idi.
    Ayaqqabı, bir qayda olaraq, altlıqdan və ayağa bərkidilən bir cüt
    kəmərdən ibarət idi, yəni ən primitiv səndəl növü idi. Bu cür
    ayaqqabılar ayağı yolun tozundan və kirindən qorumurdu. Buna görə də hər
    evin qarşısında qonaqların ayaqlarını yumağa hazır vəziyyətdə duran,
    əlində bir qab su və dəsmal olan xidmətçi görmək olardı. Yaddaşa həkk
    olunan həmin axşam İsanın şagirdlərinin toplandığı evin qarşısında heç
    bir qulluqçu yox idi. Buna görə, adətən, zəngin evlərdə qulluqçuların
    göstərdiyi xidməti şagirdlər öz aralarında bölüşdürmüşdü. Çox güman,
    həmin axşam onlar İsanın Padşahlığında kimin ən böyük olacağına dair
    rəqabətə elə qapılmışdılar ki, yuxarı otağın girişində ayaqları yumaq
    üçün su və dəsmal hazırlamaq heç kəsin ağlına gəlməmişdi. İsa Özü bu
    səhvi ən gözəl şəkildə düzəltdi.</p>
  <p>İsa heç bir şagirdin hazır olmadığı xidməti etdi. Sonra dedi: «Mənim
    sizə nə etdiyimi bilirsinizmi? Siz Məni «Müəllim» və «Rəbb» deyə
    çağırırsınız və doğru deyirsiniz, çünki Mən elə Oyam. İndi ki Mən Rəbb
    və Müəllim olduğum halda sizin ayaqlarınızı yudum, siz də bir-birinizin
    ayaqlarını yumalısınız. Çünki sizə nümunə göstərdim ki, Mənim sizə
    etdiyimi siz də bir-birinizə edəsiniz».</p>
  <p>İsanın bu əməli bizi düşündürməlidir. Hətta imanlı cəmiyyətlərində
    belə kiməsə istədiyi yer verilmədiyi üçün problem yaranır. Hətta böyük
    xidmətçilər tutduqları vəzifənin tələb etdiyi nüfuza uyğun münasibət
    görməyəndə inciyirlər. Burada ibrətamiz dərs odur ki, böyüklüyün yalnız
    bir yolu var — böyük xidmət. Dünya öz ləyaqətini tələb edən insanlarla
    doludur, halbuki həmin vaxt onlar diz çökərək qardaşlarına xidmət
    göstərməlidirlər. Həyatın bütün sahələrində birinciliyə can atmaq və
    itaət etməyi istəməmək hər şeyin nizamını pozur. İdmançıya yalnız bir
    dəfə oynamaq qadağan edildiyinə görə o, bir daha oynamaq istəmir.
    Siyasətçi özünü layiq bildiyi vəzifəyə keçməyəndə, aşağı vəzifəni qəbul
    etməkdən imtina edir. Xor üzvü istədiyi solonu ala bilmədiyinə görə,
    ümumiyyətlə, oxumaqdan imtina edir.</p>
  <p>Hər bir cəmiyyətdə belə adamlar var: kimsə ya göstərilən kiçik
    diqqətsizlikdən hirslənir, ya da bir neçə gün dalbadal küsmüş halda
    qaşqabaqlı gəzir. Hər dəfə öz ləyaqətimiz, səlahiyyətimiz və mövqeyimiz
    haqqında düşünmək istəyəndə, gəlin Allahın Oğlunu əlində dəsmal,
    şagirdləri qarşısında diz çökmüş halda xatırlayaq. Onu həm nökər, həm də
    padşah edən bu xüsusi təvazökarlığa malik olan Şəxs, həqiqətən də, böyük
    Şəxsdir. Donald Hankinin «Sevimli kapitan» əsərində kapitanın səfərdən
    sonra tabeliyində olanlara necə qayğı göstərdiyini təsvir edən belə bir
    gözəl parça var:</p>
  <p>«Biz bilirdik ki, o bizim kapitanımızdır, bizdən qat-qat yaxşı
    xasiyyətə malikdir, əsl hörmətə layiq olandır. Məncə, məhz bu
    xüsusiyyətinə görə o öz ləyaqətini itirmədən təvazökar ola bilirdi. O,
    həqiqətən, çox təvazökar idi, ən kiçik problemlərimizə belə diqqət
    yetirirdi. Biz səfərə çıxanda ayaqlarımızdan qan gəlir, suluq
    bağlayırdı. O, ayaqlarımıza elə qulluq edirdi ki, sanki bu bizim deyil,
    onun ayaqlarıdır. Təbii ki, hər səfərdən sonra ayaqlarımız yoxlanırdı.
    Qayda belə idi. Amma kapitanımız üçün bu, sadəcə qayda deyildi. O,
    otağımıza gəlir, kiminsə ayaqları ağrıyırdısa, həkim kimi həmin adamın
    qarşısında diz çöküb onları diqqətlə yoxlayırdı. Sonra da dərman yazırdı
    və dərhal çavuşa gətizdirirdi. Əgər suluğu deşmək lazım gəlirdisə, o,
    çox vaxt özü bununla məşğul olurdu. Bunu təmiz iynə ilə edirdi ki,
    yaraya çirk düşməsin. O, ayaqlarımızı vacib hesab edirdi və bilirdi ki,
    biz onlara diqqət yetirmirik. Onun bizimlə rəftarında Məsihə bənzər nəsə
    var idi. Biz onu çox sevir və hörmət edirdik».</p>
  <p>İnsanlar qarşısında məhz Məsih kimi əyilən adamı padşah kimi sevir,
    hörmət edir və onun xatirəsini yaşadırlar.</p>
</blockquote>
<h2 id="vacib-yuma-yəhya-131-17-ardı">VACİB YUMA (Yəhya 13:1-17
  (ardı))</h2>
<blockquote>
  <p>Daha əvvəl gördük ki, müjdəçi Yəhyanın sözlərində həmişə iki məna
    axtarmaq lazımdır: birinci vacib məna, ikincisi daha vacib məna. Zahirən
    baxanda bu epizod unudulmaz təvazökarlıq nümunəsidir. Lakin burada daha
    böyük dərs var. Burada maraqlı bir məqam da var. Əvvəlcə Peter İsaya
    ayaqlarını yumağa icazə vermir. Amma İsa ona deyir ki, əgər Ona
    ayaqlarını yumağa icazə verməsə, onun Rəbbin yanında yeri olmayacaq.
    Bundan sonra Peter təkcə ayaqlarını deyil, əllərini və başını da yumağı
    xahiş edir. İsa cavab verir ki, yalnız ayaqları yumaq kifayətdir. İki
    məna daşıyan bu cümlə belə səslənir: «Çimmiş adam üçün təkcə ayaqlarını
    yumaq kifayətdir, çünki başdan-başa təmizdir» (<em>13:10</em>).</p>
  <p>Şübhəsiz ki, burada məsihçi vəftizinə işarə edilir. «Əgər səni
    yumasam, Mənim yanımda yerin olmaz» sözlərini belə ifadə etmək olar:
    «Vəftiz olmadan insan İmanlı Cəmiyyətinin üzvü ola bilməz». Adətə görə,
    əgər insan yola çıxmazdan əvvəl evdə yuyunurdusa, onda onun ancaq
    ayaqları yuyulmalı idi. Bu, zahiri mənadır. Daxili mənası isə daha
    dərindir: evə yalnız yuyulmuşlar girə bilər. Məhz buna görə İsa Peterə
    deyir: «Sənin bədəninin yuyulmasına ehtiyac yoxdur, bunu özün də edə
    bilərsən. Lakin sənin iman evinə girməyə imkan verəcək xüsusi yuyulmaya
    ehtiyacın var». Bunun başqa bir mənası da odur ki, Peter İsaya
    ayaqlarını yumağa icazə verməyəndə, İsa ona dedi: «Ayaqlarını yumağa
    icazə vermirsən? Bil ki, onsuz hər şeyi itirəcəksən».</p>
  <p>İmanlı Cəmiyyətinə vəftiz yolu ilə daxil olmaq olar, yəni oraya
    girməzdən əvvəl adam yuyunmalıdır. Bu o demək deyil ki, insan vəftiz
    olunmasa (məsələn, Çarmıxdakı quldur kimi) xilas olmayacaq. Bu o
    deməkdir ki, əgər insanın vəftiz olunmaq imkanı varsa, o, Xilaskarı
    Məsihə olan imanını bəyan etməlidir.</p>
  <p><strong>18-20</strong></p>
</blockquote>
<h2 id="xəyanətin-rüsvayçiliği-və-sədaqətin-izzəti-yəhya-1318-20">XƏYANƏTİN
  RÜSVAYÇILIĞI VƏ SƏDAQƏTİN İZZƏTİ (Yəhya 13:18-20)</h2>
<blockquote>
  <p>Bu hissədə üç məqam vurğulanır.</p>
  <p>1. Yəhudanın vəfasızlığının açıq-aşkar təsvir olunan qəddarlığı. Bu,
    xüsusilə şərq adamı üçün başadüşüləndir. İsa hamıya tanış olan Məzmurdan
    sitat gətirir: «Hətta etibarlı saydığım ən yaxın dostum, çörəyimi yeyən
    mənə xəyanət etdi» (<em>Zəbur 41:10</em>). Şərqdə kiminləsə çörək kəsmək
    dostluq və sədaqət əlaməti sayılır. <em>2Şamuel 9:7-13</em>-də deyilir
    ki, padşah Davud Şaulun nəslindən olan Yonatanın oğlu Mefiboşetə (Şaulun
    oğlu) «padşahın süfrəsində yemək yeməyə» icazə verirdi, halbuki onu
    asanlıqla məhv edə bilərdi. <em>1Padşahlar 18:19</em>-da deyilir ki,
    Baal peyğəmbərləri İzevelin süfrəsindən yeyirdilər. Əgər adam çörək
    böldüyü dostuna xəyanət edibsə, bu, hədsiz alçaqlıq sayılırdı. Məzmurçu
    bu cür xəyanəti ən acı təhqir hesab edir: «Aralarında qırğın var,
    meydanlarından hədə-qorxu və fırıldaq çıxır. Əgər məni düşmən təhqir
    etsəydi, dözərdim, yağı qarşımda qürrələnsəydi, gizlənərdim. Amma bunu
    sən etdin, ey rəfiqim, ey yoldaşım, ürək həmdəmim. Səninlə şirin-şirin
    söhbət edərdik, Allah evinə birgə gedərdik» (<em>Zəbur 55:12-14</em>).
    Dünyada bu kəskin inciklik ağrısı — yaxın adamın vəfasızlıq etməsi hələ
    də mövcuddur. Çoxları bu ağrının nə olduğunu yaxşı bilir. «Çörəyimi
    yeyən Mənə xəyanət etdi» ifadəsi qəddarlıqdan bəhs edir və həmişə yəhudi
    dilində qəddarlığı təsvir etmək üçün istifadə olunurdu. Burada İsa
    qəzəblənmir. Əksinə, dərin təəssüf hissi keçirir. O, ürəyinə vurduğu
    zərbəyə baxmayaraq, Yəhudaya son çağırış edir.</p>
  <p>2. Burada həmçinin vurğulanır ki, bu faciə Allahın planının bir
    hissəsi idi və İsa tərəfindən tam və qeyd-şərtsiz qəbul edildi. Hər şey
    Müqəddəs Yazıların söylədiyi kimi oldu. Dünyanın satınalınmasının
    Allahın ürəyini yaralayacağına bir an belə şübhə yox idi. İsa nə baş
    verdiyini, baş verənlərin qiymətini bilirdi və bunu qəbul etməyə hazır
    idi. O istəmirdi ki, şagirdləri Onun gözlənilməz vəziyyətə düşdüyünü və
    orada ilişib qaldığını düşünsünlər. Onu öldürmürdülər. Ölümü O Özü
    seçdi. Lakin həmin anda şagirdləri bunu görə bilmədilər və Onunla nə baş
    verdiyini anlamadılar. Ancaq İsa istəyirdi ki, gələcəkdə onlar geriyə
    baxanda hər şeyi xatırlasınlar və dərk etsinlər.</p>
  <p>3. Bu hissə təkcə xəyanətin əzabını və acısını deyil, həm də
    sədaqətin izzətini vurğulayır. Gün gələcək, həmin şagirdlər İsa Məsihin
    xəbərini dünyanın hər yerinə çatdıracaqlar. Həmin vaxt onlar Allahın
    nümayəndələri olacaqlar. Səfir öz adından, qabiliyyəti və
    keyfiyyətlərinə güvənərək getmir, ölkəsinin izzəti və şərəfi adından
    gedir. Onu eşitmək — ölkəsini eşitmək, ona şərəf vermək — ölkəsinə şərəf
    vermək deməkdir. Onu salamlamaq — ölkəsini və onu göndərən hökmdarı
    salamlamaq deməkdir. Məsihçinin ən böyük şərəfi və ən böyük məsuliyyəti
    İsa Məsihi dünyada təmsil etməsidir. Biz Onun haqqında danışır, Onun
    vasitəsilə və Onun üçün hərəkət edirik.</p>
  <p><strong>21-30</strong></p>
  <p><strong>SEVGİNİN SON ÇAĞIRIŞI (Yəhya 13:21-30a)</strong></p>
  <p>Bu mənzərəni özlüyümüzdə təsəvvür edəndə, oradakı bəzi hadisələr
    aydın şəkildə görünür və diqqətimizi cəlb edir. Yəhudanın xəyanəti bütün
    çirkinliyi ilə təsvir olunur. O, möhtəşəm aktyor və mahir fırıldaqçı
    idi. Bir şey aydındır ki, əgər şagirdlər Yəhudanın niyyətini
    bilsəydilər, o, yuxarı otaqdan sağ çıxmazdı. Görünür, o, şagirdlərlə
    birlikdə olduğu vaxt özünü mülayim və sadiq şagird kimi aparıb, İsadan
    başqa hamını aldadıb. Yəhuda təkcə təkəbbürlü yaramaz deyildi, həm də
    hiyləgər ikiüzlü idi. Burada bizim üçün bir xəbərdarlıq var: zahiri
    davranışımızla biz insanları aldada bilərik, lakin Məsihin hər şeyi
    görən gözündən yayına bilmərik. Amma burada təkcə Yəhudanın
    ikiüzlülüyündən bəhs olunmur. Əgər baş verənləri düzgün anlayırıqsa,
    onda görəcəyik ki, İsa dönə-dönə Yəhudanı fikrindən daşınmağa
    çağırır.</p>
  <p>Yəhudilərin süfrə arxasında necə oturduğuna diqqət yetirək. Onlar
    əslində oturmurdular, uzanmış vəziyyətdə olurdular. Masa bir qalın taxta
    parçasından hazırlanırdı, onun ətrafında bir növ kiçik (uzunsov) taxtlar
    qoyulurdu. Masa düzbucaqlı deyil, at nalı şəklində olurdu. Onun başı
    sahibin yeri idi. Qonaqlar sol dirsəklərinə söykənərək, sol tərəfə
    uzanır, sağ əlləri ilə yemək yeyirdilər. Bu vəziyyətdə hər qonağın başı,
    demək olar ki, sol tərəfdəki adamın sinəsinə düşürdü. İsa alçaq masanın
    başında oturmuşdu. Sevimli şagirdi isə, çox güman, sağ tərəfində
    oturmuşdu. Çünki o, dirsəyinə söykənəndə, başı İsanın sinəsinə
    söykənmişdi.</p>
  <p>İsanın sevimli şagirdinin adı heç vaxt çəkilmir. Bəzi ilahiyyatçılar
    onun Lazar olduğunu düşünürdülər, çünki Lazar haqqında deyilirdi ki, İsa
    onu sevir (<em>Yəhya 11:36</em>). Digərləri onun sonda İsanın ardınca
    getməyə qərar verən zəngin gənc olduğunu düşünürdülər, çünki onun
    haqqında da deyilirdi ki, «İsa onu sevir» (<em>Mark 10:21</em>).
    Bəziləri İsaya xüsusilə yaxın olan hansısa naməlum şagirdin olduğunu
    deyirdilər. Digərləri isə bu adamın real olmadığını, Məsihin əsl şagirdi
    necə olmalıdır fikrini irəli sürürdülər. Ancaq üstünlük təşkil edən
    fikir budur ki, həmin şagird Müjdəçi Yəhyanın özü idi. Biz də bu fikirlə
    razıyıq.</p>
  <p>Yəhudanın süfrədə tutduğu yer xüsusi diqqət çəkir. Çox güman, İsa
    onunla birbaşa və şəxsən, başqalarının eşitmədiyi tərzdə danışa bilirdi.
    Əgər bu belədirsə, onda Yəhuda yalnız bir yer tuta bilərdi — bu da
    İsanın sol tərəfində. Onda Yəhyanın başı İsanın sinəsinə düşdüyü kimi,
    İsanın da başı Yəhudanın sinəsinə düşürdü. Sahibinin sol tərəfindəki yer
    ən şərəfli yer sayılırdı və ən yaxın dosta verilirdi. Şam yeməyi
    başlayanda, yəqin ki, İsa Yəhudaya dedi: «Yəhuda, bu gün Mənim yanımda
    otur, səninlə şəxsən danışmaq istəyirəm». İsanın yanında oturmaq dəvəti
    artıq vicdana müraciət idi.</p>
  <p>Ancaq bu, hamısı deyil. Ev sahibinin əlindən yemək tikəsi qəbul etmək
    də yaxın dostluğun əlaməti idi. Boaz Ruta nə qədər hörmət etdiyini
    göstərmək istəyəndə, onu biçinçilərlə nahara dəvət etdi və dedi: «Buraya
    gəl, sən də çörəkdən ye, tikəni sirkə-şirəyə batır» (<em>Rut 2:14</em>).
    Ərəblərdə quzunun ən yağlı tikəsini qoparıb hörmətli qonağa vermək adəti
    var. Bu, avropalı üçün həmişə xoş olmasa da, dostluq əlaməti kimi tikəni
    nəzakətlə qəbul edir. İsanın Yəhudaya tikəni verməsi də xüsusi dostluq
    əlaməti idi. Amma şagirdlər buna əhəmiyyət vermədilər. Deməli, onlar
    İsanın Yəhuda ilə mehriban rəftarına o qədər öyrəşmişdilər ki, bu dəfə
    də heç bir əhəmiyyət vermədilər. Yəhuda həmişə Rəbbin dostluğu və
    məhəbbəti ilə əhatə olunmuşdu.</p>
  <p>Təəssüf ki, Yəhudanın qara ürəyinə dəfələrlə müraciət edilsə də, xain
    öz qərarında möhkəm qaldı və fikrini dəyişmədi. Allah bizi sevgi
    çağırışlarına belə biganəlikdən uzaq etsin.</p>
</blockquote>
<h2 id="sevginin-son-çağirişi-yəhya-1321-30a-ardı">SEVGİNİN SON ÇAĞIRIŞI
  (Yəhya 13:21-30a (ardı)) </h2>
<blockquote>
  <p>Beləliklə, İsa Yəhudanı məqsədindən çəkindirmək üçün dəfələrlə
    xeyirxahlıq və nəvaziş göstərsə də, yenə də faciə baş verdi. Onda
    həlledici an gəlib çatdı. İsa uzatmağın mənasız olduğunu bilərək
    Yəhudaya «Nə edəcəksənsə, tez et!» dedi. Gərginliyin artdığı bir mühitdə
    faydasız çağırışları davam etdirmək nəyə lazımdır? Əgər bu baş
    verməlidirsə, onda qoy tez baş versin.</p>
  <p>Şagirdlər hələ də nə baş verdiyini bilmirdilər. Onlar elə
    fikirləşirdilər ki, İsa Yəhudanı nahar üçün nəsə almağa, ya da
    yoxsullara bir şey verməyə göndərib. Adətə görə, insanlar bayram vaxtı
    heç nəyi olmayanlara pay göndərirdilər. Bu vaxt insanlar həmişəkindən
    daha çox kasıblarla bölüşürdülər. Buna görə də pul qutusu Yəhudada
    olduğu üçün şagirdlər elə düşünürdülər ki, İsa Yəhudanı yoxsullara ianə
    vermək üçün göndərib. Belə ki, onlar da hamı kimi Pasxa bayramını qeyd
    edə bilsinlər.</p>
  <p>Yəhuda İsadan tikəni qəbul edəndə, şeytan onun içinə girdi. Sevgi
    çağırışının nifrətə çevrildiyini düşünmək qorxuncdur. Amma şeytanın işi
    məhz belədir. O, ən gözəl xəbəri elə təhrif edə bilər ki, xəbər ən
    dəhşətli şeyə çevrilsin. O, sevgini ehtirasa, müqəddəsliyi
    şöhrətpərəstliyə, tərbiyəni vəhşiliyə, qəlb bağlılığını məğrurluğa
    çevirə bilər. Biz hər zaman ayıq olmalıyıq ki, şeytan həyatımızdakı
    gözəllikləri öz alçaq məqsədləri üçün istifadə etməsin.</p>
  <p>Yəhuda çölə çıxanda artıq gecə idi. Gecə idi, çünki gün artıq
    bitmişdi. Amma burada gecə sözü başqa bir məna da verir. Burada başqa
    gecədən bəhs olunur. Öz şəxsi məqsədlərini güdən insan Məsihi tərk
    edəndə, onun həyatını gecənin qaranlığı bürüyür. İnsan xeyirxah
    çağırışlara cavab vermək əvəzinə, pisliyə qulaq asanda, həmişə gecənin
    zülməti gəlir. Nifrət sevginin işığını boğanda, qaranlıq gəlir. İnsan
    İsa Məsihdən üz döndərəndə, zülmət olur.</p>
  <p>Məsihə itaət edəndə biz işıqda gəzirik, lakin Ondan üz döndərən kimi
    qaranlığa qərq oluruq. Qarşımızda iki yol var — işıqlı və qaranlıq. Qoy
    Allah bizə düzgün seçim etmək üçün müdriklik versin. Çünki bilirik ki,
    insan qaranlıqda asanlıqla yolunu aza bilər.</p>
  <p><em>30-cu ayənin</em> ikinci yarısının şərhinə növbəti hissədə
    baxın.</p>
  <p><strong>31-32</strong></p>
</blockquote>
<h2 id="dördqat-izzət-yəhya-1330-32">DÖRDQAT İZZƏT (Yəhya 13:30-32)</h2>
<blockquote>
  <p>Bu hissədə dördqat izzət var.</p>
  <p>1. İsanın izzətlənmək vaxtı gəlib çatdı. Gərginlik keçdi, Yəhuda çölə
    çıxdı və Çarmıx qaçılmaz oldu. Çarmıx Onun izzətlənəcəyi yer idi. Burada
    biz yenə əbədi həqiqətlə üz-üzə dayanırıq: özünü qurban verənlər
    izzətlənir. İstənilən döyüşdə ən yüksək izzət sağ qalanlara deyil, bu
    döyüşdə canını qurban verənlərə məxsusdur. Tibdə zənginləşən həkimləri
    deyil, başqalarını sağaltmaq üçün özünü qurban verənlər yadda qalır.
    Tarix bizə sadə dərs öyrədir: özünü qurban verənlər ən yüksək şöhrəti
    qazandılar.</p>
  <p>2. İsa Allahı izzətləndirdi. O, Ataya itaət etməklə Onu
    izzətləndirdi. İnsan ancaq itaət etməklə öz rəhbərinə ona hörmət
    etdiyini, sevdiyini və güvəndiyini sübut edə bilər; lazım gələrsə, hətta
    ölümədək gedə bilər. Uşaq yalnız itaətkarlığı ilə valideynlərinə hörmət
    etdiyini və onları sevdiyini göstərir. İsa ölümədək itaət etməklə
    Atasına ən yüksək şərəf və izzəti verdi.</p>
  <p>3. Allah İsada izzətləndi. Allahın ən yüksək izzətinin İsanın
    təcəssümündə və Çarmıxa çəkilməsində aşkar olması bizə qəribə görünə
    bilər. Sevilməkdən daha gözəl heç nə yoxdur. Əgər Allah uzaq, sakit və
    laqeyd olsaydı, insanların kədərinə və ağrılarına biganə qalsaydı,
    insanlar Ondan qorxardılar. Bəlkə də Ona pərəstiş edərdilər, amma heç
    vaxt Onu sevməzdilər. Fədakarlıq qanunu təkcə dünyəvi deyil, həm də
    səmavi qanundur. İsanın yer üzünə insan kimi gəlməsi və Çarmıxa
    çəkilməsi ilə Allahın izzəti tamamilə özünü göstərdi.</p>
  <p>4. Allah İsanı izzətləndirəcək. Bu, baş verənlərin digər tərəfidir.
    Həmin anda Çarmıx İsanın izzəti idi. Lakin Onu daha böyük izzət
    gözləyirdi. Qarşıda həm Dirilmə, həm də göyə qaldırılma olacaqdı. Daha
    sonra isə Əhdi-Cədidin Onun İkinci Gəlişi kimi bəhs etdiyi tam və son
    zəfər var idi. Çarmıxda İsa Öz izzətini tapdı. Lakin gün gələcək ki,
    bütün dünya, bütün kainat Onun izzətini görəcək. Həmin gün artıq gəlib
    çatır. Məsihin ucaldılması Onun alçaldılmasından sonra gəlməli idi,
    izzət taxtına isə Çarmıxa çəkildikdən sonra oturmalı idi. Tikanlı tac
    izzət tacına çevrilməli idi. İndi Onun yolu Çarmıxdan keçməlidir. Amma
    qarşıda Onu bütün dünyanın görəcəyi Padşahın zəfəri gözləyir.</p>
  <p><strong>33-35</strong></p>
</blockquote>
<h2 id="vida-əmri-yəhya-1333-35">VİDA ƏMRİ (Yəhya 13:33-35)</h2>
<blockquote>
  <p>İsa şagirdlərinə son əmrini söylədi. Vaxt qısa idi. Şagirdlərin Onun
    səsini eşitməsi vacib idi. Çünki İsa onların gedə bilməyəcəkləri bir
    yola çıxırdı. O, tək getməli olduğu bir yola çıxırdı. Lakin onları tərk
    etməzdən əvvəl əmr etdi ki, onları sevdiyi kimi, onlar da bir-birilərini
    sevsinlər. Bu bizim üçün, eləcə də başqaları ilə münasibətlərimiz üçün
    nə deməkdir? İsa şagirdlərini necə sevirdi?</p>
  <p>1. İsa onları fədakarcasına sevirdi. İnsan nə qədər dərin sevsə də,
    yenə onda eqoizm elementi qalır. Bəlkə də bunu bilərəkdən etmirik, amma
    biz çox vaxt öz mənfəətimiz haqqında düşünürük. Biz ala biləcəyimiz
    xoşbəxtlik və ya sevilmədiyimiz halda rastlaşacağımız tənhalıq barədə
    düşünürük. Çox vaxt özümüzdən soruşuruq: «Bu sevginin mənə nə faydası
    var?» Adətən, biz şüur altında şəxsi istəklərimizi və almaqdan çox
    vermək istəyimizi saxlayırıq. Lakin İsa heç vaxt Öz mənfəətini güdmürdü.
    Onun yeganə arzusu sevdikləri uğrunda Özünü qurban vermək idi.</p>
  <p>2. İsa şagirdlərini canını qurban verməklə sevirdi. İsanın onlar üçün
    olan məhəbbətinin həddi yox idi. O, şagirdləri üçün hər şeyə hazır idi.
    Elə bir tələb yox idi ki, Onun üçün çox görünsün. Əgər sevgi Çarmıx
    demək idisə, İsa ora getməyə də hazır idi. Bəzən biz səhv olaraq belə
    qənaətə gəlirik ki, sevgi bizi xoşbəxt etməlidir. Düzdür, nəticədə o
    bizi xoşbəxt edir. Amma özü ilə birlikdə əzab da gətirir, hətta Çarmıxa
    çəkilmək belə tələb edə bilər.</p>
  <p>3. İsa şagirdlərini anlayışla sevirdi. İsa onları hərtərəfli
    tanıyırdı. Biz insanlarla birlikdə yaşamayana qədər onları tanımırıq.
    İnsanlarla vaxtaşırı görüşəndə onların yaxşı tərəflərini görürük.
    Onlarla yaşayanda isə zəifliklərini də öyrənirik. İsa aylarca şagirdləri
    ilə birlikdə yaşadı. Onlar haqqında bilməli olduğu hər şeyi bilirdi və
    onları sevirdi! Bəzən deyirik ki, sevginin gözü kordur. Amma belə deyil.
    Çünki kor olan sevgi sonda məyusluqla bitir. Əsl sevgi açıq gözlə baxır
    və xəyali insanı deyil, gerçək olanı sevir. Onu olduğu kimi sevir.
    İsanın bizi olduğumuz kimi sevməyi üçün kifayət qədər məhəbbəti var.</p>
  <p>4. İsa şagirdlərini bağışlayaraq sevirdi. Çətin anda hamı Onu tərk
    etdi. Yer üzündə yaşadığı vaxt şagirdlərdən heç biri Onu başa düşmürdü.
    Onların hamısı kor, duyğusuz, öyrənməyə ləng, zəif anlayışlı idi. Sonda
    qorxaq çıxdılar. Lakin İsa onlardan incimirdi. Elə bir nöqsan yox idi
    ki, İsa onu bağışlaya bilməsin. Bağışlamağa hazır olmayan sevgi yalnız
    məhv ola bilər. Biz yazıq varlıqlarıq. Həmişə sevdiklərimizi incidirik.
    Buna görə də hər şeyə tab gətirən sevgi bağışlamalıdır. Bağışlamayan
    sevgi məhvə məhkumdur.</p>
  <p><strong>36-38</strong></p>
</blockquote>
<h2 id="tərəddüd-edən-sədaqət-yəhya-1336-38">TƏRƏDDÜD EDƏN SƏDAQƏT
  (Yəhya 13:36-38)</h2>
<blockquote>
  <p>Peterlə Yəhuda arasındakı fərq nə idi? Yəhuda İsaya xəyanət etdi.
    Onun adı dəhşətli biabırçılıqla əlaqələndirilir. Peter isə çətin anda
    and içərək İsanı inkar etsə də, həmişə dəyərli hesab olunur. Fərq budur:
    Yəhudanın xəyanəti əvvəlcədən düşünülmüş, qəsdən soyuqqanlılıqla həyata
    keçirilmişdir. Şübhəsiz ki, Yəhudanın xəyanəti diqqətlə düşünülmüş bir
    planın nəticəsi idi. Buna görə də o, geri dönmək çağırışlarına sonadək
    məhəl qoymadı. Peterin inkarı haqqında demək olar ki, o, bunu əvvəlcədən
    düşünməmişdi. Peter İsanı inkar etmək niyyətində deyildi, sadəcə olaraq,
    hisslərinə əsir düşdü. Halbuki ürəyi həmişə İsaya qarşı düzgün
    münasibətdə idi. Soyuqqanlıqla və bilərəkdən edilən günahla, zəif iradə
    və ya həyəcan səbəbindən qeyri-ixtiyarı edilən günah arasında həmişə
    böyük fərq var. İnsanın bilə-bilə etdiyi günahla, zəif düşdüyü və ya nə
    etdiyini bilməyəcək qədər həyəcanlı olduğu vaxt etdiyi günah arasında
    həmişə fərq var. Allah bizi qəsdən özümüzü və sevdiklərimizi incitməkdən
    qorusun! Peterin İsaya münasibətində təsirli nəsə var.</p>
  <p>1. İsa Peterin bütün zəif cəhətlərini bilirdi. O, Peterin
    impulsivliyini, qeyri-sabitliyini və düşünmədən danışmağa meylli
    olduğunu bilirdi. O, Peterin sədaqətinin gücü qədər qətiyyətinin də zəif
    olduğunu bilirdi. Bir sözlə, Peteri olduğu kimi tanıyırdı.</p>
  <p>2. İsa Peterin Onu nə qədər sevdiyini də bilirdi. Kaş başa düşə
    biləydik ki, çox vaxt bizi incidən, məyus edən insanlar bunu qəsdən
    etmirlər. Çünki onlar bizi ürəkdən sevirlər. Axı insanda əsas olan onun
    çatışmazlıqları və zəiflikləri deyil, sevgisidir. İsa bilirdi ki, Peter
    Onu sevir. Əgər insanların bizi ürəkdən sevdiklərini həmişə xatırlasaq,
    zəifliklərini bağışlayar və bir çox inciklikdən, faciəli ayrılmalardan
    qaçardıq.</p>
  <p>3. İsa Peteri təkcə olduğu kimi deyil, həm də ola biləcəyi kimi
    tanıyırdı. O bilirdi ki, Peter indi Onun ardınca gedə bilməsə də,
    gələcəkdə Onun uğrunda iztirab çəkəcək. Məsihin böyüklüyü ondadır ki, O,
    qorxaq insanda qəhrəman görür. Çünki insanı olduğu kimi deyil, gələcəkdə
    Onun əlində necə olacağı kimi görür. Onun insanın necə ola biləcəyini
    görən sevgi dolu gözləri var. O, həmçinin insanın da buna nail olmasına
    kömək edən gücə malikdir.</p>
</blockquote>
