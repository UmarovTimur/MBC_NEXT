<h1>15-ci fəsil</h1>
<blockquote>
  <p><strong>1-10</strong></p>
</blockquote>
<h2 id="meynə-və-budaqlar-yəhya-151-10">MEYNƏ VƏ BUDAQLAR (Yəhya
  15:1-10)</h2>
<blockquote>
  <p>İsa başqa yerlərdə olduğu kimi, bu hissədə də məsəllərdən istifadə
    edir. Məsəllər yəhudi xalqının dini irsinin bir hissəsi idi. İsrail
    Əhdi-Ətiqdə çox vaxt Allahın üzüm bağı kimi təsvir olunur. «İsrail nəsli
    Ordular Rəbbinin üzüm bağıdır» (<em>Yeşaya 5:1-7</em>). Yeremya
    peyğəmbər vasitəsilə Allah İsrailə deyir: «Mən səni gözəl meynə,
    tər-təmiz toxum kimi əkmişdim» (<em>Yeremya 2:21</em>). Allah Yezekel
    peyğəmbərin kitabının 15-ci fəslində İsraili üzümə bənzədir. Daha bir
    yerdə Allah deyir: «Sənin anan da çay kənarındakı bağında əkilmiş bir
    üzüm tənəyi kimi idi» (<em>Yezekel 19:10</em>). «İsrail bir
    qollu-budaqlı meynədir ki, bol-bol bar gətirir» (<em>Huşə 10:1</em>).
    «Misirdən tənək fidanı gətirərək qovduğun millətlərin torpağında əkdin»
    (<em>Zəbur 80:9</em>). Həqiqətən də, meynə İsrailin obrazına çevrildi.
    Meynə Makkabe sikkələrinin emblemi idi. Məbədin bəzəklərindən biri qızıl
    meynə budağı idi. O, Müqəddəs yerə girişi bəzəyirdi. Bir çox məşhur
    insanlar qızıldan meynə və ya bu meynənin bir giləsini tökdürməyi
    özlərinə şərəf hesab edirdilər. Meynə yəhudi tarixinin ayrılmaz hissəsi
    və İsrailin obrazı idi. İsa Özünü həqiqi Meynə adlandırır. Bu bəyanatın
    mahiyyəti <em>alefinos</em> sözündədir — doğru, həqiqi, əsl. Maraqlıdır
    ki, Əhdi-Ətiqdə meynənin təsviri həmişə cırlaşma ideyası ilə
    əlaqələndirilir. Yeşaya peyğəmbər cırlaşmış üzüm bağının təsvirini
    verir. Yeremya peyğəmbər deyir ki, Allahın tər-təmiz toxum kimi əkdiyi
    gözəl meynə «…cır, yabanı meynə oldu». Burada isə İsa yəhudilərə sanki
    deyir: «Siz elə bilirsiniz ki, əgər İsrail xalqına mənsubsunuzsa,
    deməli, Allahın həqiqi meynəsinin budağısınız? Xeyr, elə deyil.
    Peyğəmbərlərin dediyi kimi, siz cır meynəsiniz. Mən isə həqiqi Meynəyəm.
    İsrail xalqına mənsub olmaq sizi xilas etməyəcək. Yalnız Mənimlə canlı
    ünsiyyət sizi qurtaracaq. Çünki Mən Allahın Meynəsiyəm, siz də Mənə
    bağlı olmalısınız». İsa onlara izah etdi ki, Allahın xilasına aparan yol
    yəhudi qanı deyil, Ona olan imandır. Heç bir zahiri xüsusiyyət insanı
    Allah qarşısında saleh edə bilməz. Yalnız İsada qalmaqla buna nail olmaq
    olar.</p>
</blockquote>
<h2 id="meynə-və-budaqlar-yəhya-151-10-ardı">MEYNƏ VƏ BUDAQLAR (Yəhya
  15:1-10 (ardı))</h2>
<blockquote>
  <p>İsa meynə təsvirini verməklə nədən bəhs etdiyini yaxşı bilirdi. Üzüm
    İsrailin hər yerində əkilirdi. Bu gün də belədir. Üzüm yaxşı bəhrə
    verməsi üçün intensiv qayğıya ehtiyacı olan bitkidir. Onu, adətən,
    təpələrin kənarlarında və ya düzənliklərdə əkirlər. Torpaq alaq
    otlarından tamamilə təmizlənməlidir. Bəzən çardaqlara sarılmış, bəzən
    ağzı çəngələ bənzər dayaqlara bərkidilərək yerlə sürünmüş halda olur.
    Bəzən də kənd evlərinin qapılarına sarmaşır. Ancaq üzümün harada
    bitməsindən asılı olmayaraq, torpağın alaq otlarından təmizlənməsi
    vacibdir. Üzümün budaqları hər tərəfə yayıldığından daim budanmağa və
    təmizlənməyə ehtiyac duyur. Üzümlər o qədər sürətlə böyüyür ki, hər yerə
    tez yayılacağını nəzərə alaraq, budaqları bir-birindən üç metr məsafədə
    əkmək lazımdır. Cavan meynələrə ilk üç ildə meyvə gətirməyə icazə
    verilmir. Onun həyati qabiliyyətini qorumaq üçün hər il budanır.
    Yetkinlik yaşına çatanda ildə iki dəfə budanır: yanvar və dekabr
    aylarında. Meynənin iki növ budağı var: bəhrəli və bəhrəsiz. Bəhrəsiz
    budaqlar çox qısa kəsilir ki, əsas gövdədən güc almasın. Meynə
    budanmadan istənilən bəhrəni verə bilməz. Rəbb İsa bunu bilirdi.</p>
  <p>Qeyd etmək yerinə düşər ki, üzümün budağı heç nəyə yaramır. O,
    istifadə üçün kifayət qədər yumşaqdır. Qanuna görə, insanlardan
    vaxtaşırı Məbədə qurbangah üçün odun gətirmək tələb olunurdu. Bu halda
    üzüm budağının təqdim edilməsinə icazə verilmirdi. Kəsilmiş üzüm
    budaqları ocağa atılmaqdan başqa heç nəyə yaramırdı. Bu təfərrüat İsanın
    bəhrəsiz budaqlar haqqında dediyi sözləri daha yaxşı izah edir.</p>
  <p>O deyir ki, Onun ardıcılları üzümün budaqları kimidir. Onlardan
    bəziləri üzümün canlı budaqları kimi bəhrəli və təzədir; digərləri heç
    bir bəhrə vermədiyi üçün faydasızdır. İsa bəhrəsiz budaqlardan
    danışarkən kimi nəzərdə tuturdu? Bu sualın iki cavabı var. O, ilk
    növbədə israilliləri nəzərdə tuturdu. Onlar Allahın meynəsinin budaqları
    idi. Məgər peyğəmbərlər onları belə təsvir etmirdimi? Lakin onlar Allaha
    qulaq asmırdılar, Onu inkar edirdilər və buna görə də qurumuş və
    yararsız budaqlara çevrildilər. İkincisi, İsa məsihçiləri nəzərdə
    tuturdu. O məsihçiləri ki, bəhrəsiz budaqlar, meyvəsiz yarpaqlar kimi
    sözdə güclü, əməldə faydasız idilər, Allahdan üz döndərmişdilər. Onlar
    Müjdəni eşidib qəbul etdilər, lakin bir vaxtlar xidmət etməyə söz
    verdikləri Müəllimlərinə xain çıxıb Ondan üz döndərdilər.</p>
  <p>Beləliklə, bəhrəsiz budaqlara çevrilməyin üç yolu var:</p>
</blockquote>
<ul>
  <li>
    <p>İsa Məsihə itaət etməkdən tamamilə imtina etmək;</p>
  </li>
  <li>
    <p>Onu dinləmək və yalnız dildə tərifləmək, amma əməllərlə
      dəstəkləməmək;</p>
  </li>
  <li>
    <p>Onu Rəbb kimi qəbul etmək, çətin vəziyyətə düşən kimi və ya
      istədiyimizi etmək istəyən kimi Ondan üz döndərmək.</p>
  </li>
</ul>
<blockquote>
  <p>Ancaq yadda saxlamalıyıq ki, Əhdi-Cədidin əsas prinsiplərindən biri
    səmərəsizliyin və bəhrəsizliyin fəlakətə səbəb olmasıdır.</p>
</blockquote>
<h2 id="meynə-və-budaqlar-yəhya-151-10-ardı-1">MEYNƏ VƏ BUDAQLAR (Yəhya
  15:1-10 (ardı))</h2>
<blockquote>
  <p>Bu hissə Məsihdə qalmaqdan bəhs edir. Bu nə deməkdir? Məlumdur ki,
    məsihçi sirli şəkildə Məsihdə qalır və Məsih də görünməz şəkildə onda
    yaşayır. Ancaq elə imanlılar var ki, (bəlkə də əksəriyyəti) heç vaxt
    bunu təcrübədə yaşamayıblar. Əgər biz onlardan biriyiksə, özümüzü
    qınamayaq. Çünki lazımi təcrübə qazanmağın daha sadə yolu var və bu yol
    hər kəs üçün əlçatandır.</p>
  <p>Gəlin insanların həyatından analogiya gətirək. Düzdür, bütün
    analogiyalar natamam olsa da, onun əsas hissəsindən istifadə etməyə
    çalışacağıq. Fərz edək ki, iradəsi zəif olan insan vəsvəsəyə düşüb,
    yolunu azıb və dincliyini itirib. Tutaq ki, onun güclü xarakterli və
    sevən bir dostu var. Bu dost onu düşdüyü vəziyyətdən çıxarır. Özünə
    gələn insan düz yolda yalnız onu xilas edən dostu ilə sıx əlaqə
    yaratmaqla qala bilər. Əgər dostu ilə əlaqəsi kəsilsə, çox güman,
    xarakter zəifliyi onu yenidən büdrədəcək, köhnə vəsvəsələr qayıdacaq və
    o, yenidən yıxılacaq. Onun xilası dostu ilə daimi sıx ünsiyyətdən
    asılıdır.</p>
  <p>Elə hallar olur ki, əclaf insan yaxşı insanların yanında məskunlaşır.
    Onun yaxşı mühitdə olması özü üçün təhlükəsizlik şəraiti yaradır. Lakin
    yaxşı insanlardan ayrılıb müstəqil olan kimi, dərhal yıxılır. Pisliyə
    qalib gəlmək üçün yaxşılıqla sıx təmasda olmaq lazımdır.</p>
  <p>Robertson adlı məşhur bir təbliğçi var idi. Onun həmyerlisi sadə bir
    dükan sahibi idi. O, dükanın arxa otağının divarında qəhrəmanı və ilham
    mənbəyi hesab etdiyi Robertsonun portretini asmışdı. Hər dəfə fırıldağa
    yol vermək istəyəndə, o, dərhal bu otağa qaçıb, vəsvəsə keçənə qədər
    Robertsonun portretinə baxırdı. Xeyirxahlıqla daimi təmas bizi xeyirxah
    edir.</p>
  <p>İsanın həyatının xüsusiliyi Onun Ata ilə daimi əlaqəsi idi. İsa Ata
    ilə görüşmək üçün tez-tez təkliyə çəkilirdi. Biz də İsaya bağlı
    qalmalıyıq. Ancaq qətiyyətli addımlar atmasaq, bunu edə bilmərik.
    Məsələn, səhər duasını götürək: səhər bir neçə dəqiqə dua etmək gün
    ərzində bizə kömək edir. Çünki ürəyimizdə Məsih olmadan şərə tab gətirə
    bilmərik. Bəzilərimiz üçün Məsihdə olmaq sözlə ifadə edilə bilməyən
    sirli bir təcrübə olacaq. Çoxları üçün bu Onunla daimi əlaqə deməkdir.
    Bu, həyatın, duanın və duada sükutun elə planlaşdırılması deməkdir ki,
    bir günümüz belə Onsuz keçməsin.</p>
  <p>Nəhayət, qeyd etmək lazımdır ki, Məsihdə qalmağın iki nəticəsi var:
    birincisi, Məsihin yaxşı şagirdi öz həyatını zənginləşdirir, yəni
    Məsihlə əlaqə onu bəhrəli budaq edir. İkincisi, o, Allahı izzətləndirir:
    onun həyat tərzi başqalarını Allaha yönəldir. Biz Allah üçün çoxlu bəhrə
    gətirəndə və Məsihin şagirdləri kimi yaşayanda, Allah izzətlənir.
    Məsihçi həyatının ən gözəl xüsusiyyəti onun davranışı ilə Allahı
    izzətləndirməsidir.</p>
  <p><strong>11-17</strong></p>
</blockquote>
<h2 id="məsihin-seçilmişlərinin-həyati-yəhya-1511-17">MƏSİHİN
  SEÇİLMİŞLƏRİNİN HƏYATI (Yəhya 15:11-17)</h2>
<blockquote>
  <p>Bu hissədəki əsas ayə odur ki, şagirdləri İsanı seçmədi, O,
    şagirdlərini seçdi. Biz Allahı seçmədik, lakin Allah Öz mərhəməti ilə
    bizə bir çağırış edib, sevgi təklif etdi.</p>
  <p>Bu hissədən biz niyə seçildiyimizi və nəyə çağırıldığımızı görə
    bilərik.</p>
  <p>1. Biz sevinməyə çağırılmışıq. Məsihin yolu nə qədər çətin olsa da,
    bu yolda irəlilədikcə onun sonu sevinclidir. Doğru olanı edəndə həmişə
    sevinirik. Məsihçi həmişə sevinir. O, Məsihin şən döyüşçüsüdür. Kədərli
    olmaq məsihçi adına ziddir. Heç nə qara, uzun paltar və oruc tutmuş
    üzlər qədər məsihçiliyə zərər vurmamışdır. Doğrudur, məsihçi
    günahkardır, lakin o, satın alınmış günahkardır. Onun sevinci bundadır.
    Həyat yolunu İsa Məsihlə birlikdə addımlayan insan necə xoşbəxt ola
    bilməz?</p>
  <p>2. Biz sevgi üçün seçilmişik. Biz dünyaya bir-birimizi sevmək üçün
    göndərilmişik. Bəzən özümüzü elə aparırıq ki, sanki dünyaya
    bir-birimizlə yarışmağa, mübahisə etməyə və dalaşmağa göndərilmişik.
    Amma məsihçi öz həyat tərzi ilə məsihçiliyin yaxınlarına məhəbbət
    olduğunu göstərməlidir.</p>
  <p>Burada İsa Öz böyük vəhylərindən daha birini bəyan edir. Əgər biz
    Ondan «Nəyə əsasən bizə deyirsən ki, bir-birimizi sevək?» deyə soruşsaq,
    O, belə cavab verər: «Heç kəsin məhəbbəti dostları uğrunda canını qurban
    verən adamın məhəbbətindən üstün ola bilməz». İsa dostları uğrunda
    canını qurban verdi. Onun bizə sevgidən danışmağa haqqı var idi. Bir çox
    insanlar başqalarına bir-birilərini sevməyi söyləyirlər, halbuki
    həyatları bunun əksini göstərir. İsa şagirdlərinə bir əmr verdi, Özü də
    bunu nümunə göstərərək yerinə yetirdi.</p>
  <p>3. İsa bizi dostları adlandırır. O, şagirdlərinə deyir ki, onları
    artıq qul deyil, dost adlandırır. Onun bu ifadəsi onu ilk dəfə eşidənlər
    üçün daha dəyərli və əhəmiyyətli səslənir, nəinki bu ifadəyə öyrəşmiş
    bizim üçün. <em>Doulos</em> — qul deməkdir. Allahın qulu alçaldıcı ləqəb
    deyil, yüksək şərəf tituludur. Məsələn, Musa peyğəmbər Allahın qulu
    (doulos) idi (<em>Qanunun təkrarı 34:5</em>); Yeşua da bu titulu
    daşıyırdı (<em>Yeşua 24:29</em>); Davud Allahın qulu adlandırıldığı üçün
    sevinirdi (<em>Zəbur 89:20</em>); Paul Məsihin və Allahın qulu adını
    daşımağı özünə şərəf hesab edirdi (<em>Titə 1:1</em>); həmçinin Yaqub da
    (<em>Yaqub 1:1</em>). Qədimdə dahi insanlar <em>douloi</em> — Allahın
    qulları adı ilə fəxr edirdilər. İsa isə deyir: «Mənim sizin üçün daha
    yaxşı xəbərim var: siz artıq Mənim qullarım deyil, dostlarımsınız».
    Məsih Allahla daha yaxın münasibət təklif edir. Məsihdən əvvəl yaşayan
    ən böyük iman adamları belə münasibətə nail olmayıblar. Ancaq Allahla
    dostluq ideyası çoxdan yaranıb. Bu dostluğun keçmişi var. Məsələn,
    İbrahim peyğəmbər Allahın dostu idi (<em>Yeşaya 41:8</em>). Roma
    imperatorunun sarayında, eləcə də şərq şahlarının saraylarında bu
    anlayışa daha çox işıq salan bir adət mövcud idi. Saray əyanları
    arasında padşahın və ya imperatorun dostları adlandırılan xüsusi bir
    qrup var idi. Onlar istənilən vaxt şahla görüşə bilirdilər, hətta
    səhərlər onun yataq otağına girə bilirdilər. O, vəzirləri və
    generalları, rəisləri və dövlət adamları ilə danışmazdan əvvəl onlarla
    danışırdı. Padşahın dostları onunla yaxın əlaqədə olan insanlar idi. İsa
    bizi Onun dostları və Allahın dostları olmağa çağırır. Bu, çox yüksək
    təklifdir. Bu o deməkdir ki, artıq Allaha uzaqdan həsrətlə baxmağa
    ehtiyac yoxdur. Biz nə ağasının hüzuruna girməyə haqqı olmayan qul, nə
    də milli, təntənəli tədbirlər zamanı şahı uzaqdan uzağa görən izdihamıq.
    İsa bizə Allahla bu yaxınlığı bəxş etdi ki, O bizim üçün daha uzaq və
    yad deyil, yaxın Dost olsun.</p>
</blockquote>
<h2 id="məsihin-seçilmişlərinin-həyati-yəhya-1511-17-ardı">MƏSİHİN
  SEÇİLMİŞLƏRİNİN HƏYATI (Yəhya 15:11-17 (ardı))</h2>
<blockquote>
  <p>4. İsa bizi təkcə böyük imtiyazlara görə seçmədi. O bizi Onun
    həmkarları olmağa çağırdı. Qul heç vaxt şərik ola bilməz. Yunan
    qanunlarında qullara canlı alətlər deyilirdi. Ağa heç vaxt öz
    fikirlərini qulu ilə bölüşmürdü. Qul sadəcə ona tapşırılan işi yerinə
    yetirməli idi. İsa isə dedi: «Siz Mənim qullarım deyilsiniz,
    həmkarlarımsınız, çünki Atamdan eşitdiyim bütün sözləri sizə bildirdim.
    Mən sizinlə nə edəcəyimi və nə üçün edəcəyimi bölüşdüm». İsa bizi Öz
    işinə şərik etməklə şərəfləndirdi. O, planlarını, düşüncələrini bizimlə
    bölüşdü və ürəyini bizə açdı. Biz ciddi seçim qarşısındayıq: ya Məsihin
    dəvətini qəbul edib Onunla birlikdə dünyanı Allaha yönəldirik, ya da bu
    dəvəti rədd edirik.</p>
  <p>5. İsa bizi Onun elçiləri olmaq üçün seçdi. O deyir: «Mən sizi
    dünyaya göndərmək üçün seçdim». O bizi dünyadan çıxmaq üçün deyil, Onu
    dünyada təmsil etmək üçün seçdi. Cəngavər kral Arturun sarayına girəndə,
    bunu ömrünün qalan hissəsini başqa cəngavərlərlə ziyafət və ünsiyyətdə
    keçirmək üçün yox, padşaha «Məni şərəfli bir işə göndər ki, sənin üçün
    şücaət göstərə bilim» demək üçün edirdi. İsa bizi seçdi ki, əvvəlcə Onun
    yanına gələk, sonra isə Onun üçün dünyaya gedək. Bu, günümüzün gündəlik
    rejimi və bütün həyatımızın ritmi olmalıdır.</p>
  <p>6. İsa bizi seçdi ki, Onun müjdəçiləri olaq. O bizi seçdi ki, zamanın
    sınağına tab gətirəcək bəhrələr verək. Məsih barədə müjdələmək üçün
    məsihçi olmaq lazımdır. Məsihin yolunu yalnız şəxsi nümunə ilə
    müjdələmək olar. İsa bizi dünyaya ona görə göndərmir ki, biz insanları
    dəlillərlə və mübahisələrlə (hər halda təhdidlərlə deyil) Ona tərəf cəlb
    edək. Ona görə göndərir ki, bunu yalnız öz həyatımızla edək. Başqa
    sözlə, elə yaşayaq ki, bizim yaxşı bəhrələrimiz başqalarında yaxşı bəhrə
    gətirmək istəyi oyatsın.</p>
  <p>7. İsa bizi Allahın ailəsinin imtiyazlı üzvləri olmaq üçün seçdi.
    Belə ki, İsanın adı ilə Atadan nə diləsək, bizə verilsin. Burada yenə
    qarşımızda dua haqqında böyük həqiqətlərdən biri var. Bunu düzgün başa
    düşməyimiz vacibdir. Əgər bu həqiqətə düşünmədən yanaşsaq, bizə elə gələ
    bilər ki, məsihçi hər şeyi istəyə bilər və həmişə istədiyini alacaqdır.
    Biz bu barədə əvvəllər danışmışıq, lakin bu məsələni bir daha düşünmək
    bizim üçün faydalı olar. Müjdə dua haqqında müəyyən dərs verir.</p>
  <p>a) Dua imanla edilməlidir (<em>Yaqub 5:15</em>). Əgər dua formal
    olaraq yalnız əzbərlənmiş söz və ifadələrin vərdişlə təkrarlanmasıdırsa,
    faydalı ola bilməz. Dua edən şəxs dəyişikliyin mümkünlüyünə inanmırsa,
    dua etməyinin nə mənası var? Duanın təsirli olması üçün Allahın
    sevgisinə və Onun sonsuz imkanlarına inanmaq lazımdır.</p>
  <p>b) Dua Məsihin adı ilə olmalıdır. Biz Rəbb İsaya məqbul olmayan bir
    şey üçün dua etməməliyik, qadağan olunmuş nəsə istəməməliyik və ya bir
    insana, yaxud əşyaya sahib olmağa çalışmamalıyıq. Məsihçi başqasını
    incidəcək şəxsi ambisiyaları üçün dua etməməlidir. Biz adı Sevgi Olanın
    adı ilə düşmənlərimizdən qisas almaq üçün dua edə bilmərik. Hər dəfə
    duanı ambisiyalarımızı yerinə yetirmək və istəklərimizi təmin etmək
    vasitəsinə çevirsək, uğur qazanacağımıza ümid etməməliyik, çünki belə
    dua — dua sayılmır.</p>
  <p>c) Dua Allahın iradəsinə uyğun olmalıdır: «Qoy Sənin iradən olsun».
    Dua edərkən həmişə yadda saxlamalıyıq ki, Allah hər şeyi bizdən yaxşı
    bilir. Buna görə də duamızın mahiyyəti Rəbbin iradəsini dəyişdirmək
    deyil, Onun iradəsini yerinə yetirmək olmalıdır. Dua istədiyimizi əldə
    etməyə deyil, Allahın Öz iradəsinə uyğun olaraq bizə verdiyini qəbul
    etməyə yönəlməlidir.</p>
  <p>d) Dua heç vaxt eqoistcəsinə edilməməlidir. İsa izah edir: «Yenə sizə
    doğrusunu deyirəm: yer üzündə sizlərdən iki nəfər diləyəcəkləri hər
    hansı bir şey üçün razılığa gələrsə, göylərdə olan Atam onların
    istəklərini yerinə yetirəcək. Çünki harada iki və ya üç nəfər Mənim
    adımla yığılarsa, Mən də orada, onların arasındayam» (<em>Matta
      18:19-20</em>). Bu hissəni hərfi mənada şərh etmək olmaz. Çünki elə
    çıxır ki, hansısa ehtiyaca cavab almaq üçün kifayət qədər insan dua
    etsə, o dua qəbul ediləcəkdir. Bunu belə başa düşmək lazımdır: dua
    edərkən heç kim yalnız özünü və öz ehtiyaclarını düşünməməlidir. Sadə
    bir misal götürək: bayrama hazırlaşan adam günəşli hava, əkinçi isə
    yağış üçün dua edir. Dua edəndə biz düşünməliyik ki, istədiyimiz yalnız
    bizə xeyir verəcək, yoxsa başqalarına da faydası olacaq? Duada ən böyük
    vəsvəsə odur ki, sanki başqa heç kim yox imiş kimi dua edirik.</p>
  <p>İsa bizi Allahın ailəsinin imtiyazlı üzvləri olmaq üçün seçdi. Biz
    bütün ehtiyaclarımızı Allaha deyə bilərik və deməliyik də. Onunla həm
    ehtiyaclarımızı, həm də sevincimizi bölüşməliyik. Lakin dua edərkən
    Allahın Öz müdrikliyi və məhəbbəti ilə bizə göndərəcəyi cavabı qəbul
    etməyə də hazır olmalıyıq.</p>
  <p><strong>18-21</strong></p>
</blockquote>
<h2 id="dünyanin-nifrəti-yəhya-1518-21">DÜNYANIN NİFRƏTİ (Yəhya
  15:18-21)</h2>
<blockquote>
  <p>Yəhyanın belə fərqli xüsusiyyəti var: hər şeyi ya qara, ya da ağ
    görmək. Onun yalnız iki anlayışı var: İmanlı Cəmiyyəti və dünya. Onlar
    arasında heç bir əlaqə, ortaq nəsə yoxdur. Onun mövqeyi belədir: «Sən o
    biri tərəfdə dayan, çünki bu tərəfdə mən durmuşam». O, başa düşürdü ki,
    insan ya dünyada, ya da Məsihdə olmalıdır. Çünki dünya ilə Məsih
    arasında ortaq heç nə yoxdur.</p>
  <p>Bundan əlavə, nəzərə almaq lazımdır ki, həmin vaxta qədər İmanlı
    Cəmiyyəti daim təqib təhlükəsi altında yaşayırdı. İmanlılar Məsihin adı
    uğrunda təqib olunurdular. Məsihçilik qeyri-qanuni hesab edilirdi.
    Hakimin təqsirləndirilən şəxsdən məsihçi olub-olmadığını soruşması
    kifayət idi ki, əməlindən asılı olmayaraq, onu ya həbsə, ya da ölümə
    məhkum etsin. Yəhya bu vəziyyət barədə aydın yazır. Bir şey aydındır —
    heç bir məsihçi ona təqiblər barədə xəbərdarlıq edilmədiyini deyə
    bilməzdi, çünki İsa bu barədə açıq şəkildə danışırdı. «Amma siz
    ehtiyatlı olun. Adamlar sizi məhkəmələrə çəkəcək, sinaqoqlarda
    döyəcəklər. Onlara şəhadət etmək üçün siz Mənə görə valilərin və
    padşahların qarşısında duracaqsınız. Qardaş qardaşı, ata övladını ölümə
    təslim edəcək. Övladlar ata-anasına qarşı çıxıb onları edam etdirəcək.
    Mənim adıma görə hamı sizə nifrət edəcək. Amma axıracan dözən xilas
    olacaq» <em>(Matta 10:17-22, 23-29; Mark 13:9, 12, 13; Luka 12,2-9.
      51-53)</em>.</p>
  <p>Yəhya Müjdəni yazanda bu təqiblər çoxdan başlamışdı. Tasit
    «cinayətlərinə görə nifrət edilən və camaatın məsihçi adlandırdığı»
    insanlardan danışırdı. Svetoni «yeni pis bir xurafat ardınca gedən
    xalq»dan bəhs edirdi. Nə üçün məsihçilərə bu qədər nifrət var idi?</p>
  <p>Roma hökuməti məsihçilərə nifrət edirdi, çünki onları qeyri-loyal
    vətəndaşlar hesab edirdi. Hökumətin mövqeyi aydın və sadə idi. İmperiya
    böyük idi, Fərat çayından İngiltərəyə və indiki Almaniyadan Misirə qədər
    uzanırdı. İmperiyaya bir çox ölkələr və xalqlar daxil idi. Bu qədər
    böyük kütləni birləşdirə biləcək bir qüvvə lazım idi. Bu birləşdirici
    amil də Qeysərə sitayiş idi. Qeysərə sitayiş zorla qəbul etdirilməmişdi,
    xalqın özündən gəlirdi. Qədim zamanlarda Roma ilahəsi — Romanın ruhu var
    idi. Romanın həmin ruhunun imperatorda təcəssüm olunduğuna xalqın
    inanmasını təsəvvür etmək çətin deyil. Roma təbəələrinin hökuməti
    sevmədiyini düşünmək yanlışdır. İmperatorluğun əksər xalqları ona
    minnətdar idilər. Roma hökuməti ədalət gətirdi, xalqları qeyri-sabit,
    eqoist padşahlardan qurtardı. Roma hökuməti sülh və firavanlıq gətirdi.
    Ölkələr soyğunçulardan, dəniz quldurlarından təmizləndi. Roma dünyası
    roman kimi bütün dünyaya yayıldı.</p>
  <p>Kiçik Asiyada belə bir fikir yaranmışdı ki, Roma tanrısı Roma
    imperatorunda təcəssüm olunub. İnsanları belə düşündürən Romanın onlara
    gətirdiyi yaxşı güzərana görə minnətdarlıq hissi idi. İmperatorlar
    əvvəlcə xalqların onlara sitayiş etməsini pisləyirdilər. Onlar təkid
    edirdilər ki, onlar yalnız insanlardır və tanrı səviyyəsinə qaldırılmağa
    layiq deyillər. Amma sonra bu davranışın qarşısını ala bilməyəcəklərini
    gördülər. İmperatora sitayiş əvvəlcə yalnız Kiçik Asiya ilə
    məhdudlaşırdı. Lakin tezliklə hər yerə yayıldı. Hökumət də bundan
    istifadə edə biləcəyini gördü. Bu ona lazım olan birləşdirici amil idi.
    Nəhayət, böyük imperiyanın hər bir vətəndaşının Roma tanrısı üçün bir
    çimdik buxur yandırdığı gün təyin edildi. Bununla da o özünü Roma
    İmperiyasının sadiq təbəəsi hesab etdiyini göstərirdi və buna görə
    vəsiqə alırdı.</p>
  <p>Beləcə hər kəsdə Romaya mənsub olduğunu və ona sadiqliyini təsdiq
    edən bir adət yarandı. O vaxt Roma tolerant idi. Adam bir çimdik buxur
    yandırıb «Qeysər ağadır» dedikdən sonra, gedib istədiyi tanrıya ibadət
    edə bilərdi, bir şərtlə ki, bu ibadət ictimai ədəb və asayiş qaydalarını
    pozmasın. Məsihçilər məhz bu sitayişi rədd etdilər. Onlar Rəbb İsa
    Məsihdən başqa heç kimə «Ağa» demirdilər. Onlar bu adətlərə riayət
    etməkdən imtina etdilər, buna görə də Roma hökuməti onları təhlükəli və
    vəfasız hesab edərək, amansızcasına təqib etdi.</p>
  <p>Hökumət məsihçiləri ona görə təqib edirdi ki, onların Məsihdən başqa
    padşahı yox idi. Onlar Məsihi həyatlarında birinci yerə qoyduqları üçün
    təqibə məruz qaldılar.</p>
</blockquote>
<h2 id="dünyanin-nifrəti-yəhya-1518-21-ardı">DÜNYANIN NİFRƏTİ (Yəhya
  15:18-21 (ardı))</h2>
<blockquote>
  <p>Məsihçiləri təqib edən təkcə hökumət deyildi. Camaat da onlara nifrət
    edirdi. Niyə? Çünki camaat məsihçilər haqqında yayılan böhtanlara
    inanırdı. Şübhəsiz, bu böhtanları müəyyən qədər yəhudilər yaymışdılar.
    Onların Roma hökuməti ilə birbaşa əlaqəsi var idi. Ən azı iki misal
    çəkək: Pompeyin qadın imperatoru və Neronun sevimli aktyoru Aliturus
    yəhudi dininə inanırdı. Yəhudilər bütün bunların yalan olduğunu bilsələr
    də, böhtanlarını onların vasitəsilə hökumətə çatdırırdılar. Beləcə
    məsihçilərə qarşı dörd ümumi ittiham formalaşdı.</p>
  <p>1. Məsihçilərin üsyançı olduqları deyilirdi. Biz bu cür böhtanların
    səbəblərini artıq araşdırmışıq. Məsihçilərin əslində ölkənin ən yaxşı
    vətəndaşları olduqlarını sübut etməsi və özlərinə haqq qazandırması
    faydasız idi. Onlar bir çimdik buxur yandırmaqdan və «Qeysər ağadır»
    deməkdən imtina etmişdilər. Buna görə həmişəlik üsyançı, təhlükəli və
    vəfasız vətəndaşlar kimi damğalanmışdılar.</p>
  <p>2. Məsihçilərin adamyeyən olduqları deyilirdi. Bu ittiham Rəbbin
    süfrəsindəki sözlərdən irəli gəlirdi: «Bu Mənim sizin üçün verilən
    bədənimdir» və «…bu, Əhdin bağlanması və günahların bağışlanması üçün
    çoxları uğrunda axıdılan Mənim qanımdır». Məsihçilərin Rəbbin süfrəsində
    adamyeyənliklə məşğul olması hekayəsinə inanmağa hazır olan cahil xalq
    arasında belə bir şayiə yaymaq çətin deyildi. Bu böhtan damğa kimi
    həmişəlik onlara vurulmuşdu. Ona görə camaatın məsihçilərə bu qədər
    nifrət etməsi təəccüblü deyildi.</p>
  <p>3. Məsihçilər haqqında deyirdilər ki, onlar ən pis pozğunluqla məşğul
    olurlar. Məsihçilərin hər həftə birlikdə yığışıb şam etməkləri məhəbbət
    süfrəsi (aqape) adlanırdı. Onlar görüşəndə bir-birilərini müqəddəs
    öpüşlə salamlayırdılar. Məhəbbət süfrəsinin əslində cinsi həzlə dolu
    eyş-işrət olduğunu, məsihçilərin bir-biri ilə görüşdüyü zaman
    simvollarının guya müqəddəs öpüş olduğu haqqında şayiələr yaymaq çətin
    deyildi.</p>
  <p>4. Məsihçilər qəsdən şəhəri yandıranlar hesab olunurdular. Onlar
    Məsihin İkinci Gəlişini gözləyirdilər, peyğəmbərliklərə görə, onda bütün
    dünya yanmalı idi. «Rəbbin günü isə oğru kimi gələcək. O gün göylər
    böyük gurultu ilə aradan qalxacaq. Ünsürlər yanaraq məhv olacaq. Yer üzü
    və onun üstündə hər şey ifşa olunacaq» (<em>2Peter 3:10</em>).</p>
  <p>Neronun hakimiyyəti dövründə Romanı məhv edən yanğın baş verdi. Bu
    hadisəni dünyanı məhv edəcək yanğını təbliğ edən insanlarla
    əlaqələndirmək çətin deyildi.</p>
  <p>5. Məsihçilər haqqında deyirdilər ki, onlar ailələri dağıdır,
    nikahları pozur, evlərə ayrılıq gətirirlər. Bu, müəyyən mənada doğru
    idi. Məsihçilik, həqiqətən, sülh deyil, qılınc gətirmişdir (<em>Matta
      10:34</em>). Adətən, belə olurdu ki, arvad Məsihi qəbul edir, ər
    etmirdi, yaxud uşaqlar qəbul edir, valideynlər etmirdi. Onda təbii
    olaraq ailədə parçalanma yaranır, harmoniya itirdi.</p>
  <p>Məsihçilərə qarşı bu ittihamlar yəhudilərin köməyi ilə hər yerə
    yayıldı.</p>
</blockquote>
<h2 id="dünyanin-nifrəti-yəhya-1518-21-ardı-1">DÜNYANIN NİFRƏTİ (Yəhya
  15:18-21 (ardı))</h2>
<blockquote>
  <p>Bu nifrət məsihçiliyin başlanğıcında mövcud idi, lakin bu gün də
    dünya məsihçilərə nifrət edir. Əvvəl dediyimiz kimi, Yəhya
    <em>dünya</em> dedikdə, <em>Allahsız yaşayan</em> insan toplusunu
    nəzərdə tuturdu. Allahı həyatda yeganə reallıq kimi görən insanla Onu
    tamamilə lazımsız bilən insan arasında ayrılıq qaçılmazdı. Dünyanın
    istənilən zamana aid ümumi xüsusiyyətləri var.
  </p>
  <p>1. Dünya həmişə fərqli olan insanlara şübhə ilə yanaşır. Bu, hər
    şeydə özünü göstərir. Məsələn, hazırda çətir ən çox yayılmış məişət
    əşyalarından biridir. Lakin Yona Hanvey bu əşyanı ilk dəfə yağışlı
    havada İngiltərə sakinlərinə təqdim etmək məqsədilə şəhərin küçələrində
    çətirlə gəzəndə ona daş və palçıq atmışdılar. İstər fərqli geyimdə
    olsun, istərsə də fərqli fikirlər ifadə etsin, başqalarından fərqlənən
    hər kəs avtomatik olaraq şübhəyə məruz qalır. Onu ya ekssentrik, ya
    dəli, ya da təhlükəli hesab edəcəklər. Beləcə onun həyatı məhv
    olacaq.</p>
  <p>2. Dünya onu məzəmmət edən insanları sevmir. Yaxşı olmaq
    təhlükəlidir. Buna klassik misal olaraq, Afinada Aristidin<a href="#fn30" class="footnote-ref" id="fnref30"
      role="doc-noteref"><sup>30</sup></a> başına gələnləri göstərmək olar.
    Ona «Ədalətli Aristid» deyirdilər, amma buna baxmayaraq, o sürgün
    edildi. Afina vətəndaşlarından birindən niyə Aristidin sürgün edilməsinə
    səs verdiyini soruşanda, o, Aristidin ​​ədalətli adlandırılmasını
    eşitməkdən bezdiyini söylədi. Sokrat da eyni səbəbdən öldürüldü. Ona
    «Mozalan» (Ovod) ləqəbi verilmişdi. Çünki insanları düşünməyə, özünü
    təftiş etməyə vadar edirdi. Adamlar da buna dözməyərək onu öldürdülər.
    Dünya standartlarından daha yüksək davranış standartına can atmaq
    təhlükəlidir; başqalarından daha yaxşı davranmaq təhlükəlidir. İndiki
    vaxtda insanlar başqalarından daha yaxşı və daha səmərəli işlədiklərinə
    görə də təqib olunurlar.</p>
  <p>3. Geniş mənada desək, dünya dissidentlərə<a href="#fn31" class="footnote-ref" id="fnref31"
      role="doc-noteref"><sup>31</sup></a>
    qarşı həmişə şübhə ilə yanaşır. Dünya müəyyən bir nizamı sevir. Dünya
    insana damğa vurub, onu bir qutuya qoymaqdan zövq alır. Kim ki bu
    dünyəvi təsnifata dözmür, bəlaya düçar olur. Deyirlər ki, hətta toyuqlar
    da bir-birilərini tanıyır. Əgər eyni rəngli toyuqların yanına fərqli
    rəngdə olan bir toyuq buraxsaq, onu mütləq dimdikləyəcəklər.</p>
  <p>Məsihçinin qarşısına qoyulan ən mühüm tələb odur ki, o, hamıdan
    fərqli olmaq üçün kifayət qədər cəsarətli olsun. Fərqli olmaq
    təhlükəlidir. Amma bu riski qəbul etmədən heç kim məsihçi ola bilməz.
    Çünki bu dünyanın insanları ilə Məsihin xalqı arasında fərq
    olmalıdır.</p>
  <p><strong>22-25</strong></p>
</blockquote>
<h2 id="bilik-və-məsuliyyət-yəhya-1522-25">BİLİK VƏ MƏSULİYYƏT (Yəhya
  15:22-25)</h2>
<blockquote>
  <p>Burada İsa biliyin məsuliyyət daşıdığı fikrini bir daha vurğulayır.
    İsa yer üzünə gəlməzdən əvvəl insanların Allahı tanımaq üçün belə
    müstəsna imkanları yox idi. İnsanlar heç vaxt Onun səsini
    eşitməmişdilər, Allahın onlarda görmək istədiyi həyat tərzini heç vaxt
    aydın görməmişdilər. Onları belə olduqlarına görə qınamaq düzgün
    olmazdı. Elə şeylər var ki, uşağa icazə verilir, böyüklərə isə icazə
    verilmir, çünki uşaq hələ hər şeyi başa düşmür, böyüklərin isə dərketmə
    qabiliyyəti var. Elə şeylər var ki, pis tərbiyə alana icazə verilir,
    tərbiyəli adama isə icazə verilmir. Heç kim kobud və mədəni insandan
    eyni davranışı gözləmir. İnsan nə qədər çox biliyə malikdirsə, ona bir o
    qədər imtiyazlar verilir, davranışına görə bir o qədər məsuliyyət
    daşıyır.</p>
  <p>İsa iki şey etdi. Birincisi, günahı ifşa etdi. O, insanlara Allahı
    kədərləndirən və Onu razı salan şeyləri söylədi. Onlara Allahı razı
    salan hansı yolla getməli olduqlarını izah etdi və Özü də bu yolu onlara
    göstərdi. İkincisi, O, günahın çarəsini verdi. O, keçmiş günahların
    bağışlanmasına yol açdı, insanın günaha qalib gəlməsinə və yaxşılıq
    etməsinə kömək edəcək güc verdi. İsanın insanlara verdiyi imtiyaz və
    bilik budur.</p>
  <p>Tutaq ki, insan xəstələnib və məsləhət almaq üçün həkimə müraciət
    edir. Həkim xəstəliyə diaqnoz qoyub, dərman yazır. Əgər xəstə diaqnozu
    rədd edib dərman qəbul etmədiyinə görə ölsə və ya ömürlük şikəst qalsa,
    onun özündən başqa kimisə günahlandırmağa haqqı yoxdur. Ancaq
    yəhudilərin etdikləri də məhz bu idi. Həvari Yəhya qeyd edir ki,
    yəhudilər onlar haqqında əvvəlcədən deyildiyi kimi hərəkət etdilər:
    «Mənə nahaqdan nifrət etdilər» (<em>Zəbur 35:19; 69:5</em>).</p>
  <p>Biz də bu gün eyni şeyi edə bilərik. Çoxları Məsihə qarşı açıq
    düşmənçilik etmir. Lakin çoxları elə yaşayır ki, sanki Məsih heç
    gəlməyib, yəni sadəcə olaraq Ona əhəmiyyət vermirlər. Amma həyat Ağasına
    laqeyd yanaşan adam, istər yer üzündə, istərsə də göylərdə əsl həyatı
    dərk etmir.</p>
  <p><strong>26-27</strong></p>
</blockquote>
<h2 id="allahin-və-insanin-şahidliyi-yəhya-1526-27">ALLAHIN VƏ İNSANIN
  ŞAHİDLİYİ (Yəhya 15:26, 27)</h2>
<blockquote>
  <p>Burada Yəhya ürəyinə yaxın və düşüncəsində həmişə bir-biri ilə sıx
    bağlı olan iki fikirdən istifadə edir.</p>
  <p>Birinci fikir: Müqəddəs Ruhun şəhadəti. Yəhya Müqəddəs Ruh haqqında
    danışanda nəyi nəzərdə tutur? Bir qədər sonra bu barədə ətraflı danışmaq
    fürsətimiz olacaq. Amma hələlik bunu belə təsəvvür edək: kimsə bizə İsa
    haqqında danışanda və Onun surəti gözümüzün önündə canlananda, Onun
    başqasının yox, məhz Allahın Oğlunun surəti olduğu qənaətinə necə
    gəlirik? İnsan ağlını və ürəyini riqqətə gətirən Müqəddəs Ruhun
    təsiridir. Müqəddəs Ruh bizi vadar edir ki, bizə təqdim olunan İsa
    Məsihin surətinə cavab verək.</p>
  <p>İkinci fikir: insanın İsa Məsih haqqında şəhadəti. İsa şagirdlərinə
    deyir: «Siz də şəhadət edəcəksiniz, çünki başlanğıcdan Mənimlə
    birlikdəsiniz». Məsihçinin şəhadətinin üç elementi var.</p>
  <p>1.Məsihçinin şəhadəti Məsihlə uzun müddət şəxsi ünsiyyətin
    nəticəsidir. Şagirdlər uzun müddət İsanın yanında olduğuna görə Onun
    şahidləri idilər. Onlar əvvəldən Onunla birlikdə idilər. Şahid baxıb
    «Mən bilirəm ki, bu doğrudur» deyə bilən adamdır. Şəxsi təcrübə olmadan
    heç bir şəhadət ola bilməz.</p>
  <p>2. Məsihçinin şəhadəti daxili imanın nəticəsidir. Şəxsi əminlik ən
    şübhəsiz amildir. İnsan ağzını açan kimi, biz onun öz dediklərinə
    inanıb-inanmadığını o dəqiqə anlayırıq. Məsihlə sıx ünsiyyətdən irəli
    gələn dərin, daxili əminlik olmadan heç bir məsihçi şəhadəti uğurlu ola
    bilməz.</p>
  <p>3. Məsihçinin şəhadəti səssiz şəhadət deyil. Şahid təkcə görüb bilən
    deyil, həm də bu haqda danışmağa hazır olandır. Məsihin şahidi təkcə
    Məsihi tanıyan və Ona iman edən deyil, həm də başqalarının Onu
    tanımasını və Ona inanmasını istəyən şəxsdir.</p>
  <p>Bizim imtiyazımız var. Həmin imtiyaz bizə bu dünyada Məsihin
    şahidləri olmaq məsuliyyətini verir. Lakin biz Məsihə yaxın olmadan, Ona
    daxilən əmin olmadan, imanımızın zahiri, şifahi şəhadəti olmadan Onun
    şahidi ola bilmərik.</p>
</blockquote>
