<h1>4-cü fəsil</h1>
<blockquote>
  <p><strong>1-9</strong></p>
</blockquote>
<h2 id="maneələrin-dağidilmasi-yəhya-41-9">MANEƏLƏRİN DAĞIDILMASI (Yəhya
  4:1-9)</h2>
<blockquote>
  <p>Gəlin əvvəlcə bu hissədə təsvir olunan hadisələrin baş verdiyi yeri
    müəyyənləşdirək. İsrail şimaldan cənuba təxminən 200 km qədər uzanır.
    İsa Məsihin dövründə bu ərazi üç yerə bölünmüşdü. Şimalda — Qalileya,
    cənubda — Yəhudeya, onların arasında — Samariya yerləşirdi. Xidmətinin
    bu mərhələsində İsa vəftizlə bağlı mübahisəyə girişmək istəmədi. Buna
    görə də O, bir müddət Yəhudeyanı tərk edib, Öz xidmətini Qalileyada
    davam etdirmək qərarına gəldi. Yəhudilər və samariyalılar arasında
    əsrlər boyu düşmənçilik olub. Lakin Yəhudeyadan Qalileyaya ən qısa yol
    Samariyadan keçirdi. Bunun üçün cəmi üç gün yol getmək tələb olunurdu.
    Samariyaya girmədən Yəhudeyadan Qalileyaya gedən başqa bir yol da var
    idi. Həmin yol İordan çayının şərq sahili boyunca, sonra da yenidən
    İordan çayından keçirdi. Bu yol iki dəfə uzun idi və daha çox vaxt
    aparırdı. İsa Qalileyaya tez gəlmək istəyirdisə, Samariyadan keçməli
    idi.</p>
  <p>İsa və Onun şagirdləri Samariyanın Sixar adlanan şəhərinə gəldilər.
    Oraya yaxın yolayrıcı — biri şimal-şərqdən Skifopolisə, digəri qərbə
    Nablus və daha sonra En-Qannimə gedən yol var idi. Yolayrıcında bu günə
    qədər Yaqub peyğəmbərin məşhur quyusu dayanır. Bir çox yəhudi ənənələri
    və xatirələri bu yerlə bağlı idi. Orada Yaqub peyğəmbərin satın aldığı
    torpaq sahəsi var idi (<em>Yaradılış 33:18-19</em>). Yaqub peyğəmbər
    ölüm yatağında olarkən bu torpağı Yusifə vəsiyyət etmişdi (<em>Yaradılış
      48:22</em>); Yusif Misirdə öləndən sonra onun cəsədi İsrailə
    qaytarılaraq orada basdırılmışdı (<em>Yeşua 24:32</em>).</p>
  <p>Quyunun dərinliyi otuz metrdən çoxdur. Bu, bulaq quyusu deyil — su
    yerdən sızıb çıxır. Məlum məsələdir ki, kəndirsiz quyudan su çəkmək
    mümkün deyil. İsa kiçik dəstəsi ilə yolayrıcına gələndə, yol onları
    yorduğu üçün O, quyunun yanında oturdu. Günorta idi. Yəhudilərdə gün
    saat 6-da başladığına görə onlarda altıncı saat — hazırkı vaxtla günorta
    saat on iki idi, yəni istinin ən qızmar vaxtı. İsa yorulmuşdu və
    susamışdı. Şagirdlər yemək almaq üçün samariyalıların şəhərlərindən
    birinə yollandılar. Çox güman, onlarda artıq bəzi dəyişikliklər baş
    verirdi. Çünki İsa ilə görüşməzdən əvvəl Samariya şəhərində yemək almaq
    onların ağıllarına belə gəlməzdi. Yavaş-yavaş, bəlkə, özləri də hiss
    etmədən onların şüurunda sədlər dağılırdı.</p>
  <p>İsa orada oturarkən samariyalı qadınlardan biri quyunun yanına gəldi.
    Onun ora getməsinin səbəbi hələ də sirr olaraq qalır. Çünki quyu onun
    yaşadığı Sixar şəhərindən təxminən bir kilometr aralıda yerləşirdi və
    çox güman, şəhərdə su olmalı idi. Bəlkə də onu o qədər əxlaqsız
    sayırdılar ki, qadınlar onu kənddəki quyudan qovurdular, o da su çəkmək
    üçün bura gəlməli olurdu. İsa ondan su istədi. Samariyalı qadın da
    təəccüblə Ona tərəf çevrilib dedi: «Sən bir yəhudisən, mənsə samariyalı
    bir qadın. Sən necə məndən su istəyə bilərsən?» Burada Yəhya Müjdəni
    yazdığı yunanlara izah edir ki, yəhudilər və samariyalılar arasında,
    demək olar, heç bir ünsiyyət yox idi.</p>
  <p>Aydın məsələdir ki, burada qeyd olunan dialoq baş verən söhbətin
    yalnız xülasəsidir. Hətta görüşün özü də burada qeyd olunanlardan daha
    böyük əhəmiyyət kəsb edirdi. Analogiya üçün müzakirə olunan məsələlərin
    yalnız ən vaciblərinin qeyd olunduğu iclasın protokolunu götürmək olar.
    Görünür, samariyalı qadın yad adama ürəyini boşaltmışdı. Axı o, heç vaxt
    belə mehriban baxışlı, mühakimə etməyən və özünü üstün saymayan bir
    insana rast gəlməmişdi. Qadın ürəyini Ona açdı. Burada İsanın xarakteri
    haqqında çox şey deyilir.</p>
  <p>1. Burada Onun insan təbiətinin əsl sübutu göstərilir. İsa yoldan
    yorulub, quyunun kənarında dincəlmək üçün oturmuşdu. Maraqlıdır ki,
    digər müjdəçilər arasında məhz Yəhya həm İsanın ilahiliyini, həm də
    insan təbiətini vurğulayır. Yəhya bizə yorulmaq və ya əziyyətin nə
    olduğunu bilməyən bir fiqur göstərmir. O bizə eynilə bizim kimi — həyat
    bizim üçün gərgin olduğu kimi Onun üçün də gərgin olan bir insanı
    göstərir. Qarşımızda yolunu davam etdirməli yorğun olan bir insan
    durur.</p>
  <p>2. Burada İsanın isti münasibəti və şəfqəti göstərilir. Samariyalı
    qadın adi dini fanatikdən və ya ortodoksal dini liderdən qorxuya düşüb
    qaçardı. O, belə bir insanla görüşməkdən çəkinərdi. Hətta belə bir adam
    onunla danışsaydı da, halbuki bunun ehtimalı çox azdır, qadın onu
    qaraqabaq, həm də düşməncəsinə sükutla qarşılayardı. Amma İsa ilə
    danışmaq ona adi gəldi. O, tənqidçi olmayan, mühakimə etməyən, lakin
    başa düşən bir Dostla tanış oldu.</p>
  <p>3. Burada İsa Məsih maneələri dağıdan kimi göstərilir. Yəhudilər və
    samariyalılar arasındakı düşmənçilik çox köhnə məsələ idi. Təxminən
    eramızdan əvvəl 720-ci ildə assuriyalılar Şimali Padşahlığa — Samariyaya
    hücum etdilər, onu ələ keçirdilər və özlərinə tabe etdirdilər. Onlar o
    dövrdə bütün işğalçıların etdiyi kimi etdilər — demək olar ki, bütün
    əhalini Aşşur torpağına sürgün etdilər (<em>2Padşahlar 17:6</em>).
    Babildən, Kutadan, Avvadan, Xamatdan və Sefarvayimdən adamlar gətirib
    Samariyanın şəhərlərində yerləşdirdilər (<em>2Padşahlar 17:24</em>).
    Ancaq yenə də bütün xalqı əsarətə almaq mümkün deyildi: Şimal
    Padşahlığının bəzi sakinləri öz torpaqlarında qaldılar. Onlar yeni gələn
    əcnəbilərlə evlənməyə başladılar, bununla da yəhudilər üçün bağışlanmaz
    günah işlətdilər — yəni irqlərini, qanlarını qarışdırdılar. Bu günədək
    ciddi yəhudi ailəsində oğul və ya qız bütpərəstlə evlənərsə, onların
    simvolik dəfn mərasimi keçirilir. Belə bir insan ortodoksal yəhudiliyin
    gözündə ölüdür. Beləcə Samariya sakinlərinin çoxu Assuriyada əsarətə
    götürüldü. Onlar bir daha öz torpaqlarına geri qayıtmadılar, yeni
    vətənlərinin əhalisi ilə assimilyasiya olundular. Bu, itirilmiş
    qəbilələrdir. Öz torpağında qalanlar isə gələn yadellilərlə qarışaraq
    yəhudi adlanmaq hüququnu itirdilər.</p>
  <p>Zamanla eyni işğal və eyni məğlubiyyət paytaxtı Yerusəlim olan cənub
    padşahlığının başına gəldi. Bütün sakinlər Babilə sürgün edildi, amma
    heç də hamısı öz milli xüsusiyyətlərini itirmədi. Onlar inadkarcasına və
    qətiyyətlə yəhudi olaraq qaldılar. Ezra və Nehemyanın dövründə sürgün
    edilənlər Fars padşahlarının mərhəməti ilə Yerusəlimə qayıtdılar. Onlar,
    ilk növbədə, Məbədi bərpa etmək qərarına gəldilər. Samariyalılar gəlib
    müqəddəs bir işdə öz yardımlarını təklif etdilər. Lakin onlara nifrətlə
    dedilər ki, onların köməyinə ehtiyac yoxdur, çünki onlar yəhudi
    mənşəyini və Allahın evinin, Məbədin bərpasında iştirak etmək hüququnu
    itiriblər. Samariyalılar özlərini təhqir olunmuş hiss etdilər və
    Yerusəlimə qayıdan yəhudilərdən çox incidilər. Bütün bunlar təxminən
    eramızdan əvvəl 450-ci ildə baş vermişdir. Şiddətli düşmənçilik hətta
    İsanın dövrünə qədər davam edirdi. Bu düşmənçilik xüsusilə Menaşşe adlı
    dönük yəhudi samariyalı Sanballatın qızı ilə evləndikdən (<em>Nehemya
      13:28</em>) və Samariyanın tam mərkəzində, Gerizim dağında ikinci Məbədi
    tikməyə başlayandan sonra daha da şiddətləndi. Makkabilər dövründə
    eramızdan əvvəl 129-cu ildə yəhudi lideri və sərkərdəsi İoann Hirkan
    Samariyaya hücum etdi, Gerizim dağındakı Məbədi ələ keçirdi və yerlə
    yeksan etdi. Bu, samariyalıların yəhudilərə nifrətini daha da artırdı.
    Yəhudilər nifrətcəsinə samariyalıları assuriyalılar tərəfindən orada
    məskunlaşan xalqlardan birinin adı ilə qutlular adlandırmağa başladılar.
    Yəhudi ravvinlərinin belə bir sözü var idi: «Qoy heç kim qutluların
    çörəyini yeməsin, çünki onların çörəyini yeyən donuz əti yeyən kimidir».
    Sirax oğlu Yeşuanın kitabında Allah deyir: «Qəlbimi hiddətləndirən iki
    millət var, üçüncüsünə isə millət demək olmaz: Seir dağında sakin olan
    Edomlular, Filiştlilər, Şekemdə yaşayan axmaq xalq olan Samariyalılar»
    (<em>Sirax 50:27-28</em>). Şekem Samariyanın ən məşhur şəhərlərindən
    biri idi. Samariyalılar yəhudilərə nifrətlə cavab verirdilər.</p>
  <p>Deyilənə görə, bir dəfə ravvin Yohanan dua etmək üçün Yerusəlimə
    gedərkən Samariyadan, Gerizim dağından keçirmiş. Samariyalılardan biri
    ondan soruşdu:</p>
</blockquote>
<ul>
  <li>
    <p>Hara gedirsən?</p>
  </li>
  <li>
    <p>Mən dua etmək üçün Yerusəlimə gedirəm, — ravvin Yohanan cavab
      verdi.</p>
  </li>
  <li>
    <p>Lənətlənmiş evdə dua etməkdənsə, sənin üçün bu müqəddəs dağda
      (Gerizim dağında) dua etmək daha yaxşı olmazmı? — samariyalı
      dedi.</p>
  </li>
</ul>
<blockquote>
  <p>Əvvəldə qeyd etdiyimiz kimi, əgər zəvvarlar Qalileyadan Yerusəlimə
    gedən ən qısa yolu tutmaq istəyirdilərsə, Samariyadan keçməli idilər.
    Samariyalılar isə onların səyahətinə mane olmaqdan həzz alırdılar.
    Yəhudilər və samariyalılar arasındakı düşmənçilik 400 ildən çox idi ki,
    davam edirdi, həmişə də şiddətli və kəskin idi. Buna görə də samariyalı
    qadının İsanın onunla — samariyalı qadınla danışmasına heyrət etməsi
    təəccüblü deyildi.</p>
  <p>4. Ancaq İsa başqa mənada da maneələri dəf edirdi. Samariyalı qadın —
    qadın xeylağı idi. Ortodoksal ravvinlər ictimai yerdə ravvinə qadını
    salamlamağa qadağan edirdilər. Ravvin hətta arvadı, qızı və ya bacısı
    ilə ictimai yerdə danışa bilməzdi. Hətta elə fariseylər də var idi ki,
    «kontuziyalı və daim xəsarət alan farisey» adlanırdı. Çünki onlar küçədə
    istənilən qadını görəndə gözlərini yumduqlarına görə daşa-divara
    dəyirdilər! Əgər kimsə ravvinin ictimai yerdə qadınla danışdığını
    görsəydi, bu, ravvinin nüfuzunun sonu olacaqdı. İsa Məsih isə nəinki
    qadınla, həm də adı bədnam olmuş bir qadınla danışdı. Hətta ravvin
    olmasa belə, özünə hörmət edən heç bir kişi bu cür qadının yanında
    görünmək istəməzdi, onunla bir kəlmə də olsa kəsmək istəməzdi. Ancaq İsa
    onunla danışdı.</p>
  <p>Bir yəhudi üçün bu heyrətamiz hekayə idi. Amma qarşımızda yorğun və
    susamış Allahın Oğlu dayanır; qarşımızda bir qadının kədərli hekayəsini
    şəfqətlə dinləyən ən günahsız insan dayanır; qarşımızda milli baryerləri
    və yəhudi adət-ənənələrinin maneələrini məhv edən İsa dayanır. Budur,
    Müjdənin universallığının başlanğıcı. Budur, dünyanı nəzəri cəhətdən
    deyil, əməldə sevən Allah.</p>
  <p><strong>10-15</strong></p>
</blockquote>
<h2 id="həyat-suyu-yəhya-410-15">HƏYAT SUYU (Yəhya 4:10-15)</h2>
<blockquote>
  <p>Qeyd etmək lazımdır ki, samariyalı qadınla bu söhbət Nikodimlə
    söhbətdəki kimidir. İsa nəsə deyir, Onun dedikləri yanlış başa düşülür,
    İsa fikrini bir daha məcazi formada təkrarlayır, qadın hələ də Onu başa
    düşmür, sonda İsa həmsöhbətini həqiqəti kəşf edib görməyə məcbur edir.
    İsa həmişə belə öyrədirdi və bu üsul son dərəcə effektli idi. Bir adamın
    dediyi kimi: «Elə həqiqətlər var ki, insan onları <em>qəbul edə</em>
    bilmir. O özü onları <em>kəşf</em> etməlidir».</p>
  <p>Qadın, Nikodim kimi, İsanın sözlərini hərfi mənada başa düşmüşdü,
    halbuki İsa <em>həyat</em> suyundan danışanda onları ruhani mənada başa
    düşməli idi. Danışıq dilində yəhudi üçün <em>həyat</em> suyu axar su
    demək idi, yəni gölcükdən fərqli olaraq <em>axan</em> çay. Artıq
    gördüyümüz kimi, Yaqubun quyusu bulaq suyu deyildi, su yerdən sızaraq
    quyuda yığılırdı. Yəhudilərin anlayışında canlı, axar su həmişə daha
    yaxşı olub. Ona görə qadın deyir: «Sən mənə təmiz çay suyu təklif
    edirsən? Onu haradan alacaqsan?»</p>
  <p>Daha sonra qadın «atamız Yaqub»dan danışır. Təbii ki, yəhudilər Yaqub
    peyğəmbərin samariyalıların atası olduğunu inadla inkar edirdilər. Lakin
    samariyalılar başqa şeylərlə yanaşı, Efrayim və Menaşşe vasitəsilə Yaqub
    peyğəmbərin oğlu Yusifin nəslindən olduqlarını iddia edirdilər. Qadın
    mahiyyət etibarı ilə İsaya deyir: «Bu ki küfrdür. Bizim əcdadımız Yaqub
    bura gələndə, ailəsinə və mal-qarasına su vermək üçün bu quyunu qazmalı
    oldu. Bəlkə təzə axar çay suyu tapa biləcəyini iddia edirsən? Onda
    Yaqubdan daha güclü və müdrik olduğunu iddia etmiş olursan. Buna isə heç
    kimin haqqı yoxdur».</p>
  <p>Səyahətçilər, adətən, yolda rast gəlinən quyulardan su çəkmək üçün
    özləri ilə bir növ kiçik dəri vedrə daşıyırdılar. Çox güman, İsanın
    şagirdlərinin də belə vedrələri var idi. Onlar həmin vedrələri özləri
    ilə şəhərə aparmışdılar. İsanın yanında belə dəri vedrə olmadığını görüb
    qadın yenə dedi: «Sən hansı sudan danışırsan? Axı Sənin su çəkmək üçün
    vedrən belə yoxdur». G.B.Tristan «Müqəddəs Kitab ölkələrində şərq
    adətləri» kitabına həyatından bir hadisə ilə başlayır. O, otelin
    yaxınlığındakı quyuda oturmuşdu. O, xeyirxah samariyalı məsəlində bəhs
    olunan mehmanxananın yaxınlığındakı quyunun yanında oturmuşdu.</p>
  <p>«Ərəb qadınlardan biri su çəkmək üçün təpədən aşağı endi. O, bir növ
    keçi dərisindən çuvala oxşayan bir tuluq götürdü, kəndiri açıb özü ilə
    gətirdiyi dəridən olan kiçik vedrəyə bağladı. Bu kiçik vedrənin köməyi
    ilə yavaş-yavaş tuluğu doldurdu, ağzını bağlayıb çiyninə atdı, sonra
    vedrəni əlində tutub dağa qalxmağa başladı.</p>
  <p>Yerixodan dik bir cığırla qalxan tər-suyun içində yorğun ərəbi
    görəndə, Yaqubun quyusunda samariyalı qadın yadıma düşdü. Ərəb quyuya
    tərəf gəldi və diz çöküb həsrətlə quyuya baxdı. Onun su çəkməyə heç nəyi
    yox idi, quyu isə dərin idi. O ondan qabaq gələn qadının tökdüyü su
    damcılarını dili ilə yaladı və yoluna davam etdi».</p>
  <p>Samariyalı qadın İsanın dərin quyudan su çəkməyə heç nəyi olmadığını
    deyəndə, məhz bu barədə fikirləşdi.</p>
  <p>Amma yəhudilər <em>su</em> sözünü başqa mənada da işlədirdilər. Onlar
    tez-tez insan ruhunun Allaha <em>susamasından</em> və bu susuzluğun
    yalnız <em>həyat suyu</em> ilə yatırılmasından danışırdılar. İsa heç
    vaxt səhv başa düşülən sözlərdən istifadə etmirdi; Onun işlətdiyi sözlər
    ruhani həqiqətlərə həssas olan hər bir insan tərəfindən başa düşülməli
    idi. Vəhy kitabında bu vəd belə səslənir: «Mən susayana həyat suyunun
    qaynağından müftə su verəcəyəm» (<em>Vəhy 21:6</em>). «Quzu onları canlı
    su bulaqlarına aparacaq» (<em>Vəhy 7:17</em>). Yeşaya peyğəmbərin
    kitabında seçilmiş xalq üçün vəd var: «Sevinclə xilas mənbələrindən su
    çəkəcəksiniz» (<em>Yeşaya 12:3</em>). Məzmurçu maralın axar sulara
    həsrət qaldığı kimi, Allahın həsrətini çəkən qəlbindən danışırdı
    (<em>Zəbur 42:1</em>). Allah vəd etmişdi: «Susamış torpağı sulayacağam,
    quru torpağa sellər axıdacağam» (<em>Yeşaya 44:3</em>). O, bütün
    susamışları su başına gəlməyə çağırırdı (<em>Yeşaya 55:1</em>). Allah
    kədərlənərək deyir ki, israillilər Onu — həyat suyu mənbəyini tərk edib,
    özləri üçün su saxlamayan çatlı hovuzlar düzəltdilər (<em>Yeremya
      2:13</em>). Yezekel peyğəmbər də görüntüsündə həyat verən su axını
    görmüşdü (<em>Yezekel 47:1-12</em>). Zəkəriyyə peyğəmbər də görmüşdü ki,
    gələcək yeni dünyada günahı və murdarlığı yumaq üçün bir bulaq açılacaq
    (<em>Zəkəriyyə 13:1</em>). O gün Yerusəlimdən həyat verən sular axacaq
    (<em>Zəkəriyyə 14:8</em>).</p>
  <p>Bəzən ravvinlər canlı suyu qanunun hikməti ilə, bəzən də Allahın
    Müqəddəs Ruhu ilə eyniləşdirirdilər. Yəhudilərin bütün məcazi dini dili
    qəlbin susuzluğu ideyası ilə dolu idi, onu yalnız Allahın bəxşişi olan
    həyat suyu ilə yatırmaq olar. Qadın isə İsanın sözlərini hərfi mənada
    başa düşdü. O, ruhən kor idi, çünki görmək istəmirdi.</p>
  <p>Lakin İsa qadına susuzluğunu əbədi olaraq yatıracaq həyat suyu təklif
    edərkən daha heyrətamiz bir şey etdi. Qadın yenə də bunu hərfi mənada
    başa düşdü, baxmayaraq ki, mahiyyət etibarı ilə, İsa — Məsih olduğunu
    açıq bəyan etdi. Peyğəmbərlər gələcək dövrə — Allahın dövrünə dair
    görüntülərində belə deyirdilər: «Onlar nə ac, nə də susuz qalacaq»
    (<em>Yeşaya 49:10</em>). Susuzluğu yatıran bulaqlar yalnız və yalnız
    Allahda idi. «...həyat mənbəyi Səndədir» (<em>Zəbur 36:9</em>). Həyat
    suyu axan çay Allahın taxtından çıxmalıdır (<em>Vəhy 22:1</em>). Axar
    sular mənbəyi Rəbbin Özüdür (<em>Yeremya 17:13</em>). Məsihin dövründə
    «Qızğın qum hovuza, susuz torpaq su bulaqlarına çevriləcək» (<em>Yeşaya
      35:7</em>). Susuzluğu əbədi olaraq yatıran sudan danışarkən İsa birbaşa
    bildirdi ki, O, Allahın Məsh olunmuşudur və yeni dövr gətirəndir. Qadın
    yenə başa düşmədi. Bəlkə də bir az ağlını itirmiş adamla zarafatlaşırmış
    kimi rişxəndlə danışdı. Qadın dedi: «Ağa, bu suyu mənə ver ki, mən heç
    vaxt susamayım və su çəkmək üçün buraya gəlməyim». O, əbədi qalan şeylər
    haqqında bir qədər həqarətlə danışdı.</p>
  <p>Bütün bu söhbətin əsasında fundamental bir həqiqət dayanır: insanın
    qəlbində bir həsrət var, onu yalnız İsa Məsih yatıra bilər. Amerikalı
    yazıçı Sinkler Lyuis romanlarının birində sevgilisi ilə danışan hörmətli
    bir iş adamı haqqında yazır. Sevgilisi ona deyir: «Zahirən biz tamamilə
    fərqli görünürük, amma daxilən eyniyik. Nədənsə ikimiz də bədbəxtik,
    amma bunun səbəbini bilmirik». Hər insanda qeyri-müəyyən bir
    məmnunsuzluq var, sanki nəsə çatışmır, nəsə yoxdur.</p>
  <p>«Kapitan Sorel və oğlu» əsərində Vorvik Dipinq Sorelin oğlu ilə
    etdiyi söhbətindən yazır. Oğlan həyatdan söhbət açır. Onun fikrincə,
    həyat — sehrli bir dumanın içində əl ilə yoxlaya-yoxlaya yolun
    axtarılmasıdır. Sonra duman bir anlıq çəkilir, o zaman ayı və ya qızın
    simasını görürsən. Sənə elə gəlir ki, sən ayı və ya qızın üzünü görmək
    istəyirsən. Daha sonra yenidən duman qatılaşır, sən də nə olduğunu dəqiq
    bilmədən yenə də əl ilə yoxlaya-yoxlaya nəsə axtarırsan.</p>
  <p>İngilis romantik şairi Vilyam Vurdsvort «Ölümsüzlük işarəsi» odasında
    deyir:</p>
  <p>Üstümüzə gələn, sonra da yoxa çıxan</p>
  <p>Dünyanın mənası ilə bağlı bu inadkar məsələlər</p>
  <p>Dərk edilməyən aləmlərdə hərəkət edən</p>
  <p>Yaradılışın boş təsəvvürləri.</p>
  <p>Avreli Avqustin «ürəklərimiz Səndə rahatlıq tapana qədər narahatdır»
    deyir. İnsan problemlərinin bir hissəsi də insani təbiətinin ona verdiyi
    şeylərdə xoşbəxtlik tapa bilməməsi ilə bağlıdır. Allahın ruhumuza
    yerləşdirdiyi əbədiyyət həsrətindən heç kim qurtula bilməz. Bu susuzluğu
    ancaq İsa Məsih yatıra bilər.</p>
  <p><strong>16-21</strong></p>
</blockquote>
<h2 id="həqiqətin-dərk-edilməsi-yəhya-416-21">HƏQİQƏTİN DƏRK EDİLMƏSİ
  (Yəhya 4:16-21)</h2>
<blockquote>
  <p>Biz artıq gördük ki, samariyalı qadın daha susamasın və su çəkmək
    üçün hər gün quyuya gəlməsin deyə istehza ilə İsadan ona həyat suyu
    verməsini xahiş etdi. Lakin İsa qəfil və kəskin şəkildə onu özünə
    qaytardı. O dedi: «get ərini çağır və buraya gəl». Qadın qəfil ağrı
    tutarmış kimi yerində donub qaldı; nəyəsə dəyirmiş kimi geri sıçradı,
    rəngi soldu, sanki qəflətən kabus gördü. Elədir ki var, çünki o,
    <em>birdən özünə nəzər saldı</em> və həyatının əxlaqsızlığını,
    pozğunluğunu və uğursuzluğunu gördü. Məsihçilikdə iki vəhy mövcuddur —
    Allahın vəhyi və özümüzün vəhyi. İnsan Məsihin hüzurunda özünü olduğu
    kimi görməyincə, əslində hansı yolla getdiyini və necə olduğunu görə
    bilmir. Özünə nəzər salanda isə dəhşətə gəlir. Bunu başqa cür də ifadə
    etmək olar — məsihçilik günahın dərk edilməsi ilə gəlir. Hər şey «daha
    belə yaşamaq olmaz»ın dərk edilməsi ilə başlayır. Biz oyanırıq və
    daxilimizdə Allaha ehtiyac oyanır.
  </p>
  <p>Qadının beş ərinə gəlincə, bəzi ilahiyyatçılar bunun real hadisə
    deyil, alleqoriya olduğuna inanırdılar. Biz gördük ki, Samariyanın yerli
    əhalisi Aşşur padşahlığında əsarətə alındıqdan sonra başqa beş yerdən
    adamlar Samariyaya köçürülür. Həmin beş xalq özləri ilə beş tanrılarını
    gətirir (<em>2Padşahlar 17:29</em>). Bəzi ilahiyyatçılar hesab edirlər
    ki, qadın Samariyanı simvolizə edir və beş ər samariyalıların qarışdığı
    xalqların inandığı beş tanrıdır. Onların fikrincə, altıncı ər
    samariyalıların Allahın buyurduğu kimi deyil, öz cahillikləri üzündən
    ibadət etdikləri həqiqi Allahı simvollaşdırır. Buna görə də heç vaxt
    Onunla «nikah bağlamayıblar». Ola bilər, hekayədə samariyalıların Allaha
    olan imansızlıqları xatırladılır, lakin hekayə alleqoriyaya bənzəmir,
    daha çox həyata oxşayır.</p>
  <p>Bir adamın dediyi kimi: «Peyğəmbərlik — iman əsasında tənqiddir».
    Peyğəmbər insana və ya bir ümmətə nöqsanları göstərir, lakin onları
    ruhdan salmır, şəfa, islah və saleh həyata aparan yolları göstərir. İsa
    samariyalı qadına günahlı həyatını göstərməklə başladı, sonra ona
    qəlbimizin Allahla qovuşa biləcəyi həqiqi ibadət haqqında danışdı.</p>
  <p>Qadının sualı bizə qəribə gəlir. Sanki karıxmış halda deyir: «Bizim
    ata-babalarımız bu Gerizim dağında ibadət edirdilər, Sənsə deyirsən ki,
    ibadət Yerusəlimdə edilməlidir. Bəs mən nə edim?» Samariyalılar tarixi
    özlərinə uyğun şəkildə dəyişdirmişdilər. Onlar öyrədirdilər ki, İbrahim
    peyğəmbər İshaqı qurban gətirmək üçün Gerizim dağına çıxmışdı; onlar
    öyrədirdilər ki, İbrahim peyğəmbər Melkisedeqi məhz burada görmüşdü;
    onlar öyrədirdilər ki, xalq Vəd Olunmuş torpağa girəndə ilk qurbangahlar
    və qurbanlar məhz Gerizim dağında təqdim edilmişdi, halbuki, əslində,
    bu, Eval dağında baş vermişdi (<em>Qanunun təkrarı 27:4</em>). Onlar
    Gerizim dağını üstün tutmaq məqsədilə mətnlərdə və tarixdə icazəsiz
    dəyişikliklər etmişdilər. Samariyalı qadın da elə tərbiyə olunmuşdu ki,
    Gerizim dağını dünyanın ən müqəddəs yeri hesab edir, Yerusəlimə isə xor
    baxırdı. O özlüyündə belə fikirləşirdi: «Mən Allah qarşısında
    günahkaram, Onunla münasibətimi bərpa etmək üçün Ona günah qurbanı
    təqdim etməliyəm. Bəs mən qurbanı harada təqdim edim?» Bütün
    müasirlərinin düşüncəsində olduğu kimi, onun düşüncəsinə görə, günahın
    yeganə çarəsi qurbanlıq idi. Sadəcə bir problem var idi: bu qurbanı
    harada təqdim etsin? O, artıq Gerizim dağındakı məbədlə Sion dağındakı
    Məbəd arasında edilən ibadətin fərqi haqqında mübahisə etmir. O, yalnız
    bir şeyi bilmək istəyir: «Mən Allahı harada tapa bilərəm?»</p>
  <p>İsa cavab verir ki, insan tərəfindən yaradılan rəqabət erası artıq
    sona çatır və insanın Allahı hər yerdə tapacağı vaxt gəlir. Hətta
    Sefanya peyğəmbər də ruhda görmüşdü ki, «uzaqlarda yaşayan bütün
    millətlər olduqları yerlərdə Ona (Allaha) səcdə edəcək» (<em>Sefanya
      2:11</em>). Başqa bir yerdə də belə yazılıb: «Hər yerdə adıma buxur
    yandırılacaq, pak təqdimlər gətiriləcək» (<em>Malaki 1:11</em>). İsa
    qadına dedi ki, Allahı tapmaq üçün daha nə Gerizim, nə də Sion dağına
    getməyə ehtiyac yoxdur. İnsanın hər hansı bir xüsusi yerdə qurban
    gətirməsinə ehtiyac yoxdur. Allaha həqiqi edilən ibadət — Allahı hər
    yerdə tapacaqdır.</p>
  <p><strong>22-26</strong></p>
</blockquote>
<h2 id="allaha-edilən-əsl-ibadət-yəhya-422-26">ALLAHA EDİLƏN ƏSL İBADƏT
  (Yəhya 4:22-26)</h2>
<blockquote>
  <p>İsa samariyalı qadına dedi ki, əvvəlki rəqabət tezliklə sona çatacaq,
    Gerizim dağının və ya Sion dağının üstünlükləri ilə bağlı mübahisələr
    tamamilə yersiz olacaq, həqiqətən, Allahı axtaranlar Onu hər yerdə
    tapacaq. Bununla belə, İsa Məsih vurğuladı ki, yəhudilərin Allahın
    planında və vəhyində yeri xüsusidir.</p>
  <p>O dedi ki, samariyalılar Allaha kor-koranə ibadət edirlər. Bu o demək
    idi ki, samariyalılar yalnız Əhdi-Ətiqin ilk beş kitabı olan Beşliyi
    qəbul edirdilər, digər kitabları isə rədd edirdilər. Onlar
    peyğəmbərlərin kitablarının əzəmətini və məzmurların ali ilahiliyini
    inkar edirdilər. Mahiyyətcə, onların Müqəddəs Yazıları məhdud olduğuna
    görə dinləri də məhdud idi. Samariyalılar onlar üçün əlçatan olan və
    mənimsəyə biləcəkləri bilikdən imtina etmişdilər. Yəhudi ravvinləri
    həmişə samariyalıları həqiqi Allaha batil ibadət etməkdə ittiham
    edirdilər. Onlar deyirdilər ki, samariyalıların ibadəti və Allaha
    səcdəsi məhəbbət və bilik üzərində deyil, cəhalət və qorxu üzərində
    qurulub. Artıq gördüyümüz kimi, Samariyada məskunlaşan əcnəbilər özləri
    ilə yalançı allahlarını da gətirmişdilər (<em>2Padşahlar 17:29</em>).
    Həmçinin bilirik ki, kahinlərdən biri gəlib Bet-Eldə məskən salmış və
    Rəbbə necə sitayiş etməyi onlara öyrətməyə başlamışdı (<em>2Padşahlar
      17:28</em>). Ancaq çox güman, Samariyaya əcnəbi köçkünlər, sadəcə
    olaraq, Yehovanı öz tanrılarının siyahısına əlavə etmişdilər, çünki
    xurafatlarına görə Allaha etinasızlıq etməkdən qorxurdular: nə qədər
    olmasa, Allah onların indi yaşadıqları torpağın Allahı idi, etinasızıq
    isə başlarına bəla gətirə bilərdi.</p>
  <p>Allaha batil ibadətdə üç məqamı qeyd etmək olar.</p>
  <p>1. Batil ibadət seçki xarakterli ibadətdir — insan Allah haqqında
    nəyi bilmək istədiyini seçir, qalanını isə rədd edir. Samariyalılar da
    Müqəddəs Yazılardan istədiklərini götürüb, qalanına isə əhəmiyyət
    vermirdilər. Dünyada ən təhlükəli şeylərdən biri də birtərəfli olan
    dindir. İnsan üçün Allahın həqiqətinin ona rahat olan hissələrini qəbul
    etmək, onlara riayət etmək, qalanına isə əhəmiyyət verməmək asandır.
    Hərdən bəzi mütəfəkkirlərin, kilsə rəhbərlərinin və siyasətçilərin
    Müqəddəs Yazıların müəyyən hissələrinə istinad edərək
    <em>aparteid</em><a href="#fn17" class="footnote-ref" id="fnref17" role="doc-noteref"><sup>17</sup></a> və irqi
    seqreqasiyaya<a href="#fn18" class="footnote-ref" id="fnref18" role="doc-noteref"><sup>18</sup></a> necə haqq
    qazandırdıqlarını,
    Müqəddəs Yazıların bunu qadağan edən hissələrinə sakitcə göz
    yumduqlarını görürük.
  </p>
  <p>Bir dəfə böyük şəhərlərinin birində keşişlərdən biri hansısa cinayətə
    görə məhkum edilmiş bir adamı müdafiə etmək məqsədilə imzalar
    toplayırdı. O hesab edirdi ki, yaranmış vəziyyətdə məsihçi mərhəməti
    göstərmək lazımdır. Həmin ərəfələrdə telefon zəng çaldı və xəttin o biri
    başından bir qadının səsi eşidildi:</p>
</blockquote>
<ul>
  <li>
    <p>Siz keşiş ola-ola bu əfv ərizəsinin altına necə imzanızı qoya
      bilərsiniz? Bu məni çox təəccübləndirir.</p>
  </li>
  <li>
    <p>Bu sizi niyə təəccübləndirir ki? — deyə keşiş soruşdu.</p>
  </li>
  <li>
    <p>Ümid edirəm ki, siz oxuduğunuz Müqəddəs Kitabı yaxşı
      bilirsiniz.</p>
  </li>
  <li>
    <p>Mən də buna ümid edirəm.</p>
  </li>
  <li>
    <p>Onda siz Müqəddəs Kitabın gözə göz, dişə diş dediyini
      bilmirsiniz?</p>
  </li>
</ul>
<p>Həmin qadın Müqəddəs Kitabdan özünə sərf edəni götürüb, İsanın
  mərhəmət haqqındakı böyük təlimini unutmuşdu.</p>
<p>Düzdür, heç kim bütün həqiqəti dərk edə bilməz. Amma hər halda, biz
  həqiqəti dərk etməyə çalışmalı və hazırda bizə uyğun olan Müqəddəs Kitab
  hissələrini seçməməliyik.</p>
<p>2. Batil ibadət — cahilliklə edilən ibadətdir. İbadətdə insan bütün
  varlığı ilə Allaha yaxınlaşmalıdır. İnsan ağla malikdir və ondan
  istifadə etməlidir. Bəli, iman emosional təkanla başlaya bilər, amma nə
  vaxtsa həmin emosional impuls üzərində dərin düşünməliyik. E.F.Scott
  deyirdi ki, din düşüncənin nəticəsi deyil, lakin əksər dini səhvlər
  yalnız zehni tənbəlliyin nəticəsidir. Hər şeyi sona qədər düşünməməyin
  özü belə günahdır. İman isə insanın təkcə nəyə inandığını deyil, həm də
  niyə inandığını söyləyə bildiyi vaxt möhkəm olur. İman — ümiddir,
  arxasında şüur ​​və əminliyin dayandığı təvəkküldür (<em>1Peter
    3:15</em>).</p>
<p>3. Batil ibadət — mövhumata əsaslanan ibadətdir. Belə ibadət
  ehtiyacın və ya səmimi istəyin nəticəsi deyil, qorxunun, təhlükələrdən
  qaçmaq istəyinin nəticəsidir. Çoxları yollarından qara pişik keçəndə
  dəhşətli dərəcədə qorxur; çoxları uğur əldə etmək ümidi ilə
  sevinə-sevinə yerdən nal qaldırır; çoxlarını 13 rəqəmi ölüm dərəcəsində
  qorxudur. Bəlkə də onlar bu kimi mövhumatlara inanmırlar, amma yenə də
  bunda nəsə ola biləcəyini düşünürlər və beləcə «taleyi sınamaq»
  istəmirlər. Əksər insanların dini Allaha məhəl qoymadıqları təqdirdə
  nəyinsə baş verə biləcəyi ilə bağlı qeyri-müəyyən qorxuya əsaslanır.
  Amma iman qorxuya deyil, Allaha məhəbbətə və Allahın bizim üçün
  etdiklərinə görə minnətdarlığa əsaslanır. Dinin böyük hissəsi bir növ
  xurafata əsaslanan ayinlərdən ibarətdir. Məqsədi tanrıların mümkün
  qəzəbinin qarşısını almaqdır. İsa həqiqi ibadətin nə olduğunu izah edir.
  O deyir ki, Allah Ruhdur. İnsan bunu dərhal başa düşür, onun üçün hər
  şey aydın olur: Allahın <em>maddiyyatla</em> heç bir əlaqəsi yoxdur,
  buna görə bütlərə sitayiş etmək nəinki yersizdir, həm də Allahın
  təbiətinə təhqirdir. Əgər Allah Ruhdursa, deməli, O, heç bir yerə bağlı
  deyil. Bu səbəbdən səcdəni və ibadəti Yerusəlim və ya başqa bir yerlə
  məhdudlaşdırmaq, təbiəti etibarilə sonsuz Olana məhdudiyyətlər qoymaq
  deməkdir. Əgər Allah Ruhdursa, deməli, Allaha gətirilən təqdimlər də
  Ruhun bəhrələri olmalıdır. Heyvan qurbanları və insanların yaratdığı hər
  şey tamamilə yersiz olur. Yalnız sevgi, sədaqət, itaət kimi Ruhun
  bəhrələri Allahı razı salır.</p>
<p>İnsanda ən dəyərli olan — ruhdur. İnsanın fiziki hissəsi yox olduqda
  belə, ruh mövcudluğuna davam edir. Yuxuları, görüntüləri də görən
  ruhdur, bədənin zəifliyi və naqisliyi səbəbindən heç vaxt yerinə
  yetirilə bilməyən arzular da ruhdan qaynaqlanır. İnsanın ən yüksək fikir
  və arzularının, ideal və istəklərinin mənbəyi məhz onun ruhudur.</p>
<p>Əsl ibadət də odur ki, insan öz ruhu vasitəsilə Allahla dostluq və
  yaxınlıq əldə edir. Həqiqi ibadət müəyyən yerləri ziyarət etməkdən,
  müəyyən ayin və mərasimlərdən keçməkdən və ya müəyyən təqdimlər
  gətirməkdən ibarət deyil. Həqiqi ibadət — ruhun, yəni insanın ölməz və
  gözəgörünməz hissəsi — Əbədi və Gözəgörünməz Allahla ünsiyyət qurub
  görüşməsidir. Bu hissə möhtəşəm bəyanatla bitir. Qadının qarşısında
  nəfəs kəsən bir mənzərə açıldı; bu, möcüzəli və onun dərk edə
  biləcəyindən xaric bir şey idi. Qadın yalnız «Bilirəm ki, «Məsih»
  deyilən məsh olunmuş Şəxs gələcək və gələndə bizə hər şeyi bildirəcək»
  deyə bildi. İsa ona dedi: «Səninlə danışan Odur, O Mənəm». İsa sanki
  dedi: «Bu, həqiqət haqqında röya deyil, həqiqətin <em>özüdür</em>».</p>
<blockquote>
  <p><strong>27-30</strong></p>
</blockquote>
<h2 id="sirrin-iştirakçilari-yəhya-427-30">SİRRİN İŞTİRAKÇILARI (Yəhya
  4:27-30)</h2>
<blockquote>
  <p>Bu arada şagirdlərin Sixar şəhərində ərzaq alıb qayıdarkən İsanın
    samariyalı qadınla danışdığını görəndə heyrətə gəlməsi və çaşqınlıq
    içində olması təəccüblü deyil. Biz yəhudilərin qadınlara olan
    münasibətini artıq nəzərdən keçirdik. Ravvinlərin belə bir qaydası var
    idi: «Küçədə qadınla, hətta öz arvadınla belə danışma». Ravvinlər
    qadınlara o qədər xor baxır və onları əsl təlimi qavramaqda o qədər aciz
    hesab edirdilər ki, belə deyirdilər: «Qanunun sözlərini yandırmaq onları
    qadına verməkdən yaxşıdır». Onların hətta belə bir məsəli də var idi:
    «Kişi qadınla danışanda özünə ziyan vurur, qanundan uzaqlaşır və sonda
    özünə cəhənnəmə yol açır». Ravvinlərin nəzərində İsa bu qadınla
    danışmaqdan daha heyrətamiz və qeyri-adi bir şey edə bilməzdi. Burada
    İsa maneələri aradan qaldırır.</p>
  <p>Gəlin baş verənləri dərindən araşdıran insanları xarakterizə edə
    biləcək maraqlı bir məqamı qeyd edək. Şagirdlər nə qədər çaşqın olsalar
    da, qadından nə istədiyini və ya İsadan niyə qadınla danışdığını
    soruşmağı belə heç vaxt ağıllarına gətirməzdilər. Onlar İsanı anlamağa
    başlayırdılar və başa düşürdülər ki, Onun hərəkətləri onlara nə qədər
    qəribə görünsə də, sual vermək lazım deyil. İnsan «İsa Məsihin etdikləri
    və tələbləri barədə suallar vermək mənim işim deyil, çünki baxışlarım və
    vərdişlərim onlarla üst-üstə düşmür» yanaşmasını başa düşdükdə,
    şagirdlik yolunda böyük bir addım atmış olur.</p>
  <p>Bu zaman samariyalı qadın səhəngini yerə qoyub kəndə tələsdi.
    Səhəngini yerə qoyub getməsi onun gördüklərini və eşitdiklərini
    insanlara danışmağa çox tələsdiyini və mütləq geri dönəcəyini
    düşündüyünü göstərir. Onun davranışı bizə məsihçi təəssüratları haqqında
    çox şey deyir.</p>
  <p>1. Qadının təəssüratı özünə nəzər salmağa və özünü olduğu kimi
    görməyə məcbur olması ilə başladı. Eyni şey Peter çoxlu balıq tutandan
    sonra birdən İsanın böyüklüyünə dair nəsə anlayanda baş vermişdi. Peter
    yalnız «Ya Rəbb, məndən uzaqlaş, axı mən günahkar bir adamam» deyə bildi
    <em>(Luka 5:8</em>). Bizim məsihçi kimi ilk təcrübəmiz çox vaxt özünə
    ikrah hissi ilə başlaya bilər. İnsan, adətən, özünə axırıncı növbədə
    nəzər salır. Amma Məsih insanı məhz özünü görməyə vadar etməkdən
    başlayır — yəni insanın həyatı boyu rədd etdiyi şeyi etməklə
    başlayır.
  </p>
  <p>2. Samariyalı qadın Məsihin əsl mahiyyəti və ümumiyyətlə, insanın
    ürəyində gizli olanları görmək qabiliyyətinə heyran oldu və
    təəccübləndi. Xüsusən məzmurçu da bu barədə düşünəndə ehtiram hissi ilə
    dolurdu: «...fikirlərimi uzaqdan duyursan... Sözlərimi dilə
    gətirməmişdən əvvəl, ya Rəbb, hamısını tamamilə bilirsən» (<em>Zəbur
      139:2-4</em>).</p>
  <p>Bir dəfə balaca qızcığaz məşhur bir təbliğçinin vəzini dinlədikdən
    sonra anasından soruşdu: «Ana, o bizim evdə nə baş verdiyini haradan
    bilir?» Heç bir pərdə və ya maskalanma adamı İsanın nəzərindən qurtara
    bilməz: O, insan qəlbinin dərinliklərini görə bilir. Lakin İsa ürəkdə
    təkcə pis şeyləri görmür, həm də hər insanın qəlbində mürgüləyən bir
    qəhrəmanı da görür. O, bir cərrah kimi təkcə xəstə orqanı deyil,
    bədxassəli şiş çıxarıldıqdan sonra insanın əldə edəcəyi sağlamlığı da
    görür.</p>
  <p>3. Samariyalı qadının ilk arzusu öz kəşfi haqqında başqalarına
    danışmaq idi. Bu heyrətamiz insanı tanımaqla Onu başqalarına tanıtmaq
    istədi. Məsihçi həyatı iki sütuna — kəşfə və ünsiyyətə əsaslanır.
    Qəlbimiz aldığımız vəhyi başqaları ilə bölüşmək istəyi ilə dolmayana
    qədər vəhy tam olmur; başqalarına isə Məsih haqqında yalnız Onu özümüz
    üçün kəşf etdiyimiz zaman danışa bilərik. Əvvəlcə özümüz üçün kəşf
    edirik, sonra başqalarına danışırıq — budur, məsihçi həyatının iki böyük
    mərhələsi.</p>
  <p>4. Məsih haqqında başqalarına danışmaq istəyi samariyalı qadında
    utanc hissini yox etdi. Şübhəsiz ki, o, rədd edilmiş, dillərdə dastan
    olmuş bir pariya<a href="#fn19" class="footnote-ref" id="fnref19" role="doc-noteref"><sup>19</sup></a> idi. Şəhərdən
    kənar quyudan su
    çəkməsi onun qonşularından necə qaçdığını, onların həmin qadından necə
    uzaq durduğunu göstərir. İndi isə o öz kəşfini onlarla bölüşmək üçün
    yanlarına qaçırdı. Bəzən insanın danışmaq istəmədiyi, gizlətdiyi bir
    dərdi, yaxud xəstəliyi olur. Amma dərdi həll olunanda, ya da
    xəstəliyindən sağalanda o qədər sevinir və şükür edir ki, bunu hamıya
    şəhadət etmək istəyir. İnsan öz günahlarını uzun müddət gizlədə bilər,
    lakin o, İsa Məsihi Xilaskar kimi kəşf edəndə, ilk növbədə hamıya
    danışmaq istəyir: «Baxın, keçmişdə mən necə nə idim və indi necəyəm. İsa
    Məsih məni dəyişdi».</p>
  <p><strong>31-34</strong></p>
</blockquote>
<h2 id="ən-yaxşi-qida-yəhya-431-34">ƏN YAXŞI QİDA (Yəhya 4:31-34)</h2>
<blockquote>
  <p>Bu söhbət də dördüncü Müjdə üçün tipik bir model üzərində qurulub.
    İsa Məsih bir söz deyir, həmsöhbətləri isə Onu səhv başa düşür. O,
    ruhani mənada söyləyir, Onu isə hərfi mənada başa düşürlər. Sonra İsa
    həmsöhbətlərinin qarşısında deyilənlərin mənasını əlçatan olana və başa
    düşülənə qədər açıqlayır. Eyni hal İsa Nikodimə yenidən doğulmaqdan,
    samariyalı qadına isə həyat suyundan danışanda da baş vermişdi.</p>
  <p>Bu arada şagirdlər yemək alıb İsanın yanına qayıtmışdılar və Onu
    yeməyə dəvət etdilər. Onlar şəhərə gedəndə İsa çox yorğun və ac idi.
    İndi isə onlar məəttəl qalmışdılar ki, İsa onların gətirdiklərinin heç
    birini sanki yemək istəmir. Vacib bir məsələnin insana öz fiziki
    ehtiyaclarını necə unutdurduğunu görmək çox maraqlıdır. Zənci azadlığı
    uğrunda mübarizə aparan Vilberfors kiçik, nəzərə çarpmayan, xəstə bir
    varlıq idi. O, İngiltərə İcmalar Palatasında çıxış etmək üçün kürsüyə
    qalxanda, çoxları bu qəribə kiçik fiquru görüb əvvəlcə gülmüş, lakin
    ondan gələn alovu və gücü hiss edəndə, bütün skamyalar dolmağa
    başlamışdı. Onlar deyirdilər: «Kiçik qumlaqçı<a href="#fn20" class="footnote-ref" id="fnref20"
      role="doc-noteref"><sup>20</sup></a>
    balinaya çevriləcək». Onun ideyaları, məqsədləri, həqiqət alovu və
    ruhunun gücü fiziki zəifliyinə qalib gəlmişdi.</p>
  <p>Şotlandiya kilsəsinin qurucusu Con Noks qocalıb əldən düşmüş halda
    moizələr oxumağa davam edirdi: onu kilsənin minbərinə qucaqda qaldırıb
    qolundan tutmaq lazım gəlirdi. Lakin o, vəz etməyə başlayanda səsi
    əvvəlki kimi gur gəlir və döyüş şeypuru kimi səslənirdi. Adama elə
    gəlirdi ki, o, indi «minbəri parça-parça edib oradan sıçrayıb atılacaq».
    Onun insanlara çatdırdığı xəbər onu fövqəltəbii güclə doldururdu.</p>
  <p>İsa şagirdlərinə «Məndə elə yemək var ki, siz ondan xəbərsizsiniz»
    deyə cavab verdi. Şagirdlər sadəlövhlüklə soruşdular: «Görəsən, kimsə
    Ona yemək gətirdimi?» Onda İsa onlara dedi: «Mənim yeməyim Məni
    Göndərənin iradəsini yerinə yetirmək, Onun işini tamamlamaqdır». İsanın
    həyatının ən böyük məqsədi — Öz həyatını Allahın iradəsinə tabe
    etdirməsi idi. Onun həyatının müstəsnalığı və bənzərsizliyi ondadır ki,
    Allahın iradəsinə tamamilə tabe olan yalnız Odur. Həqiqətən, demək olar
    ki, dünyada yalnız İsa heç vaxt Öz ​​iradəsi ilə heç nə etməmişdir, lakin
    hər şeyi yalnız Allahın iradəsi ilə etmişdir.</p>
  <p>O — Allahın elçisidir. Dördüncü Müjdə İsanın Allah tərəfindən
    <em>göndərildiyini</em> təkrar-təkrar vurğulayır. Bu söz orijinal yunan
    dilində iki sözlə — <em>aposteleyn</em> on yeddi dəfə və
    <em>pempeyn</em> iyirmi yeddi dəfə qeyd edilir. Başqa sözlə, dördüncü
    Müjdə ən azı qırx dörd dəfə bizə İsanın Allah tərəfindən göndərildiyini
    söyləyir və ya göstərir.
  </p>
  <p>Dünyaya gələrək İsa dəfələrlə Ona tapşırılmış iş haqqında danışırdı.
    <em>Yəhya 5:36</em>-da İsa Atanın Ona tapşırdığı işlərdən danışır.
    <em>Yəhya 17:4</em>-də İsa deyir ki, O, Allahın Ona tapşırdığı işi
    tamamladı. İsa canını vermək, sonra onu geri almaq ixtiyarına malik
    olmaqdan danışarkən dedi: «Bu əmri Atamdan almışam» (<em>Yəhya
      10:18</em>). O, burada, bu hissədəki kimi, daima Allahın iradəsindən
    danışır. O deyir: «Çünki Öz iradəmi deyil, Məni Göndərənin iradəsini
    yerinə yetirmək üçün göydən enmişəm» (<em>Yəhya 6:38</em>). «...Mən daim
    Onun xoşuna gələnləri edirəm» (<em>Yəhya 8:29</em>). <em>Yəhya
      14:23</em>-də İsa Öz şəxsi təcrübəsindən və nümunəsi ilə bəyan edir ki,
    məhəbbətin yalnız bir sübutu var — sevdiyin şəxsin sözünə əməl etmək.
    İsanın bu itaəti gah alovlanan, gah da sönən itaət deyildi. Onun Allaha
    itaət etməsi bizimki kimi deyildi. Bu Onun həyatının mahiyyəti, özəyi və
    hərəkətverici qüvvəsi idi. O, çox istəyir ki, biz Ona ​​bənzəyək.
  </p>
  <p>1. Allahın iradəsini yerinə yetirmək — əmin-amanlığın yeganə yoludur.
    Kainatın Padşahı ilə ziddiyyətdə yaşadığımız zaman biz əmin-amanlığa və
    rahatlığa nail ola bilmərik.</p>
  <p>2. Allahın iradəsini yerinə yetirmək — xoşbəxtliyin yeganə yoludur.
    Əgər insan cəhalətimizi Allahın hikmətinə qarşı qoysaq, heç vaxt
    xoşbəxtlik əldə edə bilmərik.</p>
  <p>3. Allahın iradəsini yerinə yetirmək — güc əldə etməyin yeganə
    yoludur. Biz öz yolumuzla gedəndə ancaq öz gücümüzə arxalana bilərik,
    buna görə də bizim üçün fəlakətə uğramaq qaçılmazdı. Allahın yolunda
    irəliləyəndə isə Onun gücü ilə gedirik, buna görə də qələbə bizə zəmanət
    verilir.</p>
  <p><strong>35-38</strong></p>
</blockquote>
<h2 id="əkin-biçin-və-biçinçilər-yəhya-435-38">ƏKİN, BİÇİN VƏ BİÇİNÇİLƏR
  (Yəhya 4:35-38)</h2>
<blockquote>
  <p>Samariyada baş verənlər İsaya «Allah üçün məhsul yığmaq vaxtı gəlib
    çatıb» deməyə əsas verdi. O, «biçinə dörd ay qalıb» deyəndə, Samariyada
    faktiki mövsümü nəzərdə tutduğunu düşünmək lazım deyil. Çünki belə olan
    halda, quyudakı görüş yanvar ayında baş verməli idi, heç bir yorucu
    istinin və su qıtlığının olmadığı bir vaxtda. Onda su üçün quyuya
    getməyə ehtiyac qalmazdı: yağışlı mövsüm olardı və hər yerdə çoxlu su
    olardı.</p>
  <p>İsa sadəcə atalar sözünü misal çəkir. Yəhudilər kənd təsərrüfatı
    ilini hər birində iki ay olmaqla altı hissəyə — əkin, qış, yaz, məhsul,
    yay və çox isti mövsümə bölürdülər. İsa deyir: «Sizdə belə bir məsəl
    var: toxum səpdikdən sonra məhsul yığımına başlamaq üçün ən azı dörd ay
    gözləmək lazımdır». Sonra ətrafa baxır. Sixar şəhəri (Nablus) bu gün
    məhsuldarlığı ilə tanınan ərazinin mərkəzində yerləşir. Qayalıq, dağlıq
    İsraildə kənd təsərrüfatına yararlı torpaqlar azdır. İsrailin, demək
    olar ki, heç bir yerində ətrafa baxıb qızıl sünbüllərin yellənən
    zəmilərini görmək olmur. İsa ətrafı göstərib dedi: «başınızı qaldırıb
    tarlalara baxın; məhsul bar verib, biçilməyə hazırdır. Onların tam
    böyüməsinə hələ dörd ay var, amma Samariyada məhsul artıq biçin üçün
    hazırdır».</p>
  <p>Həmin vaxtda İsa təbiətdən fərqli olaraq Allahın lütfünü nəzərdə
    tuturdu. Adətən, insanlar toxum əkir və gözləyirlər. Lakin Samariyada
    hər şey ilahi qüvvə ilə baş verdi: Kəlam əkildi və biçilmək üçün məhsul
    dərhal hazır oldu. Ağaran tarlalar və hazır məhsullarla bağlı ingilis
    yazıçısı Morton çox maraqlı fikir söyləyib. Bir dəfə o özü Yaqub
    peyğəmbərin quyusunun yanında oturub, insanların kənddən çıxıb necə
    təpəyə qalxıb-düşdüyünü izləyirdi. Onlar kiçik qruplarla
    gedib-gəlirdilər. Onlar ağ paltar geyinmişdilər və bu ağ paltarlar əkin
    sahəsinin, səmanın fonunda seçilirdi. Bəlkə də İsa bu sözləri deyəndə
    insanlar samariyalı qadının şəhadətinə və çağırışına cavab olaraq Onun
    yanına axışmağa başladılar. Bəlkə də onlar ağ paltarlarında tarlalardan
    keçərkən İsa dedi: «Başınızı qaldırıb tarlalara baxın! Onlara nəzər
    salın! Məhsul bar verib, biçilməyə hazırdır». Ağ paltarlı izdiham İsanın
    Allah üçün toplamaq istədiyi məhsul idi. İsa şagirdlərinə göstərir ki,
    inanılmaz bir hadisə baş verib: əkən də, biçən də birlikdə bayram edə və
    sevinə bilər. Heç kimin gözləmədiyi bir şey baş verdi: yəhudi üçün əkin
    çətin və kədərli vaxt idi, yalnız məhsul zamanı sevinmək olardı. «Göz
    yaşı ilə əkənlər sevinc harayı çəkərək biçəcək. Ağlaya-ağlaya toxum
    torbasını daşıyıb-gedən sevinc harayı ilə dərzləri daşıya-daşıya
    gələcək» (<em>Zəbur 126:5-6</em>).</p>
  <p>Ancaq burada başqa bir şey də var. Yəhudilər qızıl dövrün, gələcək
    əsrin, dünyanın Allahın dünyasına çevriləcəyi, günahın və kədərin aradan
    qalxacağı, Allahın hər şeyə hökm edəcəyi bir dövr xəyal edirdilər. Amos
    peyğəmbərin kitabında belə bir mənzərə var: «Budur, elə günlər gələcək
    ki, kotan sürən biçinçiyə yetişəcək, üzüm sıxan meynə əkənlə
    rastlaşacaq...» (<em>Amos 9:13</em>). «Sizin xırmanınız o qədər bol
    olacaq ki, onun döyülməsi üzüm yığımına qədər davam edəcək, üzümünüz o
    qədər bol olacaq ki, onun yığılması əkin vaxtına qədər davam edəcək»
    (<em>Levililər 26:5</em>). Yəhudilər əkin və biçin ardınca getdiyi bu
    qızıl dövrü arzulayırdılar. Torpaq o qədər münbit olacaq ki, daha
    gözləməyə ehtiyac qalmayacaq.</p>
  <p>Buradan görünür ki, İsa Onun gəlişi ilə qızıl dövrün başladığını
    göstərir. Kəlam söylənən, toxum səpilən və dərhal məhsul yetişən Allahın
    vaxtı gəlir.</p>
  <p>Ancaq burada daha bir şey var, İsa Məsih buna işarə etdi: «Başqa bir
    atalar sözü var — «biri əkər, biri biçər». Onun da öz həqiqəti var —
    biri əkər, o biri isə bəhrəsini biçər». İsa həmin atalar sözünün iki
    mənasını izah edir.</p>
  <p>a) O, şagirdlərə deyir ki, onlar zəhmət çəkmədikləri məhsulu
    biçəcəklər. İsa demək istəyir ki, toxumu səpən <em>Odur</em> və bu, ilk
    növbədə Çarmıxda — Allahın məhəbbəti və qüdrətinin toxumu olacaqdır.
    Vaxt gələcək, Onun şagirdləri İsanın həyatı və ölümü ilə əkdiyi məhsulu
    biçmək üçün dünyaya gedəcəklər.</p>
  <p>b) İsa şagirdlərə deyir ki, vaxt gələcək, <em>onlar</em> əkəcəklər,
    başqaları isə məhsul toplayacaq. İmanlı Cəmiyyətinin öz müjdəçilərini,
    səyahət edən təbliğçilərini dünyaya göndərəcək bir vaxt gələcək. Onlar
    məhsulu görməyəcəklər: bəziləri şəhid kimi öləcək, amma şəhidlərin qanı
    İmanlı Cəmiyyətinin toxumu olacaq. İsa sanki onlara deyir: «Bir gün siz
    də zəhmət çəkəcəksiniz və zəhmətinizin bəhrəsini görməyəcəksiniz;
    əkəcəksiniz və məhsul götürülməmiş səhnəni tərk edəcəksiniz. Amma heç
    vaxt qorxmayın! Ruhdan düşməyin! Əkin əbəs deyil, toxum boşa getməz!
    Başqaları sizin görə bilməyəcəyiniz məhsulu görəcək».</p>
  <p>Beləliklə, bu hissədə iki məqam qeyd olunur.</p>
  <p>1. Bir tərəfdən bu, <em>imkanlara göstərişdir</em>. Məhsul Allah üçün
    biçilməyə yetişir. Tarixdə elə dövrlər olur ki, insanlar Allaha xüsusi
    maraq göstərirlər və qəlbləri Ona qarşı açıq olur. Əgər belə bir vaxtda
    Məsihin Cəmiyyəti Rəbbin məhsulunu biçmək iqtidarında olmasa, necə də
    böyük faciə olar!</p>
  <p>2. Digər tərəfdən <em>bu, insanlara olan tələblərin
      göstərişidir</em>. Çoxlarına biçmək deyil, əkmək qismət olur. Bir çox
    təbliğçilər öz gücünə və fəzilətinə görə deyil, onlardan əvvəl yaşamış
    və sonrakı nəsillərə öz dövründəki nəsildən daha çox təsir edən başqa
    bir təbliğçinin olmasına görə uğur qazanırlar. Çoxlarının qismətində
    işləmək, zəhmətlərinin bəhrəsini isə görməmək var.</p>
  <p>Günlərin bir günü məni rododendronlarla<a href="#fn21" class="footnote-ref" id="fnref21"
      role="doc-noteref"><sup>21</sup></a>
    dolu məşhur olan malikanəyə apardılar. Malikanənin sahibi öz
    plantasiyasını çox sevirdi və bütün rododendron bitkisinin növlərinin
    adını bilirdi. O mənə iyirmi beş ildən sonra çiçək açacaq tingləri
    göstərdi. Onun yetmiş beş yaşı var idi və çox güman, onların gözəlliyini
    görəcəyini gözləmirdi. Amma <em>başqası</em> onu görə biləcək. Məsih
    naminə söylənən heç bir söz və ya heç bir iş boşa getmir. Əgər biz
    işimizin bəhrəsini görə bilməsək, başqaları görəcək. Məsihçilər heç vaxt
    ruhdan düşməməlidirlər.</p>
  <p><strong>39-42</strong></p>
</blockquote>
<h2 id="xilaksar-və-dünya-yəhya-439-42">XİLAKSAR VƏ DÜNYA (Yəhya
  4:39-42)</h2>
<blockquote>
  <p>Samariyada baş verən hadisələrin nümunəsində Xoş Xəbərin necə
    yayıldığını görmək olar. Samariyalılar arasında imanın yayılmasının üç
    mərhələsini qeyd etmək lazımdır.</p>
  <p>1. Tanışlıq. Qadın samariyalıları İsa ilə tanış etdi. Buradan Allahın
    bizim qayğımıza necə qaldığı aydın görünür. Paul deyirdi: «Vəz edən
    olmasa, necə eşidəcəklər?» (<em>Romalılara 10:14</em>). Allahın Kəlamı
    insandan insana ötürülməlidir. Əgər Allahın xəbərini çatdıra biləcək
    başqa kimsə yoxdursa, Allah Xoş Xəbəri heç vaxt eşitməyənlərə çatdıra
    bilməz.</p>
  <p>Bu gün Onun işini görmək üçün</p>
  <p>Bizim əlimizdən başqa əli yoxdur;</p>
  <p>İnsanları Öz yoluna yönəltmək üçün</p>
  <p>Onun bizim ayaqlarımızdan başqa ayağı yoxdur;</p>
  <p>Xalqa necə öldüyünü anlatmaq üçün</p>
  <p>Onun bizim səsimizdən başqa səsi yoxdur;</p>
  <p>Onları öz tərəfinə çəkmək üçün</p>
  <p>Bizdən başqa köməyi yoxdur.</p>
  <p>Bizim üzərimizdə böyük məsuliyyət var. Eyni zamanda bizə ən böyük
    imtiyaz verilib — insanları Məsihə gətirmək. Bu tanışlıq yalnız bizi
    Onunla tanış edən şəxsin vasitəsilə baş verə bilər.</p>
  <p>Bu tanışlıq şəxsi şəhadət gücünə əsaslanır. Samariyalı qadın
    səsləndi: «Gəlin, etdiyim bütün əməlləri mənə söyləyən Adamı görün». O,
    qonşularını nəzəriyyə ilə deyil, möcüzəli və hər şeyi dəyişən qüdrətlə
    tanış etdi. İmanlı Cəmiyyəti yer üzünün padşahlıqları Rəbbin
    Padşahlığına çevrilənə, bütün insanlar — kişilər və qadınlar — Məsihin
    qüdrətini və hakimiyyətini öz üzərində hiss edib, yaşadıqlarını və
    təcrübələrini başqalarına ötürənə qədər yayılacaq.</p>
  <p>2. Bu tanışlıq yaxın tanışlığa və daha yaxşı biliyə çevrilir.
    Samariyalılar İsa ilə tanış olandan sonra Onunla ünsiyyət axtarmağa
    başladılar; Onu daha yaxından tanımaq üçün İsadan onlarla qalmasını
    xahiş etdilər. İnsanı Məsihlə tanış etmək lazımdır, lakin Onun hüzurunda
    yaşamağı insan özü seçməlidir. İnsan başqasının yerinə Rəbbin hüzurunda
    qala bilməz; insanlar bizi Məsihlə dostluğa apara bilər, amma bu
    dostluğu biz özümüz qoruyub saxlamalıyıq.</p>
  <p>3. Bunun ardınca açıqlama və həsr olunma gəlir. Samariyalılar Məsihdə
    dünyanın Xilaskarını gördülər. Düzdür, bəlkə də həmin vaxt onlar belə
    deməzdilər. Yəhya uzun illər sonra Müjdəni yazarkən bunu İsa Məsih
    haqqında çoxillik fikirlərini çatdıran öz sözləri ilə ifadə etdi. Bu
    möhtəşəm titula yalnız Yəhyanın Müjdəsində və <em>1Yəhya 4:14</em>-də
    rast gəlirik. İsa Məsihin bu titulu Yəhya üçün xüsusilə vacib
    görünürdü.</p>
  <p>Amma onu icad edən Yəhya deyildi. Əhdi-Ətiqdə Allah tez-tez Xilas
    Allahı, Xilaskar, xilas edən Allah kimi xatırlanır. Bu titulu bir çox
    yunan tanrıları da daşıyırdı. Yəhya Müjdəni yazdığı dövrdə dünyanın
    xilaskarı titulu Roma imperatoruna verilmişdi. Müjdəçi Yəhya sanki
    deyir: «Xəyal etdiyiniz hər şey İsa Məsihdə gerçəkləşdi».</p>
  <p>Biz bu titulu yaxşı yadda saxlamalıyıq. İsa Allahın xəbəri ilə
    dünyaya gələn <em>peyğəmbər</em> deyildi; insanların düşüncələrini
    oxumaq üçün qeyri-adi qabiliyyətə malik olan <em>incə psixoloq</em> da
    deyildi. Samariyalı qadınla ünsiyyət qurarkən O, bu bacarığı göstərdi,
    lakin təkcə bunu yox. İsa təkcə yaxşı <em>nümunə</em> qoyan deyil. İsa
    dünyaya təkcə insanlara necə yaşamalı olduqlarını göstərmək üçün
    gəlmədi. Əgər gözəl nümunəyə əməl etməyə gücümüz yoxdursa, o da çətin və
    məyusedici ola bilər.</p>
  <p>İsa, həqiqətən, <em>Xilaskardır</em>. O, insanları düşdükləri
    dəhşətli və ümidsiz vəziyyətdən xilas etdi. Onları keçmişə bağlayan
    zəncirləri qırdı və gələcəyə üz tutmaları üçün güc verdi. Samariyalı
    qadın, həqiqətən də, Onun xilasedici qüdrətinin gözəl nümunəsidir.
    Yaşadığı şəhər onu damğalamışdı və o, tədricən ləyaqətli həyat tərzinin
    onun üçün olmadığı ilə razılaşacaqdı. Amma İsa gəldi və onu xilas etdi.
    İsa qadına keçmişindən üz döndərmək gücü verdi və önündə yeni bir
    gələcək açdı. Yalnız bir ad İsanı düzgün xarakterizə edə bilər — O,
    Dünyanın Xilaskarıdır.</p>
  <p><strong>43-45</strong></p>
</blockquote>
<h2 id="təkzibedilməz-dəlil-yəhya-443-45">TƏKZİBEDİLMƏZ DƏLİL (Yəhya
  4:43-45)</h2>
<blockquote>
  <p>Hər üç sinoptik Müjdədə İsanın «Bir peyğəmbərə öz yurdundan və öz
    evindən başqa heç bir yerdə xor baxmazlar» dediyi sitat gətirilir
    (<em>Mark 6:4; Matta 13:57; Luka 4:24</em>). Bu, «təklifsizlik nifrət
    doğurur» mənasında olan bir deyim idi və burada sanki yersiz kimi qeyd
    olunur. Həmin deyim digər Müjdələrdə İsanın Nazaretdəki həmkəndliləri
    tərəfindən rədd olunduğu zaman qeyd olunur. Yəhya isə bunu İsanın qəbul
    edilməsi ilə əlaqədar olaraq qeyd edir.</p>
  <p>Bəlkə də Yəhya İsanın fikirlərinə istinad edir. Biz artıq gördük ki,
    İsa Yəhudeyanı tərk edərək, Onun populyarlığının artması ilə baş verə
    biləcək toqquşmadan xilas olmaq üçün Qalileyaya getdi, halbuki münaqişə
    hələ baş verməmişdi (<em>Yəhya 4:1-4</em>). Ola bilsin, Samariyada bu
    heyrətamiz uğur İsanın Özünü heyrətləndirmişdi, çünki məhsul haqqında
    dediyi sözlərdə heyrət hiss olunur. Ola da bilsin, İsa Qalileyaya
    dincəlmək ümidi ilə getmiş, Öz ölkəsinin xalqının Onu dinləyəcəyini
    gözləmirdi. Ancaq Samariyada olduğu kimi, Qalileyada da eyni şeyin baş
    verməsi tamamilə mümkündür, Onun təliminə səs verildi. Biz bu ifadəni ya
    bu şəkildə izah edə bilərik, ya da onun yanlış yerə düşdüyünü
    söyləməliyik.</p>
  <p>Hər necə olursa-olsun, bu və ondan əvvəlki hissə bizə Məsih haqqında
    danılmaz sübutlar verir. Samariyalılar İsaya kiminsə sözünə görə iman
    etmədilər, onlar İsadan əvvəllər eşitmədikləri sözləri eşitdilər.
    Qalileyalılar İsaya kimsə onlara danışdığına görə deyil, Yerusəlimdə
    indiyə qədər görmədikləri işləri gördükləri üçün Ona iman etdilər. Onun
    sözləri və əməlləri təkzibedilməz dəlillər idi.</p>
  <p>Bu, məsihçi həyatının ən böyük həqiqətlərindən biridir.
    <em>Məsihçiliyin lehinə yalnız bir təkzibedilməz arqument var — məsihçi
      həyatının şəxsi təcrübəsi</em>. İnsanların ucaltdıqları intellektual
    qalalarını, qüllələrini sarsıtmaq üçün bəzən onlara çox şey sübut etmək
    lazım gəlir. Ancaq yalnız bir inandırıcı arqument gətirmək daha
    faydalıdır: «Mən İsa Məsihin necə olduğunu və nə edə biləcəyini bilirəm.
    Məsləhət görürəm ki, Ona müraciət edəsən, onda nə baş verdiyini özün
    görəcəksən».
  </p>
  <p>Burada yenə bizim üzərimizə böyük məsuliyyət düşür: əgər davranışımız
    onun dəyərinin sübutu olmasa, heç kim təcrübəmizi təkrarlamaq istəməz.
    Əgər həyatımız tutqun, dərdli və uğursuzluqlarla doludursa, insanlara
    İsa Məsihin onlara sevinc, sülh və güc gətirəcəyini söyləməyin mənası
    yoxdur. İnsanlar məsihçiliyin bizə əla nəticə verdiyini görsələr, yalnız
    o zaman təcrübəmizi təkrarlamağa çalışmağın zəruriliyinə əmin
    olacaqlar.</p>
  <p><strong>46-54</strong></p>
</blockquote>
<h2 id="məmurun-imani-yəhya-446-54">MƏMURUN İMANI (Yəhya 4:46-54)</h2>
<blockquote>
  <p>Bir çox şərhçilər hesab edirlər ki, bu, <em>Matta 8:5-13</em> və
    <em>Luka 7:1-10</em>-da yüzbaşının xidmətçisinin sağalması hekayəsinin
    başqa bir versiyasıdır. Bəlkə də elədir, lakin bu hekayəni tamamilə
    müstəqil hesab etməyə imkan verən fərqlər var. Məmurun davranışının bəzi
    məqamları hamıya nümunə ola bilər.
  </p>
  <p>1. <em>Hökmdarın məmuru dülgərin yanına gəldi</em>. Yunan dilinin
    orijinalında məmur sözü <em>bazilikos</em> kimi qeyd olunur. Bu da kiçik
    və ya tabe olan padşah olduğunu ifadə edir. Lakin bu söz həm də padşahın
    yüksək vəzifəli şəxslərini ifadə edir. Çox güman, o, padşah Hirodun
    sarayında yüksək vəzifə tuturdu. İsa isə Nazaretdən olan kənd dülgəri
    idi. Bundan başqa, İsa həmin vaxt Qana şəhərində idi, məmur isə otuz
    kilometrdən çox uzaqda olan Kefernahumda yaşayırdı. Ona görə geriyə
    yolun bu qədər uzun çəkməsi belə izah olunur.</p>
  <p>Bu mənzərəni təsəvvür etmək çətindir — saray əyanı kənd dülgərindən
    mərhəmət diləmək üçün tələsik otuz kilometr məsafəni qət edir. Məmur ilk
    növbədə öz qürurunu boğmalı oldu. O, böyük ehtiyac içində idi. Nə
    şərtilik, nə də adət-ənənələr ona ehtiyacı ilə Məsihə müraciət etməyə
    mane oldu. Onun hərəkəti dedi-qoduya səbəb olacaqdı. Ancaq insanların nə
    deyəcəyi onu maraqlandırmırdı, əsas o idi ki, lazım olanı əldə etsin.
    Biz də Məsihin köməyinə ehtiyac duyduğumuz zaman qürurumuzu unudacaq
    qədər təvazökar olmalıyıq və insanların dedi-qodularına əhəmiyyət
    verməməliyik.</p>
  <p>2. <em>Məmuru ruhdan salmaq asan deyildi</em>. İsa ilk baxışda onu
    çox da xoş olmayan bir ifadə ilə qarşıladı: insanlar yalnız əlamətlər və
    möcüzələr gördükdən sonra inanırlar. Ola bilsin, İsa bu sözləri daha çox
    saray əyanının özünə deyil, belə qeyri-adi hadisə ilə bağlı toplaşmış
    kütləyə ünvanlamışdır. Yəqin ki, onlar ağızları açılı halda dayanıb,
    bundan sonra nə olacağını gözləyirdilər. Lakin İsanın, ümumiyyətlə,
    insanın Onu və öz xahişinə nə qədər ciddi yanaşdığını öyrənmək vərdişi
    var idi. Biz bunu Kənanlı qadının timsalında görürük (<em>Matta
      15:22-28</em>). Əgər insan hirslə və əsəbi halda üz döndərsə, məzəmməti
    qəbul edə bilməyəcək qədər qürurlu olsa, dərhal geri çəkilsə, İsa
    bilərdi ki, o, həqiqətən, inanmır. Yalnız ciddi şəkildə inanan insan
    Məsihin köməyinə arxalana bilər.</p>
  <p>3. <em>Məmurun imanı var idi</em>. Oğlunun sağ qalacağına yalnız
    şifahi zəmanətlə dönüb evə getmək onun üçün, bəlkə də, çətin idi. Bu gün
    insanlar telepatiya və düşüncənin uzaqdan ötürülməsi barədə bilirlər,
    onlar bu möcüzənin uzaqdan həyata keçirildiyini söyləyə bilərlər. Amma
    məmur üçün belə deyildi. Onun üçün inanmaq asan deyildi. Bununla belə,
    təsəlli kimi yalnız İsanın bir sözü ilə evinə dönüb otuz kilometri
    getməyə onun imanı kifayət etdi.</p>
  <p>İmanın mahiyyəti də elə ondan ibarətdir ki, biz İsanın dediyi hər
    şeyin doğru olduğuna inanmalıyıq. İsanın vədlərinin doğru olması ilə
    bağlı qeyri-müəyyən, lakin güclü istəyin bizi bürüməsi halları çox olur.
    Ancaq bu vədlərə həqiqətən nail olmağın yeganə yolu — suda batan saman
    çöpündən yapışan adamın imanı ilə inanmaqdır. İsanın dediklərinə «bəlkə
    də doğrudur» kimi deyil, «doğru <em>olmalıdır</em>» kimi baxmaq
    lazımdır.</p>
  <p>4. <em>Məmur itaət etdi</em>. O, İsadan lazım olanı alıb, sonra hər
    şeyi unudaraq gedənlərdən deyildi. Məmurun özü və bütün ailəsi İsaya
    iman etdi. Bu onun üçün çətin olmalı idi, çünki İsanın Allahın Məsh
    olunmuş olması fikri onun bütün əvvəlki fikirlərinə zidd idi. Padşah
    Hirodun sarayında İsaya imanını açıq etiraf etmək də asan deyildi: yəqin
    ki, o, istehzaya dözməli oldu. Bəlkə də bəziləri onun ağlını itirdiyini
    düşündülər. Amma məmur faktların üzünə dik baxdı və onları olduğu kimi
    qəbul etdi: o, İsanın nə edə biləcəyini gördü, özü də bunu hiss etdi və
    yaşadı, ona yalnız itaət etmək və inanmaq qalırdı. Hər şey çarəsiz
    ehtiyacdan başladı. Ehtiyac təmin edildi, ehtiyac hissi qarşısıalınmaz
    sevgiyə çevrildi: məsihçi həyatının əsl yolu budur.</p>
  <p>Əksər Əhdi-Cədid tədqiqatçıları hesab edirlər ki, bu hissədə dördüncü
    Müjdənin fəsillərinin düzülüşü pozulub. Onlar düşünürlər ki, <em>6-cı
      fəsil 5-ci fəsildən əvvəl gəlməlidir</em>, buna görə də <em>4-cü
      fəsil</em> İsanın Qalileyada qalması ilə bitir. <em>7-ci fəslin</em>
    əvvəli düşünməyə vadar edir ki, İsa Yerusəlimdə qarşılaşdığı
    düşmənçilikdən sonra yenicə Qalileyaya gəlir. Qalileyadan Yerusəlimə və
    geriyə gedən keçidləri izləmək çətinləşir. <em>4-cü fəsil</em>
    (<em>4:54</em>) bu sözlərlə bitir: «Bu, İsanın göstərdiyi ikinci əlamət
    idi. Onu Yəhudeyadan Qalileyaya gələndə etmişdi» (<em>Yəhya 4:54</em>).
    <em>6-cı fəsil</em> isə bu sözlərlə başlayır: «Bu hadisələrdən sonra İsa
    Qalileya — Tiberiya gölünün o biri sahilinə keçdi». Buna da 4-cü fəslin
    normal davamı kimi baxıla bilər.
  </p>
  <p><em>5-ci fəsildə</em> İsanın yəhudi başçıları ilə toqquşduğu bayram
    münasibətilə Yerusəlimə səfəri göstərilir. Orada deyilir: «Buna görə
    Yəhudi başçıları İsanı təqib etməyə başladılar» (<em>5:16</em>).
    <em>7-ci fəsil</em> belə sözlərlə başlayır: «Bu hadisələrdən sonra İsa
    yalnız Qalileyada gəzirdi. Yəhudi başçılarının Onu öldürməyə
    çalışdıqlarına görə daha Yəhudeyada gəzmək istəmirdi» (<em>7:1)</em>.
    Biz burada müəyyən edilmiş qaydanı dəyişmirik, lakin yadda saxlamaq
    lazımdır ki, <em>5-ci fəsildən</em> əvvəl <em>6-cı fəsli</em> nəzərdən
    keçirsək, hadisələr daha asan və daha təbii cərəyan edər.
  </p>
</blockquote>
