<h1>21-ci fəsil</h1>
<blockquote>
  <p><strong>1-14</strong></p>
  <p>İstənilən nöqteyi-nəzərdən sonuncu fəsil qəribə görünür. Müjdə 20-ci
    fəsildə bitir, sonra 21-ci fəsildə sanki yenidən başlayır. Müəllif son
    dərəcə vacib bir şey demək istəyirmiş kimi bu fəsli yazmağa qərar verir.
    Biz artıq bilirik ki, Yəhyanın Müjdəsində, demək olar, hər şey ikiqat
    məna daşıyır: biri zahiri, digəri gizli. Buna görə də bu fəsli
    araşdırarkən onun tamamlanan Müjdəyə niyə əlavə edildiyini anlamağa
    çalışacağıq.</p>
</blockquote>
<h2 id="dirilmiş-rəbb-yəhya-211-14">DİRİLMİŞ RƏBB (Yəhya 21:1-14)</h2>
<blockquote>
  <p>Bu hekayə, şübhəsiz ki, Qalileya dənizindəki balıqçılarla yaxşı tanış
    olan bir şəxs tərəfindən yazılmışdır. Gecə balıq ovu üçün ən yaxşı vaxt
    idi. Daha əvvəl adı çəkilən «Ölkə və kitab» əsərinin müəllifi V.T.Tomson
    gecə balıq ovunu təsvir edir:</p>
  <p>«Bu, möhtəşəm mənzərədir. Məşəl işığında qayıq dənizin parıldayan
    səthi ilə irəliləyir. Balıqçılar isə dayanıb irəliyə baxır. Balıq görən
    kimi cəld torlarını və ya nizələrini atırlar. Amma çox vaxt sübh tezdən
    sahilə qayıdan kədərli, yorğun balıqçıları görmək olar».</p>
  <p>Burada dənizdə tez-tez baş verən hadisə təsvir edilir. Unutmayaq ki,
    qayıq sahildən cəmi iki yüz qulac (təxminən yüz metr) məsafədə idi.
    H.V.Norton şahidi olduğu oxşar hadisəni təsvir edir:</p>
  <p>«Sahildən çox da aralıda olmayan eyni göldə iki balıqçı balıq
    tuturdu. Balıqçılardan biri suya girib hər dəfə boş çıxan torunu atırdı.
    Onun toru necə atdığını, torun hava ilə necə dolduğunu və torun
    qıraqlarında bərkidilən qurğuşunların bərabər cərgə ilə suya necə
    endiyini izləmək xoş idi. Onlar balıqçının istədiyi yerə düşərək suyun
    səthində yarımdairəvi xətlər buraxırdı. Sahildəki dostu qışqırdı ki,
    torunu sol tərəfə atsın. O, dərhal bunu etdi və bu dəfə istədiyinə nail
    oldu... Çox vaxt elə olur ki, əlində tor qayıqda duran balıqçı sahildə
    balıq sürüsünün harada üzdüyünü görən birinin məsləhətinə qulaq asmaq
    məcburiyyətində qalır».</p>
  <p>İsa balıqçı dostlarına məhz həmin məsləhətçinin rolunu oynayırdı.
    Bugünkü günümüzdə də bunu tez-tez müşahidə etmək olar.</p>
  <p>Ola bilsin, dan yeri sökülmədiyinə görə şagirdlər İsanı tanımadılar.
    Lakin İsanın sevdiyi şagird diqqətlə baxanda Rəbbi tanıdı. Peter həmin
    adamın Rəbb olduğunu bilən kimi özünü suya atdı. O, tamamilə çılpaq
    deyildi. Çünki balıqçılar balıq tutanda bellərində sarıq olurdu. Buna
    baxmayaraq, yəhudi qanunlarına görə, insanla salamlaşmaq dini akt idi və
    bu, layiqli formada edilməli idi. Ona görə də Peter İsanı birinci
    salamlamaq üçün geyinməyə tələsdi.</p>
</blockquote>
<h2 id="dirilmənin-gerçəkliyi-yəhya-211-14-ardı">DİRİLMƏNİN GERÇƏKLİYİ
  (Yəhya 21:1-14 (ardı)) </h2>
<blockquote>
  <p>İndi biz tamamlanmış Müjdəyə bu qəribə fəslin niyə əlavə edilməsinin
    ilk tutarlı səbəbini nəzərdən keçirəcəyik. Bu fəsil Məsihin dirilməsinin
    reallığını göstərir. Bir çoxları deyirdilər ki, İsanın dirilməsindən
    sonra şagirdlərə görünməsi xəlayətdən başqa bir şey deyildi. Bir çox
    insan görüntünün mövcud olması ilə razılaşır, lakin yenə də onları
    yalnız görüntü hesab edir. Digərləri daha da irəli gedərək deyirlər ki,
    bunlar hətta görüntü deyil, hallüsinasiyadır. Müjdələr isə dirilmənin
    gerçəkliyini inandırıcı şəkildə göstərir. Qəti şəkildə vurğulayır ki,
    ölülərdən dirilmiş Məsih nə görüntü, nə hallüsinasiya, nə də ruh idi. O,
    həqiqi insan idi. Müjdələr məzarın boş olduğunu və Məsihin dirilməsindən
    sonra əllərində mismar izləri və böyründə nizə yaraları olan həqiqi bir
    bədənə sahib olduğunu bildirir. Ancaq bu hekayə daha da irəli gedir.
    Görüntü və ya ruh balıqçılara suda bir balıq sürüsünü göstərə bilməzdi.
    Çətin ki, ruh və ya görüntü sahildə ocaq qalayıb, nahar yeməyi bişirsin
    və dostları ilə bölüşsün. Bu hekayədə isə ölülərdən dirilən Məsih
    bunları edir. Yəhya qapıları bağlı halda İsanın yuxarı otağa necə
    girdiyindən bəhs edəndə deyir ki, «onlara əllərini və böyrünü göstərdi»
    (<em>Yəhya 20:20</em>).</p>
  <p>Smirna imanlı cəmiyyətinə yazdığı məktubunda İqnati bu hadisə ilə
    bağlı olanları danışır. O yazır: «Mən bilirəm və inanıram ki, İsa hətta
    Dirildikdən sonra da bədəndə olub. Çünki Peterin və başqalarının yanına
    gələndə onlara demişdi: «Mənə toxunun və görün ki, Mən ruh deyiləm».
    Şagirdlər İsaya toxundular və Onun ətdən və qandan ibarət olduğuna əmin
    oldular... Dirildikdən sonra O, bədənə sahib olanlara xas olduğu kimi,
    onlarla birlikdə yemək yedi».</p>
  <p>Bu fəslin birinci və ən mühüm məqsədi dirilmənin gerçəkliyini
    göstərməkdir. Dirilən İsa bir görüntü və ya kiminsə təxəyyülünün
    məhsulu, ruh və ya kabus deyildi, ölümə qalib gələn və yenidən qayıdan
    Rəbb idi.</p>
</blockquote>
<h2 id="imanli-cəmiyyətinin-universalliği-yəhya-211-14-ardı">İMANLI
  CƏMİYYƏTİNİN UNİVERSALLIĞI (Yəhya 21:1-14 (ardı)) </h2>
<blockquote>
  <p>Burada daha bir böyük həqiqət göstərilir. Dördüncü Müjdədə hər kiçik
    detal əhəmiyyətlidir. Buna görə də Yəhya balıqların dəqiq sayını — 153
    olduğunu boş yerə vermiş ola bilməz. Bu hissəni səthi oxuyanlar hesab
    edirlər ki, balıqlar şəriklər arasında bölüşdürülməli olduğu üçün
    sayılmışdı. Çünki ov olduqca zəngin idi. Ancaq Yəhyanın sadə görünən
    hekayələrində və sözlərində dərin məna gizlətmə tərzini xatırlasaq,
    burada daha böyük nəyinsə olduğunu güman etməliyik.</p>
  <p>Müxtəlif fərziyyələr var.</p>
  <p>1. İsgəndəriyyəli Kiril deyir ki, 153 rəqəmi üç hissədən ibarətdir.
    Birincisi, bütpərəstlərin tam sayını bildirən 100 rəqəmi. O deyir ki,
    yüz tamamlanmış rəqəmdir. Çobanın tam sürüsü yüz qoyundan ibarətdir
    (<em>Matta 18:12</em>). Toxumun ən bəhrəli sayı yüz dəfə çox olmasıdır.
    Buna görə də yüz rəqəmi Məsihə gətiriləcək bütpərəstlərin tam sayıdır.
    İkincisi, 50 rəqəmi. Bu, toplanacaq İsrail qalıqlarının sayını göstərir.
    Üçüncüsü, Üçlük mənasını verən 3 rəqəmi. Hər şey Üçlüyün izzəti üçün baş
    verir.</p>
  <p>2. Müqəddəs Avqustin başqa bir izahat verir. O deyir ki, 10 qanunun
    sayıdır. Çünki qanun On Əmrdən ibarətdir. 7 lütf rəqəmidir, çünki Ruhun
    ənamları yeddi qatdan ibarətdir. On üstəgəl yeddi 17 edir. 153 isə 1-dən
    17-yə kimi rəqəmlərin cəmidir. Beləcə qanun və ya lütf əsasında İsa
    Məsihə üz tutanların hamısının sayını göstərir.</p>
  <p>3. Ən sadə izahı İyeronim verir. O deyir ki, dənizdə 153 növ balıq
    var və ov bütün növləri təmsil edir. Buna görə də bir gün bütün
    xalqlardan olan insanların Məsihin ətrafına toplanacağı mənasını
    verir.</p>
  <p>Biz daha bir məsələyə də diqqət yetirməliyik. Bu qədər balıq bir tora
    yığılmışdı və tor cırılmadı. Tor İmanlı Cəmiyyətini simvollaşdırır,
    orada bütün xalqlardan olan insanlar üçün yer var. Hətta bütün insanlar
    gəlsə belə, onların hamısı üçün yer olacaq və İmanlı Cəmiyyəti hamını
    əhatə edə biləcək.</p>
  <p>Burada Yəhya bizə məcazi mənada İmanlı Cəmiyyətinin universallığı
    haqqında danışır. Burada heç bir istisnalıq, irqçilik və ya hər hansı
    digər antaqonizm<a href="#fn33" class="footnote-ref" id="fnref33" role="doc-noteref"><sup>33</sup></a> yoxdur. Onun
    əhatə dairəsi Allahın
    İsa Məsihdə olan məhəbbətindən daha universal deyil. Məhz Peterin toru
    sahilə çıxarması bizə bu fəslin, ümumiyyətlə, nə üçün yazıldığını və
    Müjdəyə əlavə edildiyini göstərir.</p>
  <p><strong>15-19</strong></p>
</blockquote>
<h2 id="məsihin-quzularinin-çobani-yəhya-2115-19">MƏSİHİN QUZULARININ
  ÇOBANI (Yəhya 21:15-19) </h2>
<blockquote>
  <p>Burada Peterin ömrünün sonuna kimi yaddaşında həkk olunmuş bir səhnə
    canlanır.</p>
  <p>1. Əvvəlcə İsanın Peterə verdiyi suala baxmalıyıq: «Ey Yəhya oğlu
    Şimon, Məni bunlardan çox sevirsənmi?» Sualın bu şəkildə verilməsi iki
    məqamı ifadə edə bilər.</p>
  <p>a) Ola bilsin, İsa əlini qayığa, torlara uzadaraq belə deyib: «Sən
    Məni bütün bunlardan daha çox sevirsənmi? Xalqıma və Mənə xidmət etmək
    üçün uğurlu karyerandan, rahatlığından və öz işindən imtina etməyə
    hazırsanmı?» Bu, bütün həyatını Müjdəni təbliğ etməyə, Məsihin xalqının
    qayğısına qalmağa həsr etməyə son qərarı vermək üçün Peterə çağırış ola
    bilərdi.</p>
  <p>b) Ola bilsin, İsa digər şagirdlərə baxıb Peterdən soruşdu: «Peter,
    sən Məni digər şagirdlərdən daha çox sevirsənmi?» Bəlkə də İsa Peterin
    «Hamı Səni atıb getsə də, mən əsla atıb getməyəcəyəm» (<em>Matta
      26:33</em>) dediyi gecəni xatırlayıb. Ola bilsin, İsa Peterə bir vaxtlar
    yalnız onun İsaya sadiq qalacağını düşündüyünü, sonra isə necə geri
    çəkildiyini xatırladıb. Çox güman, ikinci məna daha uyğundur. Çünki
    cavabında Peter müqayisə aparmır, yalnız sadə cavabla kifayətlənir:
    «Bəli, ya Rəbb, Səni sevdiyimi bilirsən».</p>
  <p>2. İsa bu sualı üç dəfə verdi. Bunun da öz səbəbi var idi. Peter
    İsanı üç dəfə inkar etdi, Rəbb də ona sevgisini sübut etmək üçün üç dəfə
    şans verdi. İsa lütf göstərərək Peterə üç dəfə inkarını üç dəfə məhəbbət
    bəyanı ilə silmək şansı verdi.</p>
  <p>3. Peterin məhəbbətinin ona nə qazandırdığına diqqət
    yetirməliyik.</p>
  <p>a) Ona bir tapşırıq qazandırdı. İsa dedi: «Əgər Məni sevirsənsə,
    həyatını quzularıma həsr elə». Biz Rəbbi sevdiyimizi yalnız başqalarına
    məhəbbət göstərməklə sübut edə bilərik. Sevgi dünyada ən böyük
    üstünlükdür. O, həm də özü ilə birlikdə böyük məsuliyyət daşıyır.</p>
  <p>b) Məhəbbət Peterə Çarmıx gətirdi. İsa ona dedi: «...cavan olanda
    qurşağını özün bağlayıb istədiyin yerə gedərdin, amma qocalanda əllərini
    uzadacaqsan və başqası sənin qurşağını bağlayıb istəmədiyin yerə
    aparacaq» (<em>21:18</em>). Vaxt gəldi, Peter Romada Rəbb uğrunda öldü.
    Onu da Çarmıxa çəkdilər. Lakin o, başıaşağı Çarmıxa çəkilməsini istədi,
    çünki özünü Məsihin öldüyü kimi ölümə layiq görmədi. Məhəbbət Peterə
    tapşırıq və Çarmıx gətirdi. Məhəbbət həmişə məsuliyyətə bağlıdır və
    həmişə qurbanla əlaqələndirilir. İsanın tapşırığını və Çarmıxını qəbul
    etməyə hazır olmayana qədər biz Məsihi həqiqətən sevmiş olmuruq.</p>
  <p>Yəhya bu hadisəni təsadüfən qeydə almayıb. O, Peteri Məsihin
    sürüsünün böyük çobanı kimi göstərmək istəyirdi. Erkən İmanlı
    Cəmiyyətində insanların həvariləri müqayisə etməsi mümkündür, bəlkə də
    qaçılmaz hal idi. Bəziləri həvarilərdən Yəhyanın, bəziləri Paulun daha
    nüfuzlu olduğunu söyləyirdi. Çünki Paul Məsih üçün dünyanın ucqarlarına
    qədər gedirdi. Lakin bu fəsil Peterin xüsusi yer tutduğunu göstərir.
    Peter nə Yəhya kimi danışır və yazır, nə də Paul kimi uzaq səyahətlərə
    çıxırdı. Lakin ona Məsihin quzularının çobanı olmaq kimi şərəfli və
    gözəl vəzifə verilmişdi. Biz də onun izi ilə gedə bilərik. Ola bilsin,
    biz də Yəhya kimi düşünə, Paul kimi dünyanın ucqarlarına gedə bilməyək.
    Amma hər birimiz başqasına yolunu azmamaqda kömək edə bilər. Hər birimiz
    Məsihin otlaqlarında Məsihin quzularını bəsləyə bilər.</p>
  <p><strong>20-24</strong></p>
</blockquote>
<h2 id="məsih-haqqinda-şəhadət-yəhya-2120-24">MƏSİH HAQQINDA ŞƏHADƏT
  (Yəhya 21:20-24)</h2>
<blockquote>
  <p>Bu hissə aydın şəkildə göstərir ki, Yəhya, böyük ehtimalla, çox
    yaşamışdır. Məsihin gəlişinə qədər onun ölməyəcəyi haqqında şayiə
    yayılanda o, hələ sağ idi. Əvvəlki hissə Peterin yerini
    müəyyənləşdirdiyi kimi, bu hissə də Yəhyanın yerini müəyyənləşdirir.
    Onun xidməti Məsih haqqında şəhadət etməsi idi. Yenə də erkən İmanlı
    Cəmiyyətində adamlar həvarilərin xidmətlərini müqayisə edirdilər. Yəqin
    ki, onlar Paulu göstərib, onun uzaq ölkələrə necə səyahət etdiyi barədə
    danışırdılar. Onlar Peterə işarə edərək onun Məsihin sürüsünün qayğısına
    qaldığını söyləyirdilər. Sonra isə yəqin maraqlanırdılar ki, qocalana
    qədər Efesdə yaşamağa davam edən Yəhyanın xidməti nədir? Cavab belədir:
    Paul Məsihin xidmətinin təşəbbüskarı, Peter Onun çobanı, Yəhya isə Onun
    şahidi idi. Yəhya «…biz Onu eşitdik, gözlərimizlə gördük, seyr etdik və
    əllərimizlə hiss etdik» deyə bilən biri idi.</p>
  <p>Bu günə qədər məsihçilik üçün ən güclü arqument şəxsi təcrübədir. Bu
    gün də əsl məsihçi «Mən İsanı tanıyıram və bunların həqiqət olduğunu
    bilirəm» deyə bilən biridir.</p>
  <p>Beləliklə, bu Müjdə sonda İmanlı Cəmiyyətinin iki böyük xidmətçisini
    ortaya çıxarır — həvari Peteri və həvari Yəhyanı. Rəbb İsa onların hər
    birinə xüsusi tapşırıq verdi. Peterə deyildi ki, Məsihin quzularını
    bəsləsin, sonda Məsih üçün canını versin. Yəhyaya Məsih üçün şəhadət
    etmək və lap qoca yaşında ömrünü sülh içində başa vurmaq tapşırıldı. Bu
    onları şərəf və nüfuza görə rəqib, birini digərindən üstün etmədi.
    Əksinə, hər ikisini Məsihin xidmətçisi etdi.</p>
  <p>Qoy insan Məsihə Məsihin qoyduğu yerdə xidmət etsin! Necə ki İsa
    Peterə dedi: «Başqalarından sənə nə? Sənin işin Mənim ardımca
    gəlməkdir». İsa bu sözü hər birimizə deyir. Bizim nüfuzumuz özümüzü
    başqaları ilə müqayisə etməkdə deyil, Məsihin bizə verdiyi
    qabiliyyətlərə uyğun olaraq Ona xidmət etməkdədir.</p>
  <p><strong>25</strong></p>
</blockquote>
<h2 id="qeyri-məhdud-məsih-yəhya-2125">QEYRİ-MƏHDUD MƏSİH (Yəhya
  21:25)</h2>
<blockquote>
  <p>Bu son fəsildə dördüncü Müjdənin müəllifi onu yazdığı İmanlı
    Cəmiyyətinə böyük həqiqətləri açıqlayır. O, imanlılara Dirilmənin
    reallığını, İmanlı Cəmiyyətinin universallığını, Peter və Yəhyanın
    şöhrət və nüfuz uğrunda rəqib olmadıqlarını, Peterin böyük çoban,
    Yəhyanın isə böyük şahid olduğunu xatırladır. İndi o, fikrini bir daha
    İsa Məsihin böyüklüyünə yönəldərək müjdəni tamamlayır. Məsih haqqında
    bildiklərimiz Onun haqqında biləcəyimiz hər şeyin yalnız bir hissəsidir.
    Yaşadığımız möcüzələr hələ görmədiklərimizlə müqayisədə heç nədir.
    İnsani kateqoriyalar Məsihi təsvir etmək gücündə deyil, insani kitablar
    Onu səhifələrinə sığdıra bilməz. Buna görə də Yəhya Müjdəsini İsa
    Məsihin saysız-hesabsız qələbələri, tükənməz gücü və sonsuz lütfünün
    təsviri ilə bitirir.</p>
</blockquote>
<section id="footnotes" class="footnotes footnotes-end-of-document" role="doc-endnotes">
  <hr />
  <ol>
    <li id="fn1">
      <p><strong>Kamey</strong>a — daş və ya balıqqulağından
        qayırılan bəzək.<a href="#fnref1" class="footnote-back" role="doc-backlink">↩︎</a></p>
    </li>
    <li id="fn2">
      <p><strong>İyirmi beş ya otuz stadi</strong> — təqribən 5-6
        km.<a href="#fnref2" class="footnote-back" role="doc-backlink">↩︎</a></p>
    </li>
    <li id="fn3">
      <p><strong>Emanasiya</strong> (son lat. emanatio — axma,
        yayılma) — neoplatonizmdә işlənmiş fəlsəfi anlayış, universumun yüksək
        və mükəmməl ontoloji pilləsindən aşağı pilləsinə keçid. İnkişaf növü
        kimi emanasiya yüksəliş və tәkmillәşmәnin əksidir.<a href="#fnref3" class="footnote-back"
          role="doc-backlink">↩︎</a></p>
    </li>
    <li id="fn4">
      <p><strong>Avqustín Avréli</strong> (lat. Aurelius
        Augustinus Hipponensis) (354–430) — qərb Məsihçiliyinin ən böyük
        ilahiyyatçılarından və filosoflarından biri, İmanlı Cəmiyyətinin
        müqəddəs atası, 395-ci ildən Hippon şəhərinin yepiskopu. Onun təlimi bir
        neçə yüzillik ərzində Qərb imalı cəmiyyətinin ideologiyasının əsasını
        təşkil etmişdir.<a href="#fnref4" class="footnote-back" role="doc-backlink">↩︎</a></p>
    </li>
    <li id="fn5">
      <p><strong>Tit Flavi Domisian</strong> (24 oktyabr 51, Roma
        — 18 sentyabr 96, Roma) — Roma imperatoru (81–96), Flavilər sülaləsinin
        son nümayəndəsi.<a href="#fnref5" class="footnote-back" role="doc-backlink">↩︎</a></p>
    </li>
    <li id="fn6">
      <p><strong>Lionlu İriney</strong> — (İrinéus, yun:
        Εἰρηναῖος, təq. 130, İzmir — təq. 202, Lion) — ilk imanlı cəmiyyətinin
        atalarından, ilahiyyatçılarından və apologetlərindən biri. Onun
        əsərlərinin məsihçi ilahiyyatının formalaşmasına böyük təsiri olmuşdur.
        Rəvayətlərə görə o erkən məsihçiliyin məşhur nümayəndəsi, həvari
        Yəhyanın tələbəsi Polikarpdan dərs almışdır.<a href="#fnref6" class="footnote-back" role="doc-backlink">↩︎</a>
      </p>
    </li>
    <li id="fn7">
      <p><strong>Romalı Müqəddəs İoann Kassian</strong> «dünyanın
        paytaxtı» — Romadan idi. O, təxminən 350-ci ildə Qalli bölgəsində,
        Marsel şəhərində, dindar, nəcib insanlar ailəsində anadan olmuşdur. Məhz
        həmin dövr Şərqdə məsihçi yazısının, duxoborizmin və monastizmin
        çiçəklənməsi ilə tarixə damğasını vurdu.<a href="#fnref7" class="footnote-back" role="doc-backlink">↩︎</a></p>
    </li>
    <li id="fn8">
      <p><strong>Stridonlu İyeronim</strong> — (lat. Sophronius
        Eusebius Hieronymus; d.t. təxminən 345 və ya 347, Stridon, Dalmatiya —
        30 sentyabr, ö.t. 419 və ya 420, Bet-Lexem; Müqəddəs İyeronim) — latın
        atalarının ən tanınmış kilsə atalarından biri, kilsə yazarı, Müqəddəs
        kitabı latın dilinə çevirəni, rahibi. Həm Katolik, həm də Ortodoks
        kilsəsinin müqəddəsidir.<a href="#fnref8" class="footnote-back" role="doc-backlink">↩︎</a></p>
    </li>
    <li id="fn9">
      <p><strong>Assurişünas</strong> — assurologiya üzrə
        mütəxəssis; Qədim Aşşur, Babil və Mesopotamiyanın dillərini, yazılarını,
        mədəniyyətlərini və tarixini tədqiq edən alim.<a href="#fnref9" class="footnote-back" role="doc-backlink">↩︎</a>
      </p>
    </li>
    <li id="fn10">
      <p><strong>Fuqa</strong> — bir musiqi mövzusunun ardıcıl
        surətdə müxtəlif səslərlə təkrarından ibarət musiqi forması.<a href="#fnref10" class="footnote-back"
          role="doc-backlink">↩︎</a></p>
    </li>
    <li id="fn11">
      <p><strong>Avqustin Avreli</strong> (lat. Aurelius
        Augustinus Hipponensis) (354–430) — qərb məsihçiliyinin ən böyük
        ilahiyyatçılarından və filosoflarından biri, Məsihçi Cəmiyyətinin
        müqəddəs atası, 395-ci ildən Hippon şəhərinin yepiskopu. Onun təlimi bir
        neçə yüzillik ərzində Qərb imanlı cəmiyyətinin ideologiyasının əsasını
        təşkil etmişdir.<a href="#fnref11" class="footnote-back" role="doc-backlink">↩︎</a></p>
    </li>
    <li id="fn12">
      <p><strong>Avanqard</strong> — 1. əsas qüvvənin qabağında
        gedən qoşun hissəsi; 2. məc. qabaqcıl dəstə.<a href="#fnref12" class="footnote-back" role="doc-backlink">↩︎</a>
      </p>
    </li>
    <li id="fn13">
      <p><strong>Kolofonlu Ksenofanes</strong> (m. ö. 570,
        Kolofon — m. ö. 475 , Elea) — qədim yunan şairi və filosofu. Elea
        məktəbinin ilk filosofu hesab edilir.<a href="#fnref13" class="footnote-back" role="doc-backlink">↩︎</a></p>
    </li>
    <li id="fn14">
      <p><strong>Apuleyus, rusca Apuley</strong> (lat. Apuleius
        Lucius, təxminən m. 125–170) — Qədim Roma yazıçısı, şairi, orta platonçu
        filosof. Roma imperiyasının Afrika əyalətinin Madavr şəhərində doğulub.
        Məşhur "Metamorfozalar" ("Qızıl eşşək") romanının müəllifi.<a href="#fnref14" class="footnote-back"
          role="doc-backlink">↩︎</a></p>
    </li>
    <li id="fn15">
      <p><strong>Publi Kanidi Krass</strong> — Roma sərkərdəsi
        (e.ə. 1 əsr), konsul (e.ə. 40 il). E.ə. 36-34 illərdə Roma qoşunlarının
        Cənubi Qafqaza hücumuna başçılıq etmişdir. Dion Kassinin yazdığına görə,
        iberləri məğlub etdikdən sonra onlarla ittifaq bağlayıb Qafqaz
        Albaniyasına soxulmuşdur. E.ə. 36-cı ilin sonunda baş vermiş döyüşdə
        Zoberin rəhbərlik etdiyi alban qoşunu məğlub oldu. Zober Romanın
        vassallığını qəbul etdi.<a href="#fnref15" class="footnote-back" role="doc-backlink">↩︎</a></p>
    </li>
    <li id="fn16">
      <p><strong>Lionlu İriney</strong> (təq. 130, İzmir — təq.
        202, Lion) — ilk kilsə atalarından, ilahiyyatçılarından və
        apologetlərindən biridir. Onun əsərlərinin məsihçi ilahiyyatının
        formalaşmasına böyük təsiri olmuşdur. Rəvayətlərə görə, o erkən
        məsihçiliyin məşhur nümayəndəsi, həvari Yəhyanın tələbəsi Polikarpdan
        dərs almışdır.<a href="#fnref16" class="footnote-back" role="doc-backlink">↩︎</a></p>
    </li>
    <li id="fn17">
      <p><strong>Aparteid</strong>, apartheyd (afrikaans dilində
        apartheid — ayrı yaşamaq) — irqi ayrı-seçkiliyin ən kəskin formasıdır.
        Bir qrup əhalinin yaşamaq üçün zəruri olan hər şeydən məhrum
        edilməsidir. Aparteid genosidi xatırladır və onun bir növüdür.<a href="#fnref17" class="footnote-back"
          role="doc-backlink">↩︎</a></p>
    </li>
    <li id="fn18">
      <p><strong>Seqreqasiya</strong> (lat. segregatio —
        ayrılma) — əhalinin bir qrupunun cəmiyyətdən müəyyən əlamətlərə görə
        zorla ayrılması siyasətidir. Dini və irqi diskriminasiyanın bir forması
        kimi qəbul edilir.<a href="#fnref18" class="footnote-back" role="doc-backlink">↩︎</a></p>
    </li>
    <li id="fn19">
      <p><strong>Pariya</strong> — 1. hindlilərdə: hər hansı bir
        ictimai və dini hüquqdan məhrum edilmiş adam; 2. məc. kölə, məzlum,
        səfil.<a href="#fnref19" class="footnote-back" role="doc-backlink">↩︎</a></p>
    </li>
    <li id="fn20">
      <p><strong>Qumlaqçı</strong> — çəki balıqları fəsiləsindən
        kiçik çay balığı.<a href="#fnref20" class="footnote-back" role="doc-backlink">↩︎</a></p>
    </li>
    <li id="fn21">
      <p><strong>Rododendron</strong> — dağ yerlərində bitən
        gözəl çiçəkli kol-bitki.<a href="#fnref21" class="footnote-back" role="doc-backlink">↩︎</a></p>
    </li>
    <li id="fn22">
      <p><strong>Buxta</strong> — kiçik körfəz.<a href="#fnref22" class="footnote-back" role="doc-backlink">↩︎</a></p>
    </li>
    <li id="fn23">
      <p><strong>Paştet</strong> — quş ətindən, adi ətdən,
        böyrəkdən və göbələkdən xüsusi üsul ilə hazırlanan qiymə; içinə belə
        qiymə qoyulmuş piroq.<a href="#fnref23" class="footnote-back" role="doc-backlink">↩︎</a></p>
    </li>
    <li id="fn24">
      <p><strong>Artur Şopenhauer</strong> (alm. Arthur
        Schopenhauer‎; 22 fevral 1788, Qdansk, Reç Pospolita — 21 sentyabr 1860,
        Frankfurt-Mayn, Azad Frankfurt şəhəri, Almaniya ittifaqı) — fəlsəfə
        tarixində pessimist alim kimi tanınan alman filosof.<a href="#fnref24" class="footnote-back"
          role="doc-backlink">↩︎</a></p>
    </li>
    <li id="fn25">
      <p><strong>Snobizm</strong> — özünü aristokratlara
        oxşatmağa çalışma.<a href="#fnref25" class="footnote-back" role="doc-backlink">↩︎</a></p>
    </li>
    <li id="fn26">
      <p><strong>İsgəndəriyyəli Kirill</strong> (376, Əl-Məhəllə
        əl-Kübra, əl-Qərbiyyə mühafəzəsi — 27 iyun 444, İsgəndəriyyə) — IV–V
        əsrlərdə İsgəndəriyyə yepiskopu, məsihçi müqəddəsi, ilahiyyatçı.<a href="#fnref26" class="footnote-back"
          role="doc-backlink">↩︎</a></p>
    </li>
    <li id="fn27">
      <p><strong>Vulqata</strong> (latın dilində versio vulgata
        — populyar versiya) Stridonlu İyeronim (340-420) tərəfindən yerinə
        yetirilən Müqəddəs Kitabın tərcüməsidir.<a href="#fnref27" class="footnote-back" role="doc-backlink">↩︎</a></p>
    </li>
    <li id="fn28">
      <p><em>Kənançı</em> — Romalılara qarşı müqəddəs müharibəyə
        hazırlaşan yəhudi millətçi təşkilatının üzvünə verilən ad.<a href="#fnref28" class="footnote-back"
          role="doc-backlink">↩︎</a></p>
    </li>
    <li id="fn29">
      <p><strong>Mərsin</strong> — ağ çiçəkli, həmişəyaşıl
        kol-bitki.<a href="#fnref29" class="footnote-back" role="doc-backlink">↩︎</a></p>
    </li>
    <li id="fn30">
      <p><strong>Aristid</strong> — (təq. e.ə. 540 — e.ə. 467,
        Afina) — Yunan-İran müharibələri dövründə Afinanın siyasi və hərbi
        xadimi.<a href="#fnref30" class="footnote-back" role="doc-backlink">↩︎</a></p>
    </li>
    <li id="fn31">
      <p><strong>Dissident</strong> — mövcud siyasi rejimi qəbul
        etməyən; hakim ideologiyaya qarşı çıxan; fərqli düşünən açıqfikirli
        adam.<a href="#fnref31" class="footnote-back" role="doc-backlink">↩︎</a></p>
    </li>
    <li id="fn32">
      <p><strong>Prokonsul</strong> — qədim Romada canişin,
        hakim.<a href="#fnref32" class="footnote-back" role="doc-backlink">↩︎</a></p>
    </li>
    <li id="fn33">
      <p><strong>Antaqonizm</strong> — barışmaz ziddiyyət;
        daban-dabana əks olan dünyagörüşü, ideologiya və s.-nin barışmaz
        mübarizəsi<a href="#fnref33" class="footnote-back" role="doc-backlink">↩︎</a></p>
    </li>
  </ol>
</section>