<h1>17-ci fəsil</h1>
<blockquote>
  <p><strong>1-5</strong></p>
</blockquote>
<h2 id="çarmixin-izzəti-yəhya-171-5">ÇARMIXIN İZZƏTİ (Yəhya 17:1-5)</h2>
<blockquote>
  <p>İsa Məsihin həyatının kulminasiya nöqtəsi Çarmıx idi. İsa üçün Çarmıx
    Onun həyatının izzəti və əbədiyyətdə izzəti idi. O dedi: «Bəşər Oğlunun
    izzətlənmək vaxtı gəldi» (<em>Yəhya 12:23</em>). İsa Çarmıxda qazanacağı
    izzətdən danışarkən nəyi nəzərdə tuturdu? Bu sualın bir neçə cavabı
    var.</p>
  <p>1. Tarix dəfələrlə təsdiqləyib ki, bir çox dahi insanlar izzəti ölüm
    vasitəsilə qazanıblar. Onların ölümü və necə öldükləri insanlara onların
    kim olduqlarını görməyə imkan verib. Ola bilsin, onlar həyatda ikən səhv
    başa düşülüblər, qiymətləndirilməyiblər, cinayətkar kimi məhkum
    ediliblər, lakin onların ölümü onların tarixdəki əsl yerini üzə
    çıxarıb.</p>
  <p>Avraam Linkolnun sağlığında çoxlu düşmənləri olub. Lakin qatilin
    gülləsi onu həyatdan məhrum edəndə, hətta tənqidçiləri belə onun
    böyüklüyünü görüb, «İndi o ölməzdir» deyiblər. Müdafiə naziri Stenton
    Linkolnu həmişə sadə və ədəbsiz hesab edirdi. O, heç vaxt ona qarşı
    nifrətini gizlətmirdi. Ancaq onun cəsədinə baxanda, göz yaşları içində
    demişdi: «Burada dünyanın indiyədək gördüyü ən böyük başçı yatır».</p>
  <p>Janna d’Ark cadugər və bidətçi kimi odda yandırıldı. Camaatın içindən
    ingilislərdən biri and içmişdi ki, Janna d’Ark odda yandırılanda odun
    üstünə bir qucaq odun əlavə edəcək. Amma sonda «Qoy mənim də ruhum bu
    qadının ruhunun getdiyi yerə getsin» dedi. Montroz edam ediləndə, onu
    Edinburq küçələri ilə Merkat Çarmıxın yanına apardılar. Onun düşmənləri
    camaatı Montrozu təhqir etməyə sövq edirdi, hətta onu vurmaq üçün
    adamları döyüş sursatları ilə təmin etmişdilər. Lakin heç kim lənət
    etmək üçün nə ağzını açdı, nə də onu vurmaq üçün əl qaldırdı. O, bayram
    paltarı geyinmişdi, ayağında bağlamalı başmaq, əlində nazik ağ əlcək var
    idi. Şahidlərdən biri Ceyms Freyzer onun haqqında belə demişdi: «O,
    təntənəli şəkildə küçə ilə gedirdi. Onun üzü o qədər gözəllik, əzəmət və
    əhəmiyyət ifadə edirdi ki, hamı ona baxanda təəccüblənirdi. Bir çox
    düşmənləri onun dünyanın ən cəsur insan olduğunu etiraf etdilər və onda
    bütün izdihamı bürüyən cəsarət gördülər». Notarius Con Nikol onu
    cinayətkardan çox bəy kimi görürdü. İzdihamın içində olan ingilis
    məmurlardan biri öz rəhbərinə belə yazmışdı: «O, ölümü ilə Şotlandiyada
    daha çox düşməni məğlub etdi, nəinki sağlığında. Etiraf etməliyəm ki,
    hələ heç vaxt kişilərdə belə möhtəşəm duruş görməmişdim».</p>
  <p>Şəhidlərin böyüklüyü daha çox onların ölümündə təzahür olunur. İsa
    ilə də belə oldu. Məhz buna görə Onun Çarmıxının yanında dayanan yüzbaşı
    ucadan dedi: «Doğrudan da, bu Adam Allahın Oğlu idi» (<em>Matta
      27:54</em>). Çarmıx Məsihin izzəti idi, çünki O, heç vaxt ölümündən
    əvvəl belə əzəmətli görünməmişdi. Çarmıx Onun izzəti idi, Onun
    maqnitliyi insanları Ona elə çəkdi ki, hətta Onun həyatı onları belə
    cəlb edə bilməzdi. Həmin qüdrət bu gün də mövcuddur.</p>
</blockquote>
<h2 id="çarmixin-izzəti-yəhya-171-5-ardı">ÇARMIXIN İZZƏTİ (Yəhya 17:1-5
  (ardı))</h2>
<blockquote>
  <p>2. Çarmıx İsanın izzəti idi, çünki bu Onun xidmətinin yekunu idi. Bu
    hissədə İsa deyir: «Mən yerinə yetirməyi tapşırdığın işi tamamladım».
    Əgər İsa Çarmıxa getməsəydi, O Öz işini tamamlamazdı. Nə üçün? Çünki İsa
    dünyaya Allahın məhəbbətini insanlara həm çatdırmaq, həm də onu
    göstərmək üçün gəlmişdir. Əgər O, Çarmıxa getməsəydi, onda elə çıxır ki,
    Allahın məhəbbəti müəyyən bir həddə qədərdir, bundan artıq deyil. İsa
    Çarmıxa çəkilməklə göstərdi ki, Allahın insanları xilas etməkdən ötrü
    etməyəcəyi heç nə yoxdur, Allahın məhəbbəti hədsizdir.</p>
  <p>Birinci Dünya Müharibəsindən qalan məşhur rəsmlərdən birində
    rabitəçinin sahə telefonunu təmir etdiyi təsvir olunur. O, lazım olan
    yerə vacib xəbəri ötürmək üçün zədələnmiş xətti yenicə təmir etmişdi ki,
    güllələndi. Rəsm onu ​​ölüm anında təsvir edir, aşağıda isə yalnız bir söz
    yazılıb: «Çatdırdım». O, vacib mesajın təyinat yerinə çata bilməsi üçün
    həyatını qurban verdi. Məsihin etdiyi də məhz budur. O, tapşırığı yerinə
    yetirdi, insanlara Allahın məhəbbətini çatdırdı. Bu isə İsa Məsih üçün
    Çarmıx demək idi. Çarmıx Onun izzəti idi, çünki O, Allahın Ona
    tapşırdığı işi tamamladı. O, insanları Allahın məhəbbətinə həmişəlik
    inandırdı.</p>
  <p>3. Ancaq daha bir sual yaranır: Çarmıx Allahı necə izzətləndirə
    bilər? Allahı yalnız Ona itaət etməklə izzətləndirmək olar. Uşaq
    valideynlərinə itaət edəndə onlara hörmət etmiş olur. Bir ölkənin
    vətəndaşı ölkənin qanunlarına tabe olanda onu şərəfləndirir. Şagird
    müəllimin göstərişlərinə əməl edəndə ona hörmət edir. İsa Ataya tam
    itaət etməklə Onu izzətləndirdi. İncilin hekayəsi İsanın Çarmıxdan
    imtina edə biləcəyini açıq göstərir. İnsani baxımından desək, O,
    ümumiyyətlə, Yerusəlimə getməyə bilərdi. Lakin İsanın yer üzündə
    yaşadığı son günlərə baxanda adam demək istəyir: «Görün O, Ata Allahı
    necə sevirdi! Ona necə itaətli idi!» İsa Allaha tam itaət və məhəbbət
    göstərərək Onu Çarmıx vasitəsilə izzətləndirdi.</p>
  <p>4. Ancaq bu da hələ hamısı deyil. İsa Allaha dua edirdi ki, O, həm
    Özünü, həm də Onu izzətləndirsin. Çarmıx son hədəf deyildi. Çarmıxın
    ardınca ölülərdən Dirilmə gəlir. Dirilmə İsanın bərpası idi. İsanın
    dirilməsi sübut etdi ki, insanlar ən dəhşətli pislik etsələr də, sonda
    O, yenə də qalib gələcək. Sanki Allah bir əli ilə Çarmıxa işarə edərək
    «İnsanların Oğlum haqqındakı rəyi bax budur» dedi. Digər əli ilə
    Dirilməyə işarə edərək «Bu isə Mənim rəyimdir» dedi. İnsanların İsaya
    edə biləcəyi ən böyük pislik Çarmıxda təzahür olundu. Ancaq ən böyük
    pislik belə, Ona qalib gələ bilmədi. Dirilmənin izzəti Çarmıxın mənasını
    üzə çıxartdı.</p>
  <p>5. İsa üçün Çarmıx Atanın yanına qayıtmaq vasitəsi idi. O, «Ey Ata,
    dünya yaranmazdan əvvəl Mən Sənin yanında olarkən malik olduğum izzəti
    indi Mənə Öz yanında ver» deyə dua etdi. O, təhlükəli tapşırığı yerinə
    yetirmək üçün padşahın sarayını tərk edən, sonra tapşırığı başa vurub
    qələbənin izzətindən zövq almaq üçün evinə qalib kimi qayıdan cəngavərə
    bənzəyirdi. İsa Allahdan gəldi və Onun yanına qayıtdı. Aradakı rəşadət
    Çarmıx idi. Məhz buna görə Çarmıx İsa üçün izzət qapısı idi. Əgər O, bu
    qapıdan keçməkdən imtina etsəydi, izzət qazanmazdı. İsa üçün Çarmıx
    Allaha qayıdış idi.</p>
</blockquote>
<h2 id="əbədi-həyat-yəhya-171-5-ardı">ƏBƏDİ HƏYAT (Yəhya 17:1-5
  (ardı))</h2>
<blockquote>
  <p>Bu hissədə başqa mühüm fikir də var. Həmin fikir əbədi həyatın
    tərifini ehtiva edir. Əbədi həyat — yeganə həqiqi Allahı və Onun
    göndərdiyi İsa Məsihi tanımaqdır. Gəlin «əbədi» sözünün nə demək
    olduğunu özümüzə xatırladaq. Yunan dilində «əbədi» sözü <em>aionis</em>
    kimi səslənir. Bu da sonsuzluqdan daha çox həyatın <em>keyfiyyətini</em>
    bildirir. Çünki əbədi həyat bəziləri üçün arzuolunmaz olacaq. Bu söz
    yalnız bir Şəxsə — Allaha aiddir. Əbədi həyat — Allahın həyatıdır. Əbədi
    həyatı əldə etmək üçün Allahın həyatını səciyyələndirən əzəmətini,
    böyüklüyünü və sevincini, sülhünü və müqəddəsliyini təzahür etdirmək
    deməkdir.</p>
  <p><em>Allahı tanımaq</em> — bu, Əhdi-Ətiqin xarakterik fikridir.
    «Hikmət... Ona bağlananlar üçün o, həyat ağacıdır, ondan möhkəm
    yapışanlar nə bəxtiyardır!» (<em>Süleymanın məsəlləri 3:18</em>). «Bilik
    salehi xilas edər» (<em>Süleymanın məsəlləri 11:9</em>). Habaqquq
    peyğəmbər Qızıl Dövrü xəyal edərək deyirdi: «Çünki sular dənizi bürüdüyü
    kimi dünya Rəbbin izzətinin biliyi ilə doldurulacaq (<em>Habaqquq
      2:14</em>). «Xalqım biliksizlikdən məhv oldu» (<em>Huşə 4:6</em>).
    Ravvinlərin şərhində belə bir sual verilir: «Qanunun bütün mahiyyəti
    Müqəddəs Yazıların hansı hissəsinə əsaslanır?» Sonra cavab verilir:
    «Bütün yollarında Onu tanı, O sənin yollarını düzəldər» (<em>Süleymanın
      məsəlləri 3:6</em>). Ravvinlərin başqa təfsirində deyilir ki, Amos
    peyğəmbər Qanunun bir çox əmrlərini bir əmrlə ifadə etdi: «Mənə tərəf
    dönün ki, sağ qalasınız!» (<em>Amos 5:4</em>) Çünki Allahı axtarmaq
    həqiqi həyat üçün zəruridir. Bəs Allahı tanımaq nə deməkdir?</p>
  <p>1. Şübhəsiz ki, bunda əqli bilik elementi var. Bu, Allahın
    xasiyyətini bilmək deməkdir. Allahın xasiyyətini bilmək insanın
    həyatında əhəmiyyətli dəyişiklik yaradır. İki misal çəkək: inkişaf
    etməmiş ölkələrdə bütpərəstlər bir çox tanrılara inanır. Hər ağacda,
    dərədə, təpədə, dağda, çayda, daşda onlar üçün ruhu olan bir tanrı var.
    Bütün bu ruhlar insana düşmən kəsilib. Vəhşi insanlar (qəbilələr) həmin
    tanrıların qorxusu ilə yaşayırlar, onları qəzəbləndirməkdən qorxurlar.
    Məsihçi missionerləri deyir ki, onlar <em>tək bir Tanrının mövcud
      olduğunu</em> biləndə, ürəklərini bürüyən rahatlıq dalğasını təsəvvür
    etmək mümkün deyildi. Bu yeni bilik onlar üçün hər şeyi dəyişdi. Amma
    hər şeyi daha çox dəyişən Tanrının sərt və qəddar yox, sevgi olduğunu
    bilməkdir. Biz bu barədə indi bilirik. Lakin İsa Məsih gəlib Allahın
    sevgi olduğunu açıqlamasaydı, biz də bu barədə heç vaxt bilməzdik. Biz
    yeni həyata daxil oluruq və İsanın bizim üçün etdikləri sayəsində
    Allahın həyatına qovuşuruq: yəni Allahı tanımağa, Onun xasiyyətinin necə
    olduğunu dərk etməyə başlayırıq.</p>
  <p>2. Amma başqa bir şey də var. Əhdi-Ətiq «bilmək» (Azərbaycan dilində
    «yaxınlıq etmək») sözünü cinsi həyata də tətbiq edir. «Adəm arvadı Həvva
    ilə yaxınlıq etdi və Həvva hamilə olub Qabili doğdu» (<em>Yaradılış
      4:1</em>). Ər və arvadın bir-birini tanıması bütün biliklərin ən
    məhrəmidir. Ər və arvad iki deyil, bir bədəndir. Cinsi yaxınlıdan daha
    çox fikir, ruh və qəlbin yaxınlığı vacibdir. Bunlar əsl sevgi olduqda
    cinsi əlaqədən dana əvvəl yaranır. Deməli, Allahı tanımaq təkcə Onu
    əqlən dərk etmək deyil, həm də Onunla yer üzündəki ən yaxın və dəyərli
    birliyə bənzər şəxsi, yaxın münasibət qurmaq deməkdir. Ancaq yenə də
    İsasız belə yaxın münasibət nə təsəvvür edilə, nə də mümkün olardı.
    Yalnız İsa insanlara Allahın uzaq, əlçatmaz Varlıq olduğunu deyil, adı
    və təbiəti məhəbbət Olan Ata olduğunu açıqlayıb. Allahı tanımaq — Onun
    necə olduğunu bilmək, Onunla yaxın, şəxsi münasibət qurmaq deməkdir.
    Bunların heç biri İsa Məsihsiz mümkün deyil.</p>
  <p><strong>6-8</strong></p>
</blockquote>
<h2 id="isanin-yerinə-yetirdiyi-tapşiriq-yəhya-176-8">İSANIN YERİNƏ
  YETİRDİYİ TAPŞIRIQ (Yəhya 17:6-8)</h2>
<blockquote>
  <p>İsa bizə yerinə yetirdiyi işin tərifini verir. O, Ataya deyir:
    «...adamlara Sənin adını aşkar etdim». Burada bizim üçün iki böyük fikir
    var.</p>
  <p>1. Birincisi, Əhdi-Ətiq üçün tipik və ayrılmaz olan <em>ad</em>
    ideyası. Əhdi-Ətiqdə ad xüsusi şəkildə istifadə olunur. Ad təkcə insanın
    hansı adla çağırıldığını deyil, mümkün olduğu qədər onun xarakterini əks
    etdirir. Məzmurçu deyir: «İsmini tanıyanlar Sənə güvənir» (<em>Zəbur
      9:10</em>). Bu o demək deyil ki, Rəbbin adını tanıyan, yəni adını bilən
    hər kəs Ona təvəkkül edəcək. Bu o deməkdir ki, <em>Allahın necə
      olduğunu</em> bilənlər, Onun xasiyyətini və təbiətini tanıyanlar Ona
    sevə-sevə güvənəcəklər. Başqa yerdə məzmurçu deyir: «Bəziləri döyüş
    arabaları, bəziləri atları ilə öyünür, bizsə Allahımız Rəbbin adı ilə
    öyünürük» (<em>Zəbur 20:7</em>). Orada daha sonra deyilir: «İsmini
    qardaşlarıma elan edəcəyəm, camaat arasında Sənə həmd söyləyəcəyəm»
    (<em>Zəbur 22:22</em>). Yəhudilər bu məzmur haqqında deyirdilər ki,
    məzmurçu Məsih və Onun görəcəyi iş haqqında peyğəmbərlik edir. Məsihin
    işi insanlara Allahın adını və Onun xasiyyətini açıqlamaqdan ibarət
    olacaq. Yeşaya peyğəmbər yeni dövr haqqında deyir: «...xalqım Mənim
    adımı tanıyacaq» (<em>Yeşaya 52:6</em>). Bu o deməkdir ki, Qızıl Dövrdə
    insanlar Allahın əslində necə olduğunu biləcəklər.</p>
  <p>Beləcə İsa «...adamlara Sənin adını aşkar etdim» deyəndə, O, «Mən
    insanlara Allahın təbiətinin əslində necə olduğunu görməyə imkan verdim»
    deyirdi. Əslində bu, başqa yerdə deyilənlərlə eynidir: «Məni görən,
    Atanı görmüş olur» (<em>Yəhya 14:9</em>). İsanın ən böyük əhəmiyyəti
    ondadır ki, insanlar Onda Allahın ağlını, xasiyyətini və ürəyini
    görürlər.</p>
  <p>2. İkinci fikir budur: daha sonrakı dövrlərdə yəhudilər Allahın adını
    çəkəndə, təxminən İHVH hərflərlə ifadə olunan və tetraqrammaton adlanan
    müqəddəs dörd hərfli simvolu nəzərdə tuturdular. Onlar bu adı o qədər
    müqəddəs sayırdılar ki, onu heç vaxt dilinə gətirmirdilər. Yalnız
    Kəffarə Günündə ən Müqəddəs yerə girən baş kahin bu adı dilinə gətirə
    bilərdi. Bu dörd hərf Yahve adını simvollaşdırır. Biz, adətən, Yehova
    sözünü işlədirik. Lakin saitlərdəki bu dəyişiklik Yehova sözündəki
    saitlərin Rəbb mənasını verən Adonay sözü ilə eyni olmasından irəli
    gəlir. İbrani əlifbasında, ümumiyyətlə, saitlər olmayıb. Onlar sonradan
    samitlərin üstündə və altında kiçik işarələr şəklində əlavə olunub. İHVH
    hərfləri müqəddəs sayıldığından, Adonay sözünün saitləri onların altına
    yerləşdirilirdi ki, oxucu Yahveh adını Adonay, yəni Rəbb deyə oxuya
    bilsin. Deməli, İsa Məsihin yer üzündə yaşadığı dövrdə Allahın adı o
    qədər müqəddəs tutulurdu ki, adi insanlar onu bilməməli və tələffüz
    etməməli idilər. Allah uzaq, gözəgörünməz bir Padşah idi. Onun adını adi
    adamlar çəkə bilməzdilər. Lakin İsa dedi: «Mən sizə Allahın adını açdım.
    Sizin müqəddəs saydığınız və dilinizə gətirməyə cəsarət etmədiyiniz o
    adı indi Mənim etdiklərimin sayəsində çəkə bilərsiniz. Mən uzaq,
    gözəgörünməz olan Allahı sizə o qədər yaxın etdim ki, hətta ən sadə
    insan belə, Onunla danışa və Onun adını ucadan tələffüz edə bilər». İsa
    iddia edir ki, O, insanlara Allahın təbiətini və xasiyyətini açıb. Onu
    insanlara o qədər yaxın edib ki, hətta ən təvazökar məsihçi belə,
    əvvəllər dilə gətirilməyən Allahın adını çəkə bilsin.</p>
</blockquote>
<h2 id="şagirdliyin-mahiyyəti-yəhya-176-8-ardı">ŞAGİRDLİYİN MAHİYYƏTİ
  (Yəhya 17:6-8 (ardı)) </h2>
<blockquote>
  <p>Bu hissə həm də şagirdliyin mənasını və əhəmiyyətini
    işıqlandırır.</p>
  <p>1. Şagirdlik İsanın Allahdan gəldiyi biliyə əsaslanır. Şagird — İsa
    Məsihin Allahın Elçisi olduğunu, Onun nitqinin Allahın səsi olduğunu,
    əməllərinin isə Allahın əməli olduğunu dərk edən şəxsdir. Şagird —
    Allahı Məsihdə görən və bütün kainatda heç kimin İsa kimi ola
    bilməyəcəyini anlayan biridir.</p>
  <p>2. Şagirdlik itaətlə nümayiş etdirilir. Şagird — Allahın sözünü
    İsanın ağzından qəbul edərək yerinə yetirən şəxsdir. Bu, İsanın
    xidmətini qəbul edən biridir. Nə qədər ki, öz istədiyimizi yerinə
    yetirmək arzusu ilə yaşayırıq, biz şagird ola bilmərik. Çünki şagirdlik
    itaətə əsaslanır.</p>
  <p>3. Şagirdlik məqsədlə verilir. İsanın şagirdləri Ona Allah tərəfindən
    verilmişdir. Allahın planına görə onlar şagird seçilmişdilər. Bu o demək
    deyil ki, Allah bəzi insanları şagird təyin edir, digərlərini isə bu
    çağırışdan məhrum edir. Bu, heç də şagirdliyin əvvəlcədən təyin olunması
    demək deyil. Məsələn, valideyn oğlunun böyük vəzifə tutmasını arzulayır,
    oğul isə atasının istəyini rədd edib öz yolunu tuta bilər. Eynilə,
    müəllim də şagirdinə Allahı izzətləndirmək üçün böyük tapşırıq verə
    bilər, amma tənbəl və eqoist tələbə bundan imtina edə bilər. Biz
    sevdiyimiz insan üçün uğurlu bir gələcək arzulayırıq, lakin arzumuz
    yerinə yetirilməmiş qala bilər. Fariseylər həm qismətə, həm də iradə
    azadlığına inanırdılar. Onlar deyirdilər ki, Allah qorxusundan başqa,
    hər şey Allahın yazdığı kimi gedir. Allahın hər bir insan üçün bir
    qisməti var. Bizim ən böyük məsuliyyətimiz odur ki, biz Allahın qədərini
    qəbul edə və ya ondan imtina edə bilərik. Buna baxmayaraq, biz yenə də
    taleyin deyil, Allahın əlindəyik. Bir nəfərin qeyd etdiyi kimi: «Qismət
    mahiyyətcə hərəkətə məcbur edən qüvvədir, tale isə Allahın bizim üçün
    nəzərdə tutduğu hərəkətdir. Heç kim məcbur olduğu işdən qaça bilməz,
    lakin hər kəs Allahın təyin etdiyi işdən qaça bilər.</p>
  <p>Bütün fəsildə olduğu kimi, bu hissədə də İsanın gələcəyə əminliyi
    var. O, Allahın Ona verdiyi şagirdlərin yanında olarkən, onlara
    tapşırılan işi yerinə yetirəcəklərinə inanırdı və onlara görə Allaha
    şükür edirdi. Gəlin İsanın şagirdlərinin kim olduğunu xatırlayaq.
    Şərhçilərdən biri İsanın şagirdləri haqqında belə demişdi: «Üç illik
    əməkdən sonra qalileyalı on bir balıqçı. Amma bu, İsa üçün kifayət idi,
    çünki onlar Allahın işinin dünyada davam etdirilməsinin rəhnidirlər».
    İsa dünyanı tərk edəndə belə görünürdü ki, Onun böyük ümid bəsləməyə heç
    bir səbəbi yoxdur. Sanki O, az şeyə nail olub və az davamçı qazana
    bilib. Ortodoksal dindar yəhudilər Ona nifrət edirdilər. Lakin İsa
    insanlara etibar edirdi. O, əhəmiyyətsiz kimi görünən başlanğıcdan
    qorxmurdu. O, gələcəyə nikbin baxıb sanki deyirdi: «Mənim cəmi on bir
    sadə adamım var. Mən onlarla birlikdə dünyanı yenidən quracağam».</p>
  <p>İsa Allaha inanırdı və insana etibar edirdi. İsanın bizə etibar
    etdiyini bilmək bizim üçün böyük ruhani dəstəkdir, çünki biz asanlıqla
    ruhdan düşürük. Biz insan zəifliyindən və başlanğıcdakı cüzi nəticədən
    qorxmamalıyıq. Biz də Məsihin imanlı ilə Allaha olan imanı və insana
    etibarı gücləndirməliyik. Yalnız bu halda biz ruhdan düşməyəcəyik, çünki
    bu iki tərəfli inam qarşımızda qeyri-məhdud imkanlar açacaq.</p>
  <p><strong>9-19</strong></p>
</blockquote>
<h2 id="isanin-şagirdləri-üçün-etdiyi-dua-yəhya-179-19">İSANIN
  ŞAGİRDLƏRİ ÜÇÜN ETDİYİ DUA (Yəhya 17:9-19)</h2>
<blockquote>
  <p>Bu hissə o qədər böyük həqiqətlərlə doludur ki, biz onların yalnız
    kiçik qismini dərk edə bilərik. Burada Məsihin şagirdlərindən bəhs
    edilir.</p>
  <p>1. Şagirdlər İsaya Allah tərəfindən verilmişdi. Bunu necə başa düşmək
    olar? Bu o deməkdir ki, Müqəddəs Ruh insanı İsa Məsihin çağırışına cavab
    verməyə sövq edir.</p>
  <p>2. İsa şagirdləri vasitəsilə izzətləndi. Necə? Eynilə sağalmış xəstə
    ona şəfa verən həkimini, müvəffəqiyyətli tələbə çalışqan müəllimini
    şöhrətləndirdiyi kimi. İsa vasitəsilə yaxşı olan pis adam İsanın izzəti
    və şərəfidir.</p>
  <p>3. Şagird — xidmətə vəkil edilmiş insandır. Allah İsanı müəyyən bir
    iş üçün göndərdiyi kimi, İsa da şagirdlərini müəyyən bir tapşırıqla
    göndərdi. Burada dünya sözünün sirri açıqlanır. İsa bütün dünya üçün
    deyil, onlar üçün dua etməklə başlayır. Lakin biz artıq bilirik ki, O,
    yer üzünə «dünyanı çox sevdiyi üçün» gəlib. Bu Müjdədən biz öyrəndik ki,
    dünya dedikdə — öz həyatını Allahsız quran insanların cəmiyyəti başa
    düşülür. İsa şagirdlərini məhz həmin cəmiyyətə göndərir ki, onlar
    vasitəsilə bu cəmiyyəti Allaha qaytarsın, onun şüurunu oyatsın və ona
    Allahı xatırlatsın. O, şagirdləri üçün dua edir ki, onlar dünyanı Məsihə
    tərəf yönəldə bilsinlər. Daha sonra bu hissədə biz görürük ki, İsa
    şagirdlərinə iki şey təklif edir:</p>
  <p>1. Öz kamil sevincini. İsanın həmin vaxt şagirdlərə söylədiyi hər şey
    onlara sevinc gətirməli idi.</p>
  <p>2. Onlara xəbərdarlıq edir. Onlara söyləyir ki, dünyadan fərqli
    olduqlarına görə dünyadan düşmənçilik və kin-küdurətdən başqa heç nə
    gözləməsinlər. Onların əxlaqi baxışları və standartları dünyadakılarla
    uyğun gəlmir, lakin onlar fırtınaları fəth etməkdə və dalğalarla
    mübarizə aparmaqda sevinc tapacaqlar. Dünyanın nifrəti ilə üzləşəndə ​​biz
    həqiqi məsihçi sevincini tapırıq.</p>
  <p>Daha sonra bu hissədə İsa ən güclü ifadələrindən birini söyləyir. O,
    duada Allaha belə deyir: «Mənim olan hər şey Sənindir, Sənin olanlar da
    Mənimdir...». Bu ifadənin birinci hissəsi təbiidir və asan başa düşülür,
    çünki hər şey Allaha məxsusdur. İsa dəfələrlə bunu qeyd etmişdir. Lakin
    bu ifadənin ikinci hissəsi cəsarəti ilə adamı heyrətə gətirir: «Sənin
    olanlar da Mənimdir». Martin Lüter bu ifadə haqqında belə demişdir: «Heç
    bir yaradılış Allah haqqında bunu deyə bilməz». İsa Allahla olan
    birliyini hələ heç vaxt bu qədər aydın ifadə etməmişdi. O, Allahla
    birdir və Onun qüdrətini və haqqını təcəlli edir.</p>
</blockquote>
<h2 id="isanin-şagirdlər-üçün-etdiyi-dua-yəhya-179-19-ardı">İSANIN
  ŞAGİRDLƏR ÜÇÜN ETDİYİ DUA (Yəhya 17:9-19 (ardı)) </h2>
<blockquote>
  <p>Bu hissədə ən maraqlısı İsanın şagirdləri üçün Atadan etdiyi
    xahişdir.</p>
  <p>1. İsa Allahdan şagirdlərini dünyadan götürməsini istəməyib. İsa
    onların qurtulması üçün də dua etməyib. İsa onların qələbəsi üçün dua
    etdi. Monastırlarda gizlənən məsihçilik İsanın nəzərində heç də
    məsihçilik olmazdı. Bəzilərinin mahiyyətini yalnız duada, Kəlam üzərində
    düşünməkdə və dünyadan təcrid olunmaqda gördükləri məsihçilik, İsaya
    uğrunda canını qurban verdiyi imanın yarımçıq versiyası kimi görünərdi.
    O, iddia edirdi ki, insan öz imanını həyatın təlatümü içində
    göstərməlidir.</p>
  <p>Əlbəttə, bizim duaya, Kəlam üzərində düşünməyə və Allahla təklikdə
    vaxt keçirməyə ehtiyacımız var. Lakin bunlar məsihçinin məqsədini təmsil
    etmir, məqsədə çatmaq üçün bir vasitədir. Məsihçinin məqsədi Məsihin
    yolunu dünyanın gündəlik solğunluğunda təzahür etdirməkdir. Məsihin yolu
    heç vaxt insanı həyatdan ayırmaq üçün nəzərdə tutulmayıb. Məsihin
    yolunun məqsədi insana istənilən şəraitdə mübarizə aparmaq və Məsihin
    təlimini həyatda tətbiq etmək üçün güc verməkdir. İman yolu bizə
    gündəlik problemlərdən qurtulmağı təklif etmir, onları həll etməyin
    açarını verir. O, rahat həyatı deyil, mübarizədə qələbəni təklif edir;
    insanın bütün problemlərdən yan keçə biləcəyi və bütün bəlalardan qaça
    biləcəyi həyat deyil, çətinliklərlə üz-üzə gələrkən qələbə çalacağı bir
    həyat təklif edir. Bununla belə, məsihçinin bu dünyadan olmamasının
    doğru olduğu kimi, onun dünyada məsihçi kimi yaşaması da eyni dərəcədə
    doğrudur. Başqa sözlə, «dünyada yaşamaq, amma bu dünyadan olmamaq».
    Bizim dünyanı tərk etmək arzumuz yox, onu Məsih üçün qazanmaq arzumuz
    olmalıdır.</p>
  <p>2. İsa şagirdlərin birliyi üçün dua edirdi. İmanlı cəmiyyətlər
    arasında parçalanma və rəqabət olduğu yerdə Məsihin işi də, birlik üçün
    etdiyi dua da zərər görür. Qardaşlar arasında birlik olmayan yerdə Müjdə
    təbliğ edilə bilməz. Bölünmüş, rəqabət aparan imanlı cəmiyyətlər
    arasında dünyaya təbliğ etmək mümkün deyil. İsa dua edirdi ki,
    şagirdləri Onun Atası ilə bir olduğu kimi, onlar da bir olsunlar. Başqa
    elə bir dua yoxdur ki, bu dua qədər maneələrlə üzləşsin. Bu duanın
    həyata keçirilməsinə ayrı-ayrılıqda imanlılar və imanlı cəmiyyətlər mane
    olur.</p>
  <p>3. İsa dua edirdi ki, Allah Onun şagirdlərini şeytanın hücumlarından
    qorusun. Müqəddəs Kitab mücərrəd kitab deyil və şərin mənşəyi barədə
    təfsilatı ilə açıqlamır. Lakin əminliklə dünyada şərin mövcudluğundan və
    Allaha düşmən kəsilən şər qüvvələrdən bəhs edir. Allahın gözətçi kimi
    başımızın üzərində dayanıb bizi şərdən qoruması, ruhlandırması və bizə
    sevinc bəxş etməsi bizi ürəkləndirir. Biz çox vaxt öz gücümüzlə yaşamağa
    çalışdığımız üçün yıxılırıq və bizi qoruyan Allahın bizə təklif etdiyi
    köməyi unuduruq.</p>
  <p>4. İsa dua edirdi ki, Onun şagirdləri həqiqətlə təqdis olunsunlar.
    Təqdis olunmaq sözü — <em>hageazein</em> — <em>hagios</em> sifətindən
    yaranıb. Bu da müqəddəs və ya ayrılmış, fərqli kimi tərcümə olunur. Bu
    söz özündə iki fikir birləşdirir.</p>
  <p>a) Bu sözün mənası — xüsusi xidmət üçün ayırmaq deməkdir. Allah
    Yeremya peyğəmbəri çağıranda ona dedi: «Mən sənə ananın bətnində surət
    verməzdən əvvəl səni tanıdım, doğulmazdan əvvəl səni təqdis edib
    millətlərə peyğəmbər etdim» (<em>Yeremya 1:5</em>). Yeremya peyğəmbər
    hələ doğulmazdan əvvəl Allah onu xüsusi xidmət üçün seçmişdi. Allah
    İsraildə kahinlik xidmətini quranda Musa peyğəmbərə Harunun oğullarını
    məsh etməyi və onları kahinlər təyin etməyi əmr etdi.</p>
  <p>b) Amma <em>hagiazein</em> sözü təkcə xüsusi bir iş və ya xidmət üçün
    ayırmaq mənasını deyil, həm də <em>insanı bu xidmət üçün lazım
      olacaq</em> <em>zəka, ürək və xarakter xüsusiyyətləri ilə təchiz
      etmək</em> mənasını verir. İnsanın Allaha xidmət etməsi üçün müəyyən
    ilahi xüsusiyyətlərə — Allahın xeyirxahlığından və hikmətindən gələn
    bəzi şeylərə ehtiyacı var. Müqəddəs Allaha xidmət etməyi düşünən şəxs
    özü də müqəddəs olmalıdır. Allah nəinki insanı xüsusi bir xidmətə seçir
    və onu başqalarından ayırır, həm də ona həvalə edilmiş xidməti yerinə
    yetirmək üçün lazım olan keyfiyyətlərlə təchiz edir.</p>
  <p>Biz unutmamalıyıq ki, Allah bizi xüsusi xidmət üçün seçib və ona həsr
    edib. Həmin xidmət bizim Onu sevməyimizdən, Ona itaət etməyimizdən və
    başqalarını Onun yanına gətirməyimizdən ibarətdir. Lakin Allah Onun
    işini görmək üçün bizi taleyin öhdəsinə və öz gücümüzə buraxmadı.
    Özümüzü Ona təslim etsək, Allah lütfü və mərhəməti ilə bizə xidmət
    etməyi öyrədəcək.</p>
  <p><strong>20-21</strong></p>
</blockquote>
<h2 id="gələcəyə-baxiş-yəhya-172021">GƏLƏCƏYƏ BAXIŞ (Yəhya
  17:20,21)</h2>
<blockquote>
  <p>İsanın duası tədricən dünyanın hər yerinə çatdı. Əvvəlcə O Özü üçün
    dua etdi, çünki qarşıda Onu Çarmıx gözləyirdi. Sonra şagirdlərə keçdi,
    Allahdan onlar üçün kömək və müdafiə dilədi. İndi isə Onun duası uzaq
    gələcəyi əhatə edir. İsa gələcək əsrlərdə uzaq ölkələrdə yaşayan və Onun
    yolunu qəbul edənlər üçün dua edir.</p>
  <p>Burada İsanın iki xüsusiyyəti aydın şəkildə ifadə olunur. Birincisi,
    biz Onun tam imanını və əminliyini görürük. Onun davamçılarının az
    olmasına və qarşıda Onu Çarmıx gözləməsinə baxmayaraq, Onun inamı
    sarsılmaz idi. O, gələcəkdə Ona iman edənlər üçün dua edirdi. Bu hissə
    bizim üçün xüsusilə qiymətli olmalıdır, çünki burada İsa bizim üçün dua
    edir. İkincisi, biz Onun şagirdlərində əmin olduğunu gördük. İsa onların
    hər şeyi başa düşmədiyini görürdü. O bilirdi ki, tezliklə hamı Onu ən
    çətin vaxtda tərk edəcək. Buna baxmayaraq, İsa məhz onlara Onun adını
    bütün dünyaya yaymağı həvalə etdi. İsa bir an olsa belə, nə Allaha olan
    imanını, nə də insanlara olan etibarını itirdi.</p>
  <p>İsa gələcək İmanlı Cəmiyyəti üçün nə istədi? İsa yalvardı ki, O,
    Atası ilə bir olduğu kimi, Onun Cəmiyyətinin bütün üzvləri də bir
    olsunlar. O, hansı birliyi nəzərdə tuturdu? Bu, inzibati və ya təşkilati
    birlik, yaxud razılaşmaya əsaslanan birlik deyil, şəxsi ünsiyyət
    birliyidir. Biz artıq gördük ki, İsa ilə Onun Atası arasındakı birlik
    məhəbbət və itaətdə ifadə olunurdu. İsa məhəbbət birliyi üçün dua
    edirdi. O dua edirdi ki, insanlar Allahı sevdiyinə görə bir-birini də
    sevməkdə bir olsunlar. O, qəlbin qəlbə münasibətinə əsaslanan birlik
    üçün dua edirdi.</p>
  <p>Məsihçilər heç vaxt imanlı cəmiyyətlərini eyni şəkildə təsis
    etməyəcəklər, heç vaxt eyni şəkildə Allaha ibadət etməyəcəklər, hətta
    eyni tərzdə iman etməyəcəklər. Lakin məsihçi birliyi bütün bu
    fərqlilikləri aşır və insanları bir-birinə sevgi ilə bağlayır. Tarix
    boyu olduğu kimi, bu gün də məsihçilər arasında birlik pozulur və
    maneələrlə qarşılaşır. Çünki insanlar öz kilsə təşkilatlarını, öz
    qaydalarını, öz ibadət tərzlərini bir-birilərindən daha çox sevirlər.
    Əgər biz İsa Məsihi və bir-birimizi həqiqətən sevsəydik, heç bir imanlı
    cəmiyyəti Məsihin şagirdlərini istisna etməzdi. Ancaq Allahın insan
    qəlbinə yerləşdirdiyi məhəbbət insanlar tərəfindən yaradılan, ayrı
    şəxslər və kilsələr arasında mövcud olan maneələri aşa bilər.</p>
  <p>Bundan əlavə, birlik üçün dua edərkən İsa Allahdan dilədi ki, bu
    birlik dünyanı həqiqətə və Onu Atanın göndərdiyinə inandırsın. İnsanlar
    üçün birləşməkdənsə parçalanmaq daha təbiidir. İnsanlar bir araya
    gəlməkdənsə, müxtəlif istiqamətlərə dağılmağa meyillidirlər. Məsihçilər
    arasında həqiqi birlik olsaydı, bu, «fövqəltəbii izaha ehtiyacı olan
    fövqəltəbii fakt» olardı. İmanlı Cəmiyyətinin dünya qarşısında heç vaxt
    əsl birlik nümayiş etdirə bilməməsi acı həqiqətdir.</p>
  <p>Məsihçilərin bölünməsinə baxanda dünya məsihçi inancının yüksək
    dəyərini görə bilmir. Qardaşlarımızla məhəbbət birliyini göstərmək hər
    birimizin borcudur. Bu, Məsihin duasına cavab olardı. Adi imanlılar,
    imanlı cəmiyyətinin üzvləri kilsə «rəhbər»lərinin etmək istəmədiklərini,
    yəni bir olmağı edə bilərlər, etməyə də borcludurlar.</p>
  <p><strong>22-26</strong></p>
</blockquote>
<h2 id="izzət-ənami-və-vədi-yəhya-1722-26">İZZƏT ƏNAMI VƏ VƏDİ (Yəhya
  17:22-26)</h2>
<blockquote>
  <p>Məşhur şərhçi Bengel bu hissəni oxuyanda ucadan dedi: «Ah, məsihçinin
    izzəti nə qədər böyükdür!» Həqiqətən də, bu, belədir.</p>
  <p>Birincisi, İsa deyir ki, O, şagirdlərinə Atanın Ona verdiyi izzəti
    verdi. Bunun nə demək olduğunu biz tam başa düşməliyik. İsanın izzəti
    necə idi? İsa bu barədə üç açıqlama verdi.</p>
  <p>a) Onun izzəti Çarmıx idi. İsa Çarmıxa çəkiləcəyini deyil,
    izzətlənəcəyini söyləmişdi. Deməli, ilk növbədə və ən əsası, məsihçinin
    izzəti daşıyacağı Çarmıx olmalıdır. Məsih uğrunda əzab çəkmək —
    məsihçinin şərəfidir. Biz Çarmıxımızı cəza kimi qəbul etməməliyik, onu
    izzət kimi qəbul etməliyik. Cəngavərə verilən tapşırıq nə qədər çətin
    olurdusa, onun şöhrəti bir o qədər böyük olurdu. Tələbəyə, rəssama,
    cərraha verilən tapşırıq nə qədər çətin olursa, onlar bir o qədər şərəf
    qazanırlar. Buna görə də, məsihçi olmaq bizim üçün çətin olanda, bunu
    Allahın bizə verdiyi izzət hesab edək.</p>
  <p>b) İsanın Allahın iradəsinə tam tabe olması Onun izzəti idi. Biz
    izzətimizi öz iradəmizdə deyil, Allahın iradəsini yerinə yetirməkdə
    tapırıq. Biz, çoxumuzun etdiyi kimi, öz istədiyimiz kimi davrananda həm
    özümüz, həm də başqalarına kədər və bədbəxtlik gətirmiş oluruq. Həyatın
    həqiqi izzətini yalnız Allahın iradəsinə itaət göstərməkdə tapmaq olar.
    İtaət nə qədər güclü olarsa, şöhrət bir o qədər parlaq və böyük
    olar.</p>
  <p>c) İsanın izzəti onda idi ki, Onun Allahla olan münasibətini
    həyatından görmək olardı. İnsanlar Onun davranışında Allahla xüsusi
    əlaqənin olduğunu görürdülər. Onlar anlayırdılar ki, Allah Onunla
    olmasa, heç kim Onun yaşadığı kimi yaşaya bilməz. İsanın izzəti kimi,
    bizim izzətimiz də ondan ibarət olmalıdır ki, insanlar bizdə Allahı,
    davranışımızda Onunla yaxın münasibətdə olduğumuzu görsünlər.</p>
  <p>İkincisi, İsa diləyir ki, şagirdləri Onun səmavi izzətini görsünlər.
    Məsihə iman edənlər əmindirlər ki, onlar Məsihin göylərdə izzətinə şərik
    olacaqlar. Əgər imanlı Məsihlə birlikdə Onun Çarmıxını bölüşürsə,
    deməli, Onun izzətini Onunla böləcək. «Əgər Onunla öldüksə, Onunla da
    yaşayacağıq; əgər dözəriksə, Onunla da birlikdə padşahlıq edəcəyik. Əgər
    Onu inkar etsək, O da bizi inkar edəcək» (<em>2Timoteyə 2:11-12</em>).
    «İndi biz güzgüdəki kimi tutqun görürük, o zaman isə üzbəüz
    görəcəyik...» (<em>1Korinflilərə 13:12</em>). Burada yaşadığımız sevinc
    gələcəkdə bizi gözləyən sevincin yalnız kiçik bir hissəciyidir. Məsih
    söz verdi ki, əgər biz Onun yer üzündəki izzətini və əzabını bölüşsək,
    əbədiyyətdə Onun zəfərini Onunla bölüşəcəyik. Belə vəddən daha böyük
    başqa bir şey varmı?</p>
  <p>Bu duadan sonra İsa xəyanətin, mühakimənin və Çarmıxın önünə getdi.
    Onun artıq şagirdləri ilə danışmasına ehtiyac yox idi. Qarşıda Onu
    gözləyən dəhşətli əzabdan əvvəl İsanın söylədiyi son sözlərin ümidsizlik
    deyil, izzət sözləri olduğunu görmək necə də xoşdur.</p>
</blockquote>
