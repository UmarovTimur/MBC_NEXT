<h1>7-ci fəsil</h1>
<h2 id="section-1"> 1-9</h2>
<h2 id="insanin-və-allahin-zamani-yəhya-71-9">İNSANIN VƏ ALLAHIN ZAMANI
  (Yəhya 7:1-9)</h2>
<blockquote>
  <p>Çardaqlar bayramı sentyabrın sonu — oktyabrın əvvəlinə düşürdü. Bu,
    məcburi bayramlardan biri sayılırdı. Buna görə də qanunla Yerusəlimdən
    iyirmi beş kilometr aralıda yaşayan bütün yetkin kişilərin iştirak
    etməsi tələb olunurdu. Amma Yerusəlimdən iyirmi beş kilometrdən uzaqda
    yaşayan yəhudilər də məmnuniyyətlə bayrama gəlirdilər. Bayram səkkiz gün
    davam edirdi. Çardaqlar bayramı yaxınlaşanda İsanın qardaşları Onu
    Yerusəlimə getməyə təhrik etdilər, lakin İsa onların dəlillərini rədd
    etdi və oraya lazım bildiyi vaxt getdi.</p>
  <p>Bu hissədə xüsusi bir məqam var ki, onu mütləq qeyd etməliyik.
    Müqəddəs Kitabın Azərbaycan dilinə tərcüməsinə görə, İsa deyir: «Mənim
    vaxtım hələ gəlməyib» (<em>Yəhya 7:6</em>). İsa tez-tez Öz
    <em>vaxtı</em> və ya <em>saatı</em> barədə danışırdı. Burada yalnız bir
    dəfə işlənən söz qeyd edilir. Başqa yerlərdə (<em>Yəhya 2:4; 7:30; 8:20;
      12:27</em>) <em>ora</em> sözü işlədilir, bu <em>da Allahın əvvəlcədən
      təyin etdiyi saat</em> mənasını verir. Həmin vaxt və ya həmin saat nə
    dəyişdirilə, nə təxirə salına bilər; o, qeyd-şərtsiz qəbul edilməlidir,
    çünki onu təyin edən Allahdır. Burada isə <em>kayros</em> sözü
    işlədilir. Bu da, adətən, <em>fürsət, şans</em>, yəni bir işi görmək
    üçün ən yaxşı məqam, ən əlverişli an deməkdir. İsa burada Allahın təyin
    etdiyi vaxtın hələ gəlmədiyindən danışmır. O, sadəcə olaraq, gözlədiyi
    fürsəti görmədiyini qeyd edir.
  </p>
  <p>Bu, İsanın sonradan Yerusəlimə niyə getdiyini izah edir. Əksər
    insanlar bu hissəni oxuyarkən çətinliklə üzləşirlər. Çünki İsa əvvəlcə
    qardaşlarına Yerusəlimə getməyəcəyini söyləyir, sonra isə oraya gedir.
    Alman filosofu Şopenhauer<a href="#fn24" class="footnote-ref" id="fnref24" role="doc-noteref"><sup>24</sup></a>
    hətta demişdir ki,
    «İsa Məsih qəsdən yalan danışıb». Digərləri iddia edirlər ki, İsa belə
    deməklə <em>rəsmi şəkildə</em> bayrama getmək niyyətində olmadığını
    bildirib. Lakin bu Onun oraya <em>tək</em> getməsinə mane olmadı. İsa
    sadəcə olaraq deyir: «Əgər Mən indi oraya sizinlə getsəm, Mənə lazım
    olan imkanlar olmayacaq. İndi münasib vaxt deyil». O, Yerusəlimə
    səfərini təxirə saldı və yalnız bayramın ortasında gəldi. Elə vaxt gəldi
    ki, bayramda toplaşan izdiham şənlikdən savayı daha nələrsə gözləyirdi.
    Bu Ona daha yaxşı imkanlar verdi, nəinki əgər bayramın əvvəlində
    Yerusəlimə gəlsəydi. İsa ən yaxşı nəticələrə nail olmaq üçün vaxtını və
    fürsətini diqqətlə seçirdi.</p>
  <p>Bu hissədən biz iki şeyi öyrənirik:</p>
  <p>1. İsanı hərəkətə keçməyə və planlarını açıqlamağa məcbur etmək
    olmaz. Qardaşları Onu Yerusəlimə getməyə məcbur etmək istəyirdilər. Bu
    Ona meydan oxumağa bərabər idi. İnsani nöqteyi-nəzərindən İsanın
    qardaşları haqlı idilər. Çünki ən böyük möcüzələri — suyu şəraba
    çevirməsi (<em>Yəhya 2:1-11</em>), saray əyanının oğlunu sağaltması
    (<em>Yəhya 4:46-54</em>), beş min nəfəri çörəklə doyuzdurması (<em>Yəhya
      6:1-14</em>) kimi möcüzələri İsa Qalileyada etmişdir. Yerusəlimdə isə
    İsa yalnız bir möcüzə göstərmişdi — hovuzdakı xəstəyə şəfa vermişdi
    (<em>Yəhya 5:1-15</em>). İsanı Yerusəlimə getməyə dəvət etmək təbii idi,
    belə ki, oradakı davamçıları da Onun möcüzələrini görə bilsinlər. Həm də
    hekayədən görürük ki, hovuzdakı xəstənin sağalması möcüzə kimi deyil,
    Şənbə gününün pozulması kimi qəbul edilmişdir. Bundan əlavə, əgər İsa
    insanların diqqətini cəlb etmək niyyətində idisə, O, ictimaiyyət
    qarşısına çıxmalı idi, səhrada gizlənməklə buna nail ola bilməzdi. Hər
    kəs Onun əməllərini görməli idi, Yerusəlim isə ən münasib yer idi.
    Qalileya sakinləri hərarətli xasiyyəti və qaynayıb-coşan təbiətləri ilə
    tanınırdı. Qalileyada davamçı tapmaq çətin deyildi. Yerusəlim isə başqa
    bir məsələ idi — bu, əsl ciddi sınaq idi.</p>
  <p>İsanın qardaşları öz təkliflərini yaxşıca əsaslandıra bilərdilər,
    lakin İsanı istədiyi kimi nəsə etməyə məcbur etmək olmazdı: O, etdiyi
    işləri insanların dediyi vaxtda deyil, Allahın təyin etdiyi vaxtda
    görür. İnsan Allahın hikmətini gözləməyi öyrənməlidir.</p>
  <p>2. Heç kim İsaya laqeyd yanaşa bilməz. İsanın qardaşlarının
    Yerusəlimə getdiyi vaxta heç kim əhəmiyyət vermədi, onların orada
    olduqlarını heç kim görmədi, çünki onların gəlişi də, gedişi də heç nəyi
    dəyişmədi. İsanın gəlişi isə tamamilə fərqli idi. Nəyə görə? İsanın
    qardaşlarının əhval-ruhiyyəsi və davranışı ümumi qəbul edilmiş
    standartlara uyğun idi. İsanın gəlişi isə — dünyəvi həyat tərzinin ifşa
    edilməsi, eqoizm və ruhani durğunluğa meydan oxuması idi. İsa vaxtı Özü
    seçir, çünki O gələndə həmişə nəsə baş verir.</p>
  <p><strong>10-13</strong></p>
</blockquote>
<h2 id="insanlarin-isaya-münasibəti-yəhya-710-13">İNSANLARIN İSAYA
  MÜNASİBƏTİ (Yəhya 7:10-13)</h2>
<blockquote>
  <p>İsa Özü üçün əlverişli məqam seçib Yerusəlimə gəldi. Biz insanların
    Onunla necə davrandıqlarını, Onun haqqında nə danışdıqlarını görürük. Bu
    fəsildə əks olunan insanların İsaya qarşı müxtəlif münasibətləri olduqca
    maraqlıdır. Gəlin onları nəzərdən keçirək.</p>
  <p>1. Qardaşlarının İsaya olan rəftarı (<em>7:1-5</em>) yarı istehzalı,
    yarı aşağılayıcı idi. Bəzilərinin inkişafdan geri qalan oğlan uşağını
    lağa qoyduğu kimi, onlar da İsanı elə lağa qoyurdular. Məsihin yoluna
    həqarətlə yanaşan həmin münasibəti bu gün də görmək olar.</p>
  <p>Romanların birində bir kənd keşişinin vaxtaşırı aristokratların evinə
    böyük şam yeməyinə dəvət edilməsindən bəhs olunur. Ev sahibi
    yarızarafat, yarı alçaldıcı şəkildə uşağı özünü göstərməyə və ya köpəyi
    öz hoqqalarını nümayiş etdirməyə təhrik edirmiş kimi, keşişi qonaqlarla
    söhbətə və mübahisəyə sövq edirdi. Bu gün də bəzi insanlar məsihçi
    inancının ölüm-dirim məsələsi olduğunu unudurlar.</p>
  <p>2. Fariseylərin və baş kahinlərin nifrəti (<em>7:19</em>) onların
    ümumi maraqlarına əsaslanmırdı, çünki onlar da bir-birilərinə nifrət
    edirdilər. Fariseylər İsaya ona görə nifrət edirdilər ki, İsa onların
    xırda qayda və qanunlarına məhəl qoymurdu: əgər İsa haqlı idisə, deməli,
    onlar yanılırdılar. Onlar isə öz xırda sistemlərini Allahdan daha çox
    sevirdilər. Sadukeylər siyasi partiya idilər: onlar fariseylərin norma
    və qaydalarına əməl etmirdilər. Demək olar ki, bütün kahinlər sadukeylər
    idi. Onlar Roma işğalçılarına kömək edir, çox rahat və dəbdəbəli həyat
    tərzi sürürdülər. Onların Məsihə ehtiyacı yox idi, çünki Məsihin gəlişi
    ilə bütün siyasi sistemləri çökəcəkdi, bununla da onların mövqeləri və
    rahatlıqları pozulacaqdı. Onlar İsaya ona görə nifrət edirdilər ki, İsa
    onların qanuni faydalarına müdaxilə edirdi, bu da onlar üçün Allahdan
    daha əziz idi. Bu gün də insan öz xırda «həqiqətini» Allahdan çox sevə,
    «qanuni» mənafeyini tələblərdən, fədakarlıq yolundan üstün tuta
    bilər.</p>
  <p>3. Belə münasibət İsanı yox etmək arzusuna çevrildi
    (<em>7:30-32</em>). İnsanın şəxsi idealları Məsihin idealları ilə
    ziddiyyət təşkil edəndə, insan ya İsaya tabe olmağa, ya da Onu aradan
    qaldırmağa çalışır. Adolf Hitler ətrafında məsihçiləri görmək istəmirdi,
    çünki onlar Məsihə sədaqəti dövlətə sədaqətdən üstün tuturdular. Məsihi
    tanıyan insan sadə seçim qarşısında qalır: ya öz istədiyi kimi, ya da
    İsanın istədiyi kimi etməlidir. Əgər o öz istədiyi kimi etmək
    niyyətindədirsə, onda Məsihi aradan qaldırmağa çalışacaq.</p>
  <p>4. Bəziləri İsaya təkəbbürlə yanaşırdılar (<em>7:15-47-49</em>). Yəni
    Onun gəlib burada qanun qoymağa nə haqqı var? İsanın böyük və ali
    təhsilli əcdadları yox idi; O, ravvinlərin məktəblərində və
    akademiyalarında oxumamışdı. Məgər savadlı insan Onu dinləyə bilərdimi?
    Onlarda intellektual snobizm<a href="#fn25" class="footnote-ref" id="fnref25" role="doc-noteref"><sup>25</sup></a>
    püskürürdü. Ən böyük
    şairlərin, yazıçıların və təbliğatçıların çoxu, ümumiyyətlə, ali ixtisas
    təhsili almayıb. Düzdür, bu, o demək deyil ki, məktəbə, mədəniyyətə,
    təhsilə laqeyd yanaşmaq lazımdır. Təbii ki, xeyr. Ancaq xüsusi təhsili
    olmadığı üçün insanları rədd etmək olmaz.</p>
  <p>5. Camaat İsaya tam fərqli münasibət bəsləyirdi. Camaatın reaksiyası
    ikitərəfli idi. Bir tərəfdən insanlar İsaya maraq göstərirdilər
    (<em>7:11</em>). İsa Məsih insanın həyatına daxil olanda, o, laqeyd qala
    bilməz. Hansı tərəfdən baxırıqsa-baxaq, İsa Məsih bəşəriyyət tarixində
    ən görkəmli Şəxsdir. Digər tərəfdən, camaat arasında Onun haqqında çoxlu
    dedi-qodular və söhbətlər gəzirdi (<em>7:12-43</em>). Camaat İsa
    haqqında danışır, Onun haqqında öz fikirlərini bildirir, müzakirələr
    aparırdı. Bunun həm müsbət, həm də mənfi cəhətləri var. Müsbət məqam
    budur ki, biz öz nöqteyi-nəzərimizi başqalarının fikri ilə müqayisə
    etməklə daha yaxşı başa düşə bilərik. Necə deyərlər, dəmir dəmiri
    itiləyər, ağıl da ağılı. Amma təhlükə də məhz ondadır ki, bir çoxları
    dini mübahisə, debat və diskussiya mövzusu, ömrü boyu yalnız danışa
    biləcəyi, amma heç vaxt əməl etmədiyi bir sıra maraqlı mövzuları qəbul
    etməyə şirnikləndirilə bilər. Dəlilləri sevən, səhərə qədər mülahizə
    yürütməyə hazır olan ilahiyyatçı ilə Məsihin yolu haqqında danışmaqdan
    çox onun dərinliyinə varan həqiqi dindar insan arasında böyük fərq
    var.</p>
</blockquote>
<h2 id="yəhudilərin-fikirləri-yəhya-710-13-ardı">YƏHUDİLƏRİN FİKİRLƏRİ
  (Yəhya 7:10-13 (ardı))</h2>
<blockquote>
  <p>Qarşımızda İsa haqqında bir sıra yəhudi fikirləri var.</p>
  <p>1. Bəziləri Onun yaxşı olduğunu düşünürdü (<em>7:12</em>). Bu, düzgün
    fikirdir, lakin tamamilə həqiqət deyil. Napoleonun məşhur bir sözü
    vardı: «Mən insanları tanıyıram, amma İsa Məsih bütün insanlardan
    üstündür». İsa, həqiqətən də, əsl insan idi, lakin O, Allahın ağlına
    malik idi. Onun nitqi — bir adamın başqası ilə bölüşdüyü fikir
    mübadiləsi deyildi. Əgər belə olsaydı, biz Onun əmrləri haqqında
    mübahisə edərdik. İsanın müraciət etməsi Allahın insanlara müraciət
    etməsidir. Həm də Məsihin yolu — əmrlər haqqında mübahisə deyil, onların
    qəbul edilməsidir.</p>
  <p>2. Başqaları Onun <em>peyğəmbər</em> olduğunu hesab edirdilər
    (<em>7:40</em>). Bu doğrudur. Peyğəmbər Allahın iradəsini insanlara
    çatdırır. Peyğəmbər Allaha o qədər yaxın olan bir insandır ki, Onun
    düşüncələrini və məqsədlərini bilir. Bu İsaya da aiddir, amma burada bir
    fərq var. Peyğəmbər deyir: «Rəbb belə deyir». Peyğəmbər Allahın nüfuzunu
    daşıyır və xalqa çatdırdığı xəbər onun şəxsi xəbəri deyil. İsa Məsih isə
    deyir: «Mənsə sizə deyirəm». Onun başqasının nüfuzunu daşımaq və
    başqasının adından danışmaq yox, Öz adından danışmaq haqqı var.</p>
  <p>3. Başqaları Onun <em>cinə tutulduğunu</em> hesab edirdilər
    (<em>7:20</em>). Burada yalnız bir həqiqət var: ya İsa bu dünyada ağlı
    başında olan yeganə insan idi, ya da O, dəli idi. O, qüdrətə malik
    olduğu halda, Çarmıxa çəkilməyi seçdi; O, padşah ola biləcəyi halda,
    əzab çəkən bir qul oldu; O, şagirdlərinin ayaqlarını yudu, halbuki
    istəsəydi, insanlar Onun qarşısında diz çökərdilər; O, dünyaya xidmət
    etmək üçün gəldi, halbuki bütün dünyanı Öz quluna çevirə bilərdi. Bəli,
    İsanın sözləri cismani məna daşımır, qeyri-adi məna daşıyır. O, dünyəvi
    normaları alt-üst etdi, çünki cahil dünyaya Allahın ali sağlam
    düşüncəsini gətirdi.</p>
  <p>4. Bəziləri düşünürdülər ki, O, <em>camaatı aldadır</em>. Yəhudi
    başçıları İsanı xalqı dindən uzaqlaşdıran biri kimi görürdülər. O, dinə
    qarşı hər cür cinayətdə ittiham olunurdu: məsələn, O, Şənbəni pozandır,
    sərxoş və qarınquludur; Onun yaramaz dostları var; O, ortodoks dini məhv
    edir və s. Şübhəsiz ki, əgər biz öz dinimizi Onun yolundan üstün tutsaq,
    Onun yoldan çıxaran olduğunu güman edəcəyik; ən çətini də elə budur —
    insanı yanıldığına inandırmaq.</p>
  <p>5. Bəziləri İsanın <em>cəsur insan</em> olduğunu düşünürdü
    (<em>7:26</em>). Onun böyük şücaətinə heç kim şübhə edə bilməz. O,
    şərtiliklərə və adət-ənənələrə qarşı çıxmaq, hamıdan fərqli olmaq üçün
    mənəvi cəsarətə malik idi. Ailəsi və dostları Onu tərk edəndə, hətta ən
    yaxın şagirdlərindən biri tərəfindən xəyanətə uğrayanda, Onun irəli
    getmək üçün cəsarəti vardı. Budur, O, cəsarətlə Yerusəlimə daxil oldu.
    Bu, aslan qəfəsinə girməyə bərabər idi. Onun Allahdan qorxusu o qədər
    böyük idi ki, insanlardan qorxmurdu.</p>
  <p>6. Başqaları İsada insanlarda güclü təəssürat yaradan <em>qeyri-adi
      bir Şəxsiyyət</em> görürdülər (<em>7:46</em>). Onu həbs etmək üçün
    göndərilən mühafizəçilər əliboş qayıdaraq dedilər ki, hələ indiyəcən
    kiminsə belə danışdığını görməyiblər. Bu Qalileyalı dülgər ölkənin ali
    hakimiyyət nümayəndələrinin üzünə cəsarətlə baxırdı. O Öz varlığı və
    sözləri ilə onları susdururdu. Belə ki, artıq mühakimə olunan O deyildi,
    onlar idi. İsanı həlim və zəif kimi təsəvvür etmək olmaz. Ondan qüdrət
    çıxırdı. Ona görə də İsanı həbs etmək üçün göndərilənlər heyrət içində,
    əliboş qayıtdılar.</p>
  <p>7. İsada Allahın məsh olunmuş <em>Məsihini</em> görənlər də var idi.
    Bu, yeganə düzgün yanaşma idi, çünki bütün digər mülahizələr Onu yalnız
    bir tərəfdən xarakterizə edirdi. Aydındır ki, İsa bizim üçün mövcud olan
    heç bir insan kateqoriyasına uyğun gəlmir; Ona yalnız ilahi
    kateqoriyalar uyğun gəlir.</p>
  <p>Bu fəslin ümumi xarakteristikasını tamamlamazdan əvvəl İsaya qarşı
    başqa üç münasibəti qeyd etmək lazımdır.</p>
  <p>a) Camaatda <em>qorxu</em> var idi (<em>7:13</em>). Camaat Onun
    haqqında danışsa da, açıq danışmaqdan qorxurdu. Yəhya burada səsə
    bənzər, səsi təqlid edən sözdən istifadə edir — <em>qonqusmos</em>. Bu
    söz müxtəlif cür tərcümə olunur: vızıldama, deyinmə, narazılıq, yəni
    <em>deyinmək</em>, <em>giley-güzar etmək</em>. Eyni söz <em>Çıxış
      15:24</em>-də də istifadə olunur. Orada deyilir ki, İsrail xalqı səhranı
    dolaşarkən Musa peyğəmbərdən <em>giley-güzar</em> etməyə başladı. Onlar
    Musadan narazılıq edərək dodaqlarının altında donquldayırdılar: ucadan
    narazılığını bildirməkdən qorxduqları üçün şikayətlənib mırıldayırdılar.
    Qorxu insana öz imanını ucadan iqrar etməsinə mane ola və deyinməyə
    gətirib çıxara bilər. Məsihçi heç vaxt Məsihə inandığını dünyaya ucadan
    bəyan etməkdən qorxmamalıdır.
  </p>
  <p>b) Xalq arasından çoxu İsaya <em>iman etmişdir</em> (<em>7:31</em>).
    Həmin insanlar öz gözləri ilə gördüklərini inkar edə bilməzdilər. Onlar
    İsanın dediklərini eşidirdilər; Onun nə etdiyini görürdülər və iman
    etmişdilər. Xurafatdan və qorxudan imtina edən insan sonda iman
    etməlidir.</p>
  <p>c) Nikodim İsanı <em>müdafiə etməyə</em> çalışdı (<em>7:50</em>).
    Yəhudi başçılarının iclasında Nikodim səsini ucaldıb dilləndi. Bu bizim
    hər birimizin borcudur. Bir dəfə ilahiyyatçılardan biri öz tələbələrinə
    belə bir tövsiyə vermişdi: «Hər vəzinizdə İsa Məsih haqqında yaxşı söz
    deyin». Bu gün biz məsihçiliyə düşmən kəsilən bir dünyada yaşayırıq.
    Eyni zamanda dünya Məsih haqqında bu qədər danışmağa və din məsələlərini
    müzakirə etməyə heç vaxt hazır olmamışdır. Biz elə bir dövrdə yaşayırıq
    ki, hər bir insan «iman müdafiəçisi» adını qazana bilər. Allah hər
    birimizə insanların tənqidi, bəzən də ələ salınması qarşısında Məsihin
    müdafiəçisi adlandırılmaq imtiyazını verib.</p>
  <p><strong>14-18</strong></p>
</blockquote>
<h2 id="ən-ali-nüfuz-yəhya-714-18">ƏN ALİ NÜFUZ (Yəhya 7:14-18)</h2>
<blockquote>
  <p>Biz artıq danışmışdıq ki, Yəhyanın Müjdəsinin bəzi hissələrinin yeri,
    çox güman, səhv düşüb. Bəlkə də Yəhyanın onları düzgün sıralamağa vaxtı
    yox idi. Bəlkə də müvafiq vərəqlər sadəcə düzgün qoyulmayıb. Bu və
    sonrakı hissələr həmin uyğunsuzluğun ən bariz nümunələrindən biridir.
    Burada təqdim olunan hissələr çətin ki hansısa məna kəsb etsin. Çünki
    onların burada qeyd olunmasının mətnlə heç bir əlaqəsi yoxdur. Bu
    hissələr, çox güman, <em>Yəhya 5:47</em>-dən sonra gəlməlidir. Beşinci
    fəsil hovuzdakı xəstənin sağalmasından bəhs edir. Şəfa möcüzəsi Şənbə
    günü baş vermişdir və yəhudi başçıları tərəfindən Şənbə günü Qanununun
    pozulması kimi qiymətləndirilmişdir. İsa Özünü müdafiə edərkən Musa
    peyğəmbərin kitablarından sitatlar gətirdi və qeyd etdi ki, əgər onlar,
    həqiqətən də, Müqəddəs Yazıların mənasını bilsəydilər və Musaya iman
    etsəydilər, onda Ona da iman etmiş olardılar. Beşinci fəsil bu sözlərlə
    bitir: «Əgər siz Musaya inansaydınız, Mənə də inanardınız, çünki o Mənim
    barəmdə yazıb. Lakin onun yazdıqlarına inanmırsınızsa, Mənim sözlərimə
    necə inanacaqsınız?» (<em>Yəhya 5:46-47</em>) Əgər bundan dərhal sonra
    <em>Yəhya 7:15-24</em> ayələrini oxusaq, onda aydın əlaqəni görərik. İsa
    indicə Musa peyğəmbərin kitabına istinad etdi və yəhudi rəhbərləri
    dərhal (Onun bu sözlərindən) təəccüblənərək müdaxilə etdilər: «Bu Adam
    yaxşı təhsil almadığı halda necə olub ki savadlıdır?» Əgər biz <em>Yəhya
      7:15-24</em>-ü <em>Yəhya 5:47</em>-nin ardınca gəldiyini fərz etsək,
    onda onun mənasını və münasibliyini daha yaxşı başa düşəcəyik. Bunu
    nəzərə alaraq, araşdırdığımız hissəyə diqqət yetirək.
  </p>
  <p>Tənqid İsanın tamamilə savadsız olmasına yönəlmişdi. Peter və Yəhya
    Ali Şuranın qarşısına çıxarılanda da eyni ittiham irəli sürülmüşdü
    (<em>Həvarilərin işləri 4:13</em>). İsa ravvinlərin məktəbində təhsil
    almamışdı. Yalnız rəsmi tanınan müəllimin tələbələrinin Müqəddəs
    Yazıları şərh etmək və Qanun haqqında danışmaq hüququ var idi. Heç bir
    ravvin öz nəticələrinə əsaslanaraq özündən heç bir açıqlama vermirdi.
    Onlar, adətən, belə deyirdilər: «Belə bir təlim var ki...», ardınca da
    verilən bəyanatı dəstəkləyən sitatlar və mötəbər mənbələrə istinad
    edirdilər.</p>
  <p>Burada isə heç bir təhsili olmayan Qalileyalı dülgər Musa peyğəmbərin
    kitabından sitat gətirməyə və şərh etməyə cəsarət edir. Fariseylər
    düşünürdülər ki, İsa burada onların tələsinə düşəcək. İsa «Mənə müəllim
    lazım deyil, Mən Öz-Özümə öyrənmişəm. Müəllimliyim də, müdrikliyim də
    Özümə aiddir» deyə bilərdi. Amma əvəzində İsa dedi: «Soruşursunuz ki,
    Mənim müəllimim kimdir? Bilmək istəyirsiniz ki, Müqəddəs Yazıları şərh
    edərkən kimə istinad edirəm? <em>Mən Allaha istinad edirəm</em>». İsa
    dedi ki, Onu öyrədən Allahın Özüdür. O, dəfələrlə bunu bəyan edib.
    «Çünki Mən Özümdən söyləmədim, Məni göndərən Ata nə deyəcəyim və nə
    söyləyəcəyim haqqında Mənə əmr verdi» (<em>Yəhya 12:49</em>). «Sizə
    söylədiyim sözləri Özümdən söyləmirəm, Məndə olan Ata Öz işlərini görür»
    (<em>Yəhya 14:10</em>).</p>
  <p>İngilis rəssamı Frenk Solsberi deyir ki, Vestminster abbatlığında
    «Naməlum əsgərin dəfni» adlı böyük kətan əsərini tamamlayanda, rəssam
    yoldaşlarından biri ona belə bir məktub yazmışdır: «Çəkdiyiniz, ya da
    çox güman, Allahın sizə çəkməyə kömək etdiyi möhtəşəm şəkil münasibətilə
    sizi təbrik edirəm». İnsan ağlının və ruhunun istənilən böyük işi
    Allahın ənamıdır. Əgər nəyisə təkbaşına öyrəndiyimizlə fəxr ediriksə,
    heç kimin köməyi olmadan hansısa işi özümüz yerinə yetirdiyimizi iddia
    ediriksə, onda yalnız özümüzü və adımızı tərifləyirik. Dahi insanlar isə
    ağıllarının gücü və ya əllərinin bacarığı haqqında deyil, onlara elm
    öyrədən və bacarıq verən Allah haqqında düşünürdülər.</p>
  <p>Sonra İsa həqiqəti izah edir: yalnız Allahın iradəsini yerinə yetirən
    şəxs Onun təlimini başa düşə bilər və bu, teoloji deyil, universal
    həqiqətdir. <em>Biz nəsə etdiyimiz zaman öyrənirik</em>, təcrübə
    həqiqətin meyarıdır. Həkim cərrahiyyənin bütün üsullarını kitabdan
    öyrənə bilər. O, hər hansı əməliyyatın nəzəriyyəsini bilə bilər, amma bu
    onu cərrah etmir. O, əməliyyatlar edərək öyrənməlidir. İnsan avtomobilin
    mühərrikinin necə işlədiyini öyrənə bilər, istənilən təmir və
    tənzimləmənin necə aparıldığını nəzəri olaraq izah edə bilər. Lakin bu
    onu usta etmir: o, təcrübədə öyrənməlidir.</p>
  <p>Eyni şey məsihçi həyatına da aiddir. Əgər biz hər şey bizə aydın
    olana qədər gözləsək, heç vaxt başlaya bilməyəcəyik. Amma biz açıq olan
    Allahın iradəsini yerinə yetirməyə başlasaq, getdikcə daha yaxşı başa
    düşəcəyik: biz təcrübədə öyrənəcəyik. Əgər bir adam «Mən məsihçi ola
    bilmərəm, çünki məsihçi təlimində anlaşılmaz məqamlar çoxdur. Mən bütün
    bunları özüm başa düşənə qədər gözləməliyəm» desə, ona belə cavab vermək
    lazımdır: «Sən heç vaxt hər şeyi başa düşməyəcəksən. Amma məsihçi kimi
    yaşamağa başlasan, getdikcə hər şeyi daha yaxşı anlayacaqsan». Hər yerdə
    olduğu kimi, məsihçiliyi də təcrübədə öyrənmək lazımdır.</p>
  <p>Unutmayın ki, bu hissə hovuzdakı xəstənin sağalmasından sonra
    gəlməlidir. İsa Şənbə günü xəstələrə şəfa verdiyinə görə mühakimə
    edildi. İsa isə göstərir ki, O, yalnız Allahın izzətini axtarır və Onun
    əməlində heç bir qəbahət yoxdur.</p>
  <p><strong>19-24</strong></p>
</blockquote>
<h2 id="müdrik-arqument-yəhya-719-24">MÜDRİK ARQUMENT (Yəhya
  7:19-24)</h2>
<blockquote>
  <p>Bu hissənin ətraflı təhlilinə keçməzdən əvvəl bir məqamı qeyd
    etməliyik. Yaranmış vəziyyəti təsəvvür edin — İsa ilə yəhudilərin
    elitası arasındakı mübahisəni ətrafda dayanan izdiham izləyir. İsa Şənbə
    günü xəstəni sağaltdığını və bununla Şənbə günü Qanununu rəsmi şəkildə
    pozduğunu izah etməyə çalışır. O deyir ki, Musa peyğəmbər onlara Qanun
    verib, amma heç kim Qanuna əməl etmir. Onda nə üçün onlar daim Qanunu
    pozduqları halda, İsanın bir adamı sağaltdığına görə Onu öldürmək
    istəyirlər?</p>
  <p>İzdiham içindən qışqırıqlar eşidilir: «Sən dəlisən!»; «Kim Səni
    öldürməyə çalışır?» Camaat hələ öz başçılarının açıq nifrətini görmür,
    Onu aradan götürmək planından xəbəri yoxdur; xalq İsanın təqib
    maniyasına tutulduğunu, təxəyyülü və zehninin pozulmuş olduğunu
    düşünürdü, çünki əsl vəziyyəti bilmirdi. İsa camaatın sualına cavab
    vermir. Bir də ki bu sual deyildi, kənar müşahidəçinin replikası
    idi.</p>
  <p>İsa Öz arqumentini gətirir. Arqument isə belə idi: Qanuna görə, uşaq
    səkkizinci gün sünnət edilməlidir. «Səkkizinci gün uşaq sünnət olunsun»
    (<em>Levililər 12:3</em>).</p>
  <p>Aydın məsələdir ki, həmin gün çox vaxt Şənbə gününə təsadüf edir.
    Qanun açıq şəkildə qeyd edir ki, «sünnət üçün lazım olan hər şey Şənbə
    günü edilə bilər». Buna görə İsanın arqumentini belə başa düşmək
    lazımdır: «Siz Musa peyğəmbərdən aldığınız Qanuna tam riayət etdiyinizi
    iddia edirsiniz. Qanunda deyilir ki, Şənbə günü heç bir iş
    görülməməlidir. Ancaq siz həyat üçün təhlükə yaratmayan hər hansı tibbi
    yardımı iş kimi xarakterizə edirsiniz. Bununla belə, Şənbə günü sünnət
    olunmağa icazə verirsiniz».</p>
  <p>Sünnətin iki tərəfi var: bu, insan bədəninin bir hissəsinə edilən
    tibbi əməliyyatdır. Bədənin isə iki yüz qırx səkkiz hissəsi var
    (yəhudilərin düşüncələrinə görə). Bundan başqa, sünnət bir növ şikəst
    etməkdir: o, bədənin bir hissəsinin kəsilməsidir. İsa soruşur: «Şənbə
    günü insanın bədənini şikəst etməyə icazə verdiyiniz halda, onun
    bədənini sağaltdığıma görə siz Məni necə günahlandıra bilərsiniz?» Bu,
    güclü arqumentdir.</p>
  <p>Sonda İsa yəhudilərə zahirdə olanlara görə deyil, ədalətlə mühakimə
    etməyi tövsiyə edir: əgər ədalətlə hökm etsələr, Onu Qanunu pozmaqda
    ittiham etməyə heç bir əsasları olmayacaq. Bizə elə gələ bilər ki, bu
    hissənin bizə heç bir aidiyyəti yoxdur. Amma burada biz İsanın
    uzaqgörən, iti və məntiqli ağlını görürük. Onun dövrünün ən müdrik
    adamlarını onların silahları ilə onların ərazisində necə məğlub etdiyini
    və onlara qalib gəldiyini müşahidə edirik.</p>
  <p><strong>25-30</strong></p>
</blockquote>
<h2 id="isanin-bəyanati-yəhya-714-25-30">İSANIN BƏYANATI (Yəhya
  7:14-25-30)</h2>
<blockquote>
  <p>Biz artıq gördük ki, çox ehtimal, <em>7:14-24</em>-cü hissə
    <em>5:47</em>-ci hissədən sonra gəlməlidir. Buna görə əlaqəni yaratmaq
    üçün biz <em>7:14</em>-dən başlayır və <em>7:24</em>-ə qədər davam
    edirik.
  </p>
  <p>Camaat İsanın Məbəddə təlim verdiyini görəndə təəccübləndi.
    Bütpərəstlərin həyətinin hər tərəfində iki cərgə sütun var idi — padşah
    eyvanı və Süleymanın eyvanı: burada, adətən, insanlar gəzişir və
    ravvinlər təlim verirdi. Çox güman, İsa təlim verəndə onlar da orada
    idilər. Yəhudi başçılarının İsaya qarşı düşmənçiliyi hamıya bəlli idi.
    Buna görə də xalq İsanın yəhudi başçılarına meydan oxumaqda göstərdiyi
    cəsarətə heyrət etdi. Onları ən çox heyrətləndirən o idi ki, İsaya
    sərbəst şəkildə öyrətməyə icazə verilmişdi. Onlar fikirləşdilər: «Bəlkə
    bu adam Allahın Məsh olunmuş Məsihidir və rəhbərlər bunu bilir?» Ancaq
    belə fikirləşən kimi dərhal bu fikri özlərindən uzaqlaşdırırdılar. Onlar
    elə bilirdilər ki, İsanın haradan gəldiyini, harada boya-başa çatdığını
    bilirlər, valideynlərini, qardaş-bacılarını və nəslini tanıyırlar. Bu
    isə Məsihin <em>zühuru ilə</em> bağlı ümumi fikrə tamamilə ziddir.
    Yəhudilər inanırdılar ki, Məsih haradasa gizlənib və günlərin bir günü
    dünyada peyda olacaq.</p>
  <p>Onlar bilirdilər ki, Məsih Bet-Lexemdə doğulacaq (bu, padşah Davudun
    şəhəri idi). Lakin bundan başqa, onların fikrincə, Onun haqqında heç nə
    məlum olmamalıdır. Ravvinlərin belə bir deyimi var idi: «Üç şey
    gözlənilmədən baş verir: Məsih, uğur və əqrəb». İnsanın bəxti qəfil
    gətirdiyi kimi və ya gizlənmiş əqrəbin qəfildən üstünə çıxdığı ​​kimi,
    Məsih də gözlənilmədən peyda olacaq. Uzun illər sonra Əzabkeş Yustin bir
    yəhudi ilə iman barədə danışanda, yəhudi Məsih haqqında dedi:
    «Baxmayaraq ki, Məsih artıq doğulub və haradasa yaşayır, Onu heç kim
    tanımır. Hətta O Özü də Məsih olduğundan xəbərsizdir. Üstəlik, İlyas
    peyğəmbər gəlib Onu məsh etməyənə qədər, Onun nə səlahiyyəti, nə də
    qüdrəti var». Ənənəvi yəhudi inancına görə, Məsih dünyada qəfil və
    müəmmalı şəkildə peyda olacaq. İsa həmin yəhudi standartlarına heç uyğun
    gəlmirdi — Onun haradan gəldiyi ilə bağlı heç bir sirr yox idi.
    Yəhudilərin bu cür baxışı Allahı qeyri-adi şəkildə axtarmaq fikrindən
    qaynaqlanırdı. Yəhudiləri «Allahı adi şeylərdə də görmək olar» fikrinə
    inandırmaq mümkün deyildi. Məsihçi təlimi isə bunun tam əks
    nöqteyi-nəzərini qeyd edir: əgər Allah dünyaya yalnız qeyri-adi
    vasitələrlə gəlsəydi, onda Onun hüzuru çox nadir hallarda dünyada
    olardı. Yox, əgər biz Onu adi şeylərdə də görə biliriksə, deməli, Onun
    hüzuru həmişə buradadır. Məsihçilik Tanrının bu dünyaya hərdən və
    təsadüfi müdaxilə etdiyini hesab etmir. O hesab edir ki, Tanrının hüzuru
    həmişə bu dünyada mövcuddur.</p>
  <p>İsa bu ifadələrə qarşı həm xalqı, həm də rəhbərləri şoka salan iki
    etiraz etdi. Onlar İsanın Kim olduğunu və haradan gəldiyini çox yaxşı
    bilirlər. Lakin eyni zamanda Onun bilavasitə Allahdan gəldiyi də
    doğrudur. Daha sonra İsa dedi ki, yəhudilər Allahı tanımırlar, amma O,
    Allahı tanıyır. Allahın seçilmiş xalqı olan yəhudilərə Allahı
    tanımadıqlarını söyləmək böyük təhqir idi. Onlara görə, İsanın Allahı
    heç kimin tanımadığı kimi tanıması və Onunla xüsusi münasibətdə olduğunu
    söyləməsi inanılmaz bir şey idi.</p>
  <p>Burada biz İsanın həyatında böyük dönüş nöqtələrindən birini görürük:
    bundan əvvəl yəhudi başçıları Onu Şənbəni pozan üsyankar kimi görürdü.
    Əslində, bu özlüyündə kifayət qədər ciddi ittiham idi. Lakin həmin andan
    etibarən, onların nəzərində İsa artıq Şənbəni pozmaqda yox, ən dəhşətli
    günahda — küfr etməkdə günahkar idi. Onların fikrincə, heç kim Allah və
    İsrail haqqında İsanın danışdığı kimi danışa bilməz.</p>
  <p>Biz də bu gün seçim etməliyik: ya İsanın Özü haqqında söylədiyi hər
    şey doğru deyil, (onda O, heç kəsin heç vaxt söyləməməli olduğu küfrdə
    günahkar idi), ya da Onun Özü haqqında söylədiyi hər şey həqiqətdir.
    Belə olan halda, O Özünü iddia etdiyi Şəxsdir. O, Allahın Oğlu
    adlandırılmalıdır. Hər bir insan özü üçün qərar verməlidir — o ya İsa
    Məsihin lehinədir, ya da əleyhinə.</p>
  <p><strong>31-36</strong></p>
</blockquote>
<h2 id="zamaninda-axtarmaq-yəhya-731-36">ZAMANINDA AXTARMAQ (Yəhya
  7:31-36)</h2>
<blockquote>
  <p>İzdihamda bəziləri əmin idilər ki, İsa Allahın Məsh Olunmuşudur.
    Onlar inanırdılar ki, heç kim Onun etdiklərindən daha böyük şeylər edə
    bilməz. Vəftizçi Yəhya şübhə edəndə və öz şagirdlərini İsanın yanına
    göndərib gəlməli olanın İsanın olub-olmadığını, yoxsa başqasını
    gözləməli olduğunu soruşanda, İsa eyni arqumentdən istifadə etdi. İsa
    Vəftizçi Yəhyanın elçilərinə belə cavab verdi: «Gedin, eşitdiklərinizi
    və gördüklərinizi Yəhyaya danışın» (<em>Matta 11:1-6</em>). Camaat
    arasından bəzilərinin tərəddüd etməsi və İsanı Məsih kimi qəbul etməyə
    hazır olması faktı yəhudi başçılarını hərəkətə keçməyə sövq etdi. Onlar
    öz xidmətçilərini — çox güman, Məbədin mühafizəçilərini — Onu həbs
    etməyə göndərdilər. İsa onlara dedi: «O, az müddət onlarla olacaq və elə
    gün gələcək ki, onlar Onu tutmaq üçün deyil, Onun verə biləcəyini almaq
    üçün axtaracaqlar, lakin onda çox gec olacaq. Çünki Onun olacağı yerə
    gələ bilməyəcəklər».</p>
  <p>İsa demək istəyirdi ki, O, Atanın yanına qayıdacaq, onlar üçünsə
    itaətsizliklərinə görə oraya giriş bağlıdır. Amma bunu eşidənlər İsanın
    nə demək istədiyini başa düşmədilər. Yəhudilər uzun əsrlər boyu dünyanın
    hər yerinə səpələnmişdilər: bəzən onlar yadelli torpaqlara zorla
    aparılmış, bəzən də ölkələrinin çətin vəziyyətinə görə özləri xarici
    ölkələrə üz tutmuşdular. İsraildən kənarda yaşayan yəhudilər ümumi
    olaraq <em>diaspor</em>, səpələnmə kimi tanınırdılar. Alimlər hələ də bu
    termini İsraildən kənarda yaşayan yəhudilər üçün istifadə edirlər.
    Yəhudilər həmin anda məhz bu sözdən istifadə etmişdilər. «Bəlkə İsa
    <em>diaspor</em> olmaq istəyir? Doğrudanmı, O gedib yunanlara vəz etmək
    və bütpərəst dünyanın geniş kütləsində itib-batmaq istəyir? O, heç kimin
    Onu tapa bilməyəcəyi qədər uzaqlara qaçmaq niyyətindədir?» Maraqlıdır
    ki, bu acı atmaca peyğəmbərliyə çevrildi. Yəhudilər bunun sadəcə bir
    zarafat olduğunu düşündülər. Amma zaman keçdikcə bu, mübarək bir həqiqət
    oldu — Dirilmiş Məsih bütpərəstlərin yanına getdi.
  </p>
  <p>Bu hissədə biz İsanın <em>xəbərdarlığı ilə</em> qarşılaşırıq. Bir
    dəfə İsa dedi: «Axtarın, tapacaqsınız» (<em>Matta 7:7</em>). İndi isə O
    deyir: «Siz Məni axtarıb tapmayacaqsınız» (<em>Yəhya 7:34</em>). Xeyli
    müddət əvvəl qədim peyğəmbərlərdən biri bu fikirlərin hər ikisini bir
    cümlə ilə mükəmməl şəkildə ifadə etmişdir: «<em>Tapmaq fürsəti
      olarkən</em> Rəbbi axtarın» (<em>Yeşaya 55:6</em>). Bu dünyada vaxt
    məhduddur: insanın fiziki gücü zəifləyir, otuz yaşında bacardığını
    altmış yaşında edə bilmir. Əqli cəhətdən də zəifləyir, insan gəncliyində
    və həyatın çiçək açdığı çağında edə bildiklərini qoca yaşında edə
    bilmir. Əxlaqi qabiliyyətlər də zəifləyir. Bir zamanlar gözündə asan
    kimi görünən hansısa vərdiş insan yaşlandıqca ondan qurtula bilmir.</p>
  <p>Eyni şey İsa Məsihlə münasibətimizə də aiddir. İsa bu adamlara dedi:
    «Rəbbə olan ehtiyac hissi sizdə çox gec oyana bilər». İnsan İsa Məsihi o
    qədər uzun müddət rədd edə bilər ki, axırda Onun gözəlliyini belə
    görməyə bilər; o, pisliyi xeyir hesab edəcək və artıq tövbə edə
    bilməyəcək. Nə qədər ki pislik bizi incidir, xeyirxahlıq isə özünə cəzb
    edir, bizim hələ də axtarmaq və tapmaq fürsətimiz var. Amma diqqətli
    olun ki, günaha qarşı kor olana qədər günah etməyə vərdiş etməyəsiniz.
    Allahı da Onun mövcudluğunu unudacaq qədər Onu uzun müddət rədd
    etməyəsiniz. Çünki o zaman insanda Allaha ehtiyac hissi ölür. İnsanda
    Allaha ehtiyac hissi yoxdursa, o Onu axtara bilməz. Axtara bilmirsə,
    deməli, heç vaxt tapa bilməz. İnsan heç vaxt günaha olan həssaslığını
    itirməməlidir.</p>
  <p><strong>37-44</strong></p>
</blockquote>
<h2 id="canli-su-mənbəyi-yəhya-737-44">CANLI SU MƏNBƏYİ (Yəhya
  7:37-44)</h2>
<blockquote>
  <p>Bu fəsildə qeyd olunan hadisələr Çardaqlar bayramı zamanı baş verir.
    Həmin hadisələri düzgün başa düşmək üçün bu bayramın mənası və onunla
    bağlı bəzi adət-ənənələr haqqında təsəvvürümüz olmalıdır. Çardaqlar
    bayramı və ya məhsulun toplanması bayramı Pasxa və Əllinci gün
    bayramları qədər vacib bayramlardan biri sayılırdı. Yerusəlimdən iyirmi
    beş kilometr aralıda yaşayan hər yəhudinin bu bayramlarda iştirak etməsi
    məcburi idi. Bu bayram yeddinci ayın on beşinci gününə, yəni təxminən
    oktyabrın 15-nə təsadüf edirdi. Bütün mühüm yəhudi bayramları kimi, bu
    bayram da ikiqat məna daşıyırdı.</p>
  <p>Birincisi, <em>tarixi</em> məna daşıyırdı. Bayramın adı bayram boyu
    insanların evlərini tərk edib çadırlarda yaşaması ilə bağlıdır. Bayram
    zamanı çadırlar hər yerdə — evlərin yastı damlarında, küçələrdə, şəhər
    meydanlarında, bağlarda, hətta Məbədin həyətlərində qurulurdu. Qanunda
    xüsusi qeyd olunub ki, həmin çadırlar daimi tikili kimi deyil, xüsusi
    olaraq bu bayram üçün hazırlanmalıdır. Çadırın divarları şüvüldən və
    yarpaqlı budaqlardan düzəldilirdi. Həmin konstruksiya havadan qorumalı
    idi, ancaq günəşi tamamilə örtməməli idi. Dam qamışla örtülməli idi,
    lakin elə bir şəkildə örtülməli idi ki, gecələr ulduzlar görünə bilsin.
    Bayramın mənası bir vaxtlar yəhudilərin səhrada başlarının üstündə damı
    olmadığını, evsiz-eşiksiz sərgərdan olduqlarını xatırlatmaq idi
    (<em>Levililər 23:40-43</em>). «Beləliklə, sizin nəsilləriniz bilsin ki,
    Mən İsrail övladlarını Misir torpağından çıxarandan sonra onları
    çardaqlarda yerləşdirdim». Əvvəlcə bu bayram yeddi gün qeyd edilirdi,
    lakin İsanın dövründə ona səkkizinci gün də əlavə edildi.</p>
  <p>İkincisi, <em>kənd təsərrüfatı mənası</em> daşıyırdı. Bu,
    minnətdarlıq bayramı idi — hərdən bu bayram əkinin nübarı ilə <em>biçin
      bayramı adlanır</em> (<em>Çıxış 23:16; 34:22</em>). Çardaqlar bayramı ən
    məşhur bayramlardan biri idi. Buna görə də o, bəzən sadəcə bayram
    (<em>1Padşahlar 8:2</em>), bəzən isə <em>Rəbbin bayramı</em>
    (<em>Levililər 23:39</em>) adlanırdı. Bu bayram, ümumiyyətlə, xüsusi yer
    tuturdu. Xalq arasında onu «sevinc vaxtımız» adlandırırdılar. Çünki
    həmin vaxta qədər həm arpa, həm buğda, həm də üzüm yığılırdı. Qanun
    xüsusi olaraq deyirdi ki, bu bayram «İlin sonunda işinin bütün məhsulunu
    tarladan» yığandan (<em>Çıxış 23:16</em>), «Xırmanınızdan,
    üzümsıxanınızdan məhsul götürəndən» sonra qeyd olunmalıdır (<em>Qanunun
      təkrarı 16:13-16</em>). Bu, hətta cari məhsul üçün sadə şükür bayramı
    deyildi — bu, həyatı dolğun və xoşbəxt edən Allahın səxavətinə görə
    sevincli bir minnətdarlıq idi. Zəkəriyyə peyğəmbərin yeni dünya haqqında
    gördüyü görüntüdə həmin xüsusi bayram hər yerdə qeyd olunurdu
    (<em>Zəkəriyyə 14:16-18</em>). Roma tarixçisi İosif Flavi ​​bunu
    «yəhudilərin ən müqəddəs və ən böyük bayramı» adlandırmışdı
    («Yəhudilərin qədimliyi» 3:10,4). Bu bayram təkcə zənginlər üçün deyildi
    — Qanuna görə, nökərlər, qəriblər, dullar və kasıblar həmin sevinc dolu
    bayramda iştirak etməli idilər.</p>
  <p>Çardaqlar bayramı ilə əlaqədar xüsusi bir adət var idi. İştirakçılar
    «gözəl ağacların meyvələrini, xurma ağaclarının budaqlarını, sıx
    yarpaqlı ağacların və çay kənarında bitən qovaq ağaclarının budaqlarını»
    toplamalı idilər (<em>Levililər 23:40</em>). Sadukeylər deyirdilər ki,
    çadırlar bu materialdan düzəldilməlidir. Fariseylər isə deyirdilər ki,
    iştirakçılar bu budaqları özləri ilə birlikdə Məbədə gətirməlidirlər.
    Təbii ki, xalq fariseylərin nöqteyi-nəzərini seçirdi, çünki o zaman
    onlar gözəl mərasimdə iştirak edirdilər.</p>
  <p>Məhz bu mərasim bu hissə və İsanın sözləri ilə birbaşa əlaqəlidir.
    İsa bu mərasimi nəzərdə tuturdu. Bəlkə də bu mərasim Onun sözlərinə
    birbaşa fon kimi xidmət edirdi. İnsanlar hər gün xurma və qovaq
    ağaclarının budaqları ilə Məbədə gəlir, budaqlardan bir növ örtük və ya
    dam düzəldir və böyük qurbangahın ətrafında yürüş edirdilər. Bu zaman
    kahinlərdən biri üç <em>loq</em> tutan (təxminən 1,5 litr) qızıl küp
    götürüb, Şiloah bulağına enərək, onu su ilə doldururdu və Bulaq
    darvazalarından geri qayıdırdı. Bu vaxt xalq <em>Yeşaya 12:3</em>-də
    yazılmış ayəni mahnı kimi oxuyurdu: «Sevinclə xilas mənbələrindən su
    çəkəcəksiniz». Su Məbədə gətirilir və Allaha qurban olaraq qurbangahın
    üzərinə tökülürdü. Bu zaman Levililərdən ibarət xor fleytaların
    müşayiəti ilə <em>Zəbur 113-118</em>-i oxuyurdu. Hər dəfə «Rəbbə şükür
    edin» (<em>Zəbur 118:1</em>), «Aman, ya Rəbb, bizi qurtar!» (<em>Zəbur
      118:25</em>) və «Rəbbə şükür edin» (<em>Zəbur 117:29</em>) sözlərini
    oxuyanda, ibadətdə olanlar nida edir və xurma budaqlarını qurbangah
    tərəfə yellədirdilər. Bütün təmtəraqlı mərasim Tanrıya Onun gözəl
    nemətlərinə — suya, yağışa və səhrada dolaşarkən qayadan çıxan suya görə
    şükür xatirəsi idi. Son gün bu mərasim daha da təsirli olurdu: yəhudilər
    Yerixonun divarları ətrafında yeddi dəfə dövrə vurmalarının və sonda
    divarların uçub şəhərin alınmasının xatirəsinə qurbangahın ətrafında
    yeddi dəfə dolanırdılar. Bütün bunlardan sonra, bəlkə də, elə həmin anda
    İsanın səsi eşidildi: «Kim susayıbsa, yanıma gəlib içsin». İsa sanki
    deyirdi: «Bədənlərinizin susuzluğunu yatıran suya görə Allaha həmd və
    şükür edirsiniz. Ruhunuzun susuzluğunu yatıracaq su istəyirsinizsə,
    yanıma gəlin». O, bu təmtəraqlı andan insanların düşüncələrini Allaha və
    əbədiyyətə yönəltmək üçün istifadə etdi.</p>
</blockquote>
<h2 id="canli-suyun-mənbəyi-yəhya-737-44-ardı">CANLI SUYUN MƏNBƏYİ
  (Yəhya 7:37-44 (ardı))</h2>
<blockquote>
  <p>Hadisənin baş verdiyi tarixi fonla tanış olduqdan sonra, gəlin bu
    hissəni daha ətraflı nəzərdən keçirək.</p>
  <p>İsanın təklifi düşüncələrimizdə bəzi çətinliklər yaradır. O deyir:
    «Müqəddəs Yazılarda deyildiyi kimi, Mənə iman edənin daxilindən həyat
    suyu axan çaylar çıxacaq». Hələ heç kim bu sitatın haradan götürüldüyünü
    qənaətbəxş bir şəkildə göstərə bilməyib. Həm də bizdə «bunun mənası
    nədir?» deyə sual yardır. İki ehtimal var.</p>
  <p>1. Bu, İsaya iman edəcək insanlara aid ola bilər: onların daxilində
    canlı həyat suyu axan çaylar yaranacaq. Yəqin ki, bu, samariyalı qadına
    deyilən «...ona verəcəyim su onun daxilində əbədi həyat verən bir su
    qaynağına çevriləcək» (<em>Yəhya 4:14</em>), yaxud Yeşaya peyğəmbərin
    «Rəbb həmişə sizə yol göstərəcək, quru torpaqlarda sizi doyuzduracaq,
    güc verəcək. Siz də sulanmış bağça kimi, suları heç vaxtı əskilməyən
    bulaq kimi olacaqsınız» (<em>Yeşaya 58:11</em>) sözlərinin digər
    formasıdır. Onda İsanın ifadəsi o deməkdir ki, O, Müqəddəs Ruh
    vasitəsilə insanın gücünü bərpa edə bilər.</p>
  <p>Yəhudilər bütün düşüncə və duyğuları bədənin müəyyən hissələri ilə
    əlaqələndirirdilər. Onlar ürəyi ağıl, böyrəkləri və qarını isə gizli
    hissələrlə əlaqələndirirdilər. Süleymanın məsəlləri kitabının
    müəllifinin dediyi kimi: «İnsanın ruhu Rəbbin çırağıdır, daxilinin dərin
    yerlərini araşdırar» (<em>Süleymanın məsəlləri 20:27</em>). Bu isə o
    deməkdir ki, İsa insanlara təqdis edən, təravətləndirən, həyat bəxş edən
    Müqəddəs Ruhun xəfif axınını təklif etdi. Bununla O, düşüncələrimiz və
    hisslərimizin təmizlənməsini və canlanmasını istəyirdi. İsa sanki
    deyirdi: «Mənim yanıma gəlin və Mənə iman edin. Mən də Ruhumun
    vasitəsilə sizə yeni həyat verəcəyəm, sizə həmişə arzuladığınız, amma
    heç vaxt əldə edə bilmədiyiniz paklığı və məmnunluğu verəcəyəm».
    Şübhəsiz ki, bu təfsirlərdən hansını doğru qəbul etsək də, hər biri
    özlüyündə doğrudur.</p>
  <p>2. Başqa bir şərh budur ki, «daxilində əbədi həyat verən bir su
    qaynağına çevriləcək» ifadəsi İsanın Özünə aiddir. Ola bilsin, bu,
    İsanın bizə məlum olmayan mənbədən götürdüyü Məsihin xüsusiyyətidir.
    Məsihçilər həmişə İsanı səhrada israillilərə su verən qaya ilə
    eyniləşdirirlər (<em>Çıxış 17:16</em>). Paul da bu obrazı İsaya tətbiq
    etmişdi (<em>1Korinflilərə 10:4</em>). Yəhya deyir ki, bir əsgərin
    nizəsinin zərbəsindən İsadan qan və su axdı (<em>Yəhya 19:34</em>). Su
    vəftiz yolu ilə əldə edilən paklığı, qan isə Qolqotanın kəffarə
    qurbanını simvollaşdırır. Əhdi-Ətiqdə tez-tez Allahdan gələn həyatverici
    suyun simvoluna rast gəlinir (<em>Zəbur 105:41; Yezekel 47:1-12</em>).
    Yoel peyğəmbərin kitabında belə bir möhtəşəm mənzərə var: «Rəbbin
    evindən bir qaynaq çıxacaq» (<em>Yoel 3:18</em>). Ola bilsin, müjdəçi
    İsanı təqdis edən xəfif axının axdığı bir mənbə kimi düşünür. İnsan
    susuz yaşaya bilməyəcəyi kimi, Məsihsiz də insan nə yaşaya, nə də ölə
    bilər. Ancaq yenə də, hansı təfsiri götürürüksə-götürək, onların hər
    birində dərin həqiqət var.</p>
  <p>Bu hissədə möhtəşəm bir məqam var. Müqəddəs Kitabın Azərbaycan dilinə
    tərcüməsində, eləcə də ingilis dilində bu ayə bir qədər yumşalmışdır.
    Lakin ən yaxşı yunan nüsxələrində <em>7:39</em>-da maraqlı bir ifadə
    var: «Ruh isə hələ yox idi». Bunun mənası nədir? Gəlin bunu belə
    təsəvvür edək: uzun illər, hətta əsrlər boyu hansısa böyük qüvvə
    mövcuddur, amma insanlar ona nə qovuşa, nə də ondan istifadə edə bilir.
    Məsələn, bizim dünyadakı atom enerjisini götürək: insanlar onu
    yaratmayıblar, yalnız ondan bizim dövrümüzdə istifadə edə biliblər.
    Müqəddəs Ruh həmişə mövcud olub, lakin insanlar Əllinci gün bayramına
    qədər Onun qüdrətindən heç vaxt istifadə edə bilməyiblər. Bir adamın
    dediyi kimi: «Qolqota olmasaydı, Əllinci gün də olmazdı».</p>
  <p>İnsanlar yalnız İsanı tanıdıqdan sonra Müqəddəs Ruhu tanıdılar. İsaya
    qədər Ruh insanlar üçün bir qüvvə idi, indi isə Şəxs oldu. Çünki O,
    həmişə bizimlə olan ölülərdən dirilən İsa Məsihdir. Bu heyranedici
    cümlədə Yəhya demir ki, Müqəddəs Ruh mövcud olmayıb. O deyir ki, qapını
    açmaq və Ruhu bütün insanlara real və aktiv etmək üçün İsa Məsihin
    həyatı və ölümü lazım idi.</p>
  <p>Bu hissənin necə başa çatdığını qeyd etmək maraqlıdır.</p>
  <p>Bəziləri İsanın, həqiqətən də, Musanın yəhudilərə vəd etdiyi
    peyğəmbər olduğunu hesab edirdilər (<em>Qanunun təkrarı 18:15</em>).
    Başqaları Onun Allahın Məsh edilmişi olduğuna inanırdılar. Bu zaman
    Allahın Məsh edilmişinin Bet-Lexemdən gəlib-gəlməməsi ilə bağlı
    mübahisələr gedirdi. Əgər biz İsada Xilaskarı görüb Onu Rəbb kimi qəbul
    ediriksə, burada xüsusi bir şey yoxdur. Əgər biz dini təəssüratlarımızı
    müxtəlif yollarla ifadə ediriksə, bu bizi bir-birimizdən ayırmamalıdır,
    çünki əsas təəssüratlardır, dinin izahı yox.</p>
  <p><strong>45-52</strong></p>
</blockquote>
<h2 id="istəmədən-heyran-olma-və-zəif-müdafiə-yəhya-745-52">İSTƏMƏDƏN
  HEYRAN OLMA VƏ ZƏİF MÜDAFİƏ (Yəhya 7:45-52)</h2>
<blockquote>
  <p>Biz burada İsaya fərqli münasibət görürük.</p>
  <p>1. Mühafizəçilər həm çaşqın, həm də heyrət içində idilər. Onlar İsanı
    həbs etməyə getdilər, amma Onsuz qayıtdılar, çünki həyatlarında heç
    kimin Onun danışdığı kimi danışdığını görməyiblər. Həqiqətən də, İsanı
    dinləmək hər kəs üçün təkrarolunmaz hiss və təəssüratdır.</p>
  <p>2. Baş kahinlər və fariseylər İsaya nifrət etdiklərini göstərdilər.
    Fariseylər qanunun minlərlə qaydalarına əməl etməyən sadə insanları
    <em>cahil</em> adlandırırdılar, onların hətta nifrətə layiq
    olmadıqlarını hesab edirdilər. Fariseylərin fikrincə, belə bir insana
    qız vermək, onu vəhşi heyvanın qarşısına bağlı və köməksiz vəziyyətdə
    atmağa bərabərdir. «Qanunu bilməyən kütlə artıq mühakimə olunub».
    Ravvinlərin qanunu buyururdu: «Kənd camaatına, avamlara qarşı altı şey
    qeyd etmək lazımdır: onların şəhadətinə etibar etmə; onlardan dəlil
    qəbul etmə; onlara heç bir sirr vermə; onları bir yetimə himayədar etmə;
    onları xeyriyyə fondlarının qəyyumlarına çevirmə (onları xeyriyyə
    fondlarının mühafizəsinə çevirmə); onlarla səyahət etmə». Belə kəndlini
    ziyarət etmək, yaxud onu evində qonaq qəbul etmək qadağan idi. Mümkün
    qədər onlardan heç nə alınmamalı və onlara heç nə satılmamalıdır.
    Fariseylər aristokratik qürurlarına, intellektual və ruhani
    təkəbbürlərinə görə sadə insana yuxarıdan aşağı baxırdılar. Onlar
    özlərinə bəraət qazandırmaq üçün belə bəyan edirdilər: «Ruhani və ya
    savadlı insanlardan heç kim İsaya iman etməyib. Yalnız cahil adamlar Onu
    qəbul edirlər». Bir insanın özünü Məsihə ehtiyac duymayacaq qədər ağıllı
    və ya yaxşı olduğunu düşünməsi dəhşətlidir. Bu gün də belə insanlar
    var.
  </p>
  <p>3. Nikodim az da olsa, İsanı müdafiə etdi: o, İsanı birbaşa müdafiə
    etmədi, ancaq Qanunun bir neçə müvafiq müddəalarından sitat gətirdi.
    Qanunda deyilir ki, hər bir insanla ədalətli davranılmalıdır (<em>Çıxış
      23:1; Qanunun təkrarı 1:16</em>). Bura hər kəsin müdafiə hüququ da
    daxildir. Bundan başqa, yalnız ikinci əldən alınan ifadə ilə adamı
    mühakimə etmək olmaz. Fariseylər bu qanunu pozmaq niyyətində idilər,
    lakin Nikodim etirazını davam etdirmədi. Ürəyi ona İsanı qorumalı
    olduğunu söyləyirdi, ağlı isə belə bir riskdən qaçmağı xəbərdar edirdi.
    Fariseylər onu ifadələr və şüarlarla «atəşə tutdular». Onlar Nikodimə
    dedilər ki, peyğəmbər Qalileyadan gələ bilməz. Eyni zamanda onun da
    Qalileyanın avam kütləsi ilə əlaqəsinin olub-olmadığına zarafat edib
    güldülər. Bundan sonra Nikodim heç nə demədi.</p>
  <p>İnsan tez-tez elə vəziyyətə düşür ki, o, İsanı, öz inancını müdafiə
    etmək və kimin tərəfində olduğunu göstərmək istəyir. Çox vaxt insan
    tərəddüdlə Onun müdafiəsində bir söz söyləməyə çalışır, sonra pərt və
    utancaq şəkildə susur. İsa Məsihi müdafiə edərkən, ağıllı başdansa
    ağılsız bir ürəyə sahib olmaq daha yaxşıdır. Onun müdafiəsinə qalxmaqla
    biz insanların rəğbətini itirə və istehza obyektinə çevrilə bilərik. Bu,
    hətta həyatımızı çətinləşdirə və ya bizdən qurbanlar verməyi tələb edə
    bilər. Lakin İsa dedi ki, yer üzündə Onu insanlar qarşısında iqrar edən
    şəxsi O da Atasının qarşısında iqrar edəcək. Məsihə sədaqət bizə yer
    üzündə Çarmıx gətirə bilər, amma əbədiyyətdə bizə həyat çələngi bəxş
    edəcək.</p>
  <p><strong>53</strong></p>
  <p><em>Yəhya 7:53</em>-ün şərhinə növbəti hissədə baxın.</p>
</blockquote>
