<h1>18-ci fəsil</h1>
<blockquote>
  <p><strong>1-11</strong></p>
</blockquote>
<h2 id="bağda-həbsolunma-yəhya-181-11">BAĞDA HƏBSOLUNMA (Yəhya
  18:1-11)</h2>
<blockquote>
  <p>Axırıncı Şam yeməyi, İsanın şagirdlərə nəsihəti və duası bitəndə, İsa
    dostları ilə birlikdə yuxarı otaqdan çıxıb Getsemani bağına yollandı.
    Onlar darvazadan keçib sıldırım yamaca çıxmalı, oradan Qidron vadisinə
    enib, çayı keçməli idilər. Sonra isə həmin zeytun bağının yerləşdiyi
    vadinin o tayındakı təpəyə qalxmalı idilər. Qidron vadisindən keçmək
    simvolik məna daşıyırdı. Pasxa quzuları həmişə Məbəddə kəsilir və
    qanları Allaha qurban olaraq qurbangahın üzərinə tökülürdü. Məbəddə
    kəsilən quzuların sayı çox olurdu. Bir dəfə hesablama aparılanda,
    onların sayı 256 minə çatmışdı. Təsəvvürünüzə gətirin ki, heyvanların
    qanı qurbangahın üzərinə töküləndə, oradan vadiyə və Qidron çayına
    axanda, Məbədin həyətlərində nə baş verirdi. İsa Qidron çayından keçib
    Getsemani bağına gedəndə, Pasxa quzularının qanı çayı qırmızı rəngə
    boyamışdı. Şübhəsiz ki, axındakı suyun rənginə baxanda İsa tökəcəyi qan
    haqqında düşünürdü.</p>
  <p>Qidron vadisini keçəndən sonra İsa və şagirdləri Getsemani bağının
    yamacında yerləşən Zeytun dağına getdilər. Getsemani — yağı sıxmaq üçün
    pres deməkdir. Zeytun yağı bu bağda bitən zeytunlardan sıxılırdı. Orada
    bir çox varlıların şəxsi bağları var idi. Yerusəlimdə şəxsi bağ salmaq
    üçün yer az idi, çünki şəhər təpənin üstündə qurulmuşdu. Bundan əlavə,
    müqəddəs torpaqda ağac gübrələrindən istifadə etmək qadağan idi. Buna
    görə də zəngin insanlar şəhərdən kənarda Zeytun dağının yamaclarında
    bağlar salırdılar.</p>
  <p>Bu gün də zəvvarlara dağın yamacında kiçik bir bağ göstərilir.
    Fransiskan keşişləri bağa yaxşı qulluq edirlər. Bağın ortasında geniş
    ərazidə səkkiz qədim zeytun ağacı qorunub saxlanılır. Onlar H.V.Nortonun
    dediyi kimi, ağacdan daha çox qayalara bənzəyir. Onlar çox qədim
    ağaclardır, müsəlmanların İsraili fəth etməsindən əvvələ aid olduğu
    bilinir. Çətin ki, həmin ağaclar İsanın yer üzündə yaşadığı vaxtdan
    mövcud olsun. Amma şübhəsiz ki, Xilaskarın ayaqları Zeytun dağının
    yamacındakı cığırlara dəyirdi.</p>
  <p>İsa həmin bağa gəldi. Çox güman, hansısa varlı sakin, İsa Məsihin
    gizli dostu (adı əbədi olaraq sirr qalacaq) Yerusəlimə səfəri zamanı
    bağın açarını və ondan istifadə etmək hüququnu İsaya vermişdi. İsa və
    şagirdləri təkliyə çəkilmək, hüzur və sakitlik axtarmaq üçün tez-tez
    buraya gəlirdilər. Yəhuda İsanın burada olduğunu bilirdi. O fikirləşdi
    ki, İsanın həbsini burada təşkil etmək rahat olar.</p>
  <p>İsanı həbs etməyə gələn silahlı qüvvələrdə heyrətamiz bir şey var
    idi. Həvari Yəhya deyir ki, onların arasında baş kahinlərin və
    fariseylərin göndərdiyi bir dəstə əsgər və mühafizəçi var idi. Onlar
    Məbədin mühafizəçiləri idi. Məbədin rəhbərliyi Məbəddə asayişi qorumaq
    üçün mühafizəçilər saxlayırdı. Ali Şuranın da onun fərmanlarını yerinə
    yetirən öz əsgərləri var idi. Nəticə etibarı ilə, İsanı həbs etməyə
    gələn əsgərlər — Məbədin mühafizəçiləri yəhudilər idi. Lakin orada Roma
    əsgərlərinin bir dəstəsi də var idi. Dəstə <em>speira</em> adlanır. Bu
    söz üç mənanı ifadə edir. Yunan sözü olan <em>speira</em> 600 nəfərdən
    ibarət Roma koqortasını (qoşun dəstəsi) təsvir etmək üçün istifadə
    edilirdi. Əgər <em>speira</em> ehtiyat əsgər dəstəsi olsaydı, onun
    tərkibində 1000 nəfər ola bilərdi: 240 süvari və 760 piyada. Ancaq bəzən
    eyni söz Roma legionunun ən kiçik bölməsini — 200 əsgərdən ibarət
    <em>manipulu</em> təsvir etmək üçün istifadə olunurdu. Bu hissədə
    Yəhyanın işlətdiyi <em>speira</em> sözünün üç mümkün izahı bunlardır.
    Hətta bu sözün mənası ən kiçik bölmə — <em>manipulu</em> kimi şərh
    edilsə də, sadə bir Qalileyalı dülgərin həbsi üçün belə bir qüvvə
    həddindən artıq görünür.
  </p>
  <p>Pasxa bayramı zamanı Yerusəlimdə həmişəkindən daha çox əsgər olurdu.
    Ehtiyat dəstələri Antoni Qülləsində yerləşirdi. Oradan Məbəd yaxşı
    görünürdü. Onlar istənilən vaxt oradan çıxa bilərdilər. Bununla belə,
    İsanın qüdrəti necə də tərifə layiqdir! Hakimiyyət Onu həbs etmək
    qərarına gələndə, az qala bütün ordunu səfərbər etsin.</p>
</blockquote>
<h2 id="bağda-həbsolunma-yəhya-181-11-ardı">BAĞDA HƏBSOLUNMA (Yəhya
  18:1-11 (ardı)) </h2>
<blockquote>
  <p>İsanın xarakterini bağdakı həbs səhnəsi qədər bizə açan hadisələr
    İncildə azdır.</p>
  <p>1. Bu səhnə bizə İsanın cəsarətini göstərir. Pasxa günü ay
    bədirlənmişdi və bağ, demək olar ki, gündüz kimi işıqlı idi. Lakin
    düşmənlər İsanı tutmaq üçün məşəllərlə gəlmişdilər. Nə üçün? Axı
    məşəllər işıqlandırma üçün lazım deyildi. Yəqin onlar elə düşünürdülər
    ki, İsanı ağacların arasında və bütün gizli künclərdə axtarmalı
    olacaqlar. Lakin İsa nəinki onlardan gizləndi, hətta onlar gələndə
    qarşılarına çıxıb «Kimi axtarırsınız?» deyə soruşdu. Onlar «Nazaretli
    İsanı» deyə cavab verdilər. İsa dərhal «Mənəm» dedi. Dağ yamacındakı
    kolluqların qaranlıq künclərində axtaracaqları Şəxs heç nəyə baxmayaraq,
    bütün izzəti ilə onların qarşısında dayanmışdı. Bu, hər şeylə üzləşməyə
    hazır olan İnsanın cəsarəti idi.</p>
  <p>İspaniyadakı vətəndaş müharibəsi zamanı şəhərlərdən biri mühasirəyə
    alınmışdı. Mühasirəyə alınanlar arasında təslim olmaq istəyənlər də az
    deyildi. Onda onların lideri ayağa qalxıb dedi: «Diz üstə yaşamaqdansa,
    ayaq üstə ölmək yaxşıdır».</p>
  <p>2. Bu səhnə bizə İsanın səlahiyyətini göstərir. İsa onların
    qarşısında tək, silahsız, müdafiəsiz dayanmışdı. Onların sayı çox idi,
    yüzlərlə idi və hamısı dişinə qədər silahlanmışdı. Amma nədənsə Ona
    yaxınlaşıb üz-üzə gələndə yerə qapandılar. Ondan elə bir qüdrət çıxırdı
    ki, tək olmasına baxmayaraq, Onu ordulardan güclü edirdi.</p>
  <p>3. Bu səhnə bizə İsanın ölümü seçdiyini göstərir. Buradan bir daha
    görünür ki, O istəsəydi, ölümdən qaça bilərdi. O, əvvəllər etdiyi kimi,
    izdihamın arasından keçib uzaqlaşa bilərdi, lakin indi bunu etmədi. O,
    hətta düşmənlərinin Onu həbs etməsinə kömək etdi. İsa ölümü seçdi.</p>
  <p>4. Bu səhnə bizə İsanın qayğıkeş sevgisini göstərir. O Özünü deyil,
    şagirdlərini düşündü. «Sizə dedim ki, Mənəm. Əgər Məni axtarırsınızsa,
    yanımdakıları buraxın getsinlər». İkinci Dünya Müharibəsinin çoxsaylı
    yaddaqalan epizodları arasında Tarrau missioneri Alfred Saddın həyatı
    diqqət çəkir. Yaponlar onun adasına enəndə onun yanında iyirmi kişi var
    idi, onların əksəriyyəti qarnizonda xidmət edən Yeni Zelandiya əsgərləri
    idi. Yaponlar Britaniya bayrağını yerə atıb, Sadda onu tapdalamağı əmr
    etdilər. O, bayrağa yaxınlaşdı, birdən sağa dönüb yan keçdi. Ona yenidən
    bayrağı tapdalamaq əmri verildi. Amma bu dəfə o, bayrağın sol tərəfindən
    dönüb yan keçdi. Əmr üçüncü dəfə təkrarlananda o, bayrağı əlinə alıb
    öpdü. Yaponlar bütün qrupu güllələməyə aparanda, onların bəziləri gənc
    olduğu üçün ruhdan düşdülər. Lakin Alfred Sadd onları ruhlandırırdı.
    Onları mərkəzdə düzmüşdülər. Həlledici məqamda Alfred Sadd yoldaşlarının
    qarşısında dayanıb çıxışı ilə onları ruhlandırdı. Çıxışını bitirdikdən
    sonra yoldaşlarının önünə keçdi ki, birinci onu güllələsinlər. Alfred
    Sadd özündən çox başqalarını düşünürdü. İsanın qayğıkeş məhəbbəti hətta
    Getsemani bağında da şagirdləri bürüyürdü.</p>
  <p>5. Bu səhnə bizə İsanın tam itaətini göstərir. O, Peterə deyir:
    «Atanın Mənə verdiyi kasanı içməyimmi?» Axı bu, Allahın iradəsi idi. Bu
    da İsa üçün əsaslı səbəb idi. İsa ölənə qədər sadiq qaldı.</p>
  <p>Bu epizodda daha bir nəfər var ki, onu gözdən qaçırmamalıyıq. Həmin
    şəxs Peterdir. Yalnız o, yüzlərlə düşmənlə vuruşmaq üçün qılıncını
    çəkdi. Tezliklə Peter Müəllimdən imtina edəcəkdi. Amma bu anda o, İsa
    Məsih naminə yüzlərlə əsgərə qarşı vuruşmağa hazır idi. Biz Peterin
    qorxaqlığından və zəifliyindən danışa bilərik. Lakin bu anda onun
    göstərdiyi böyük cəsarəti unutmamalıyıq.</p>
  <p><strong>12-14</strong></p>
</blockquote>
<h2 id="isa-xananin-qarşisinda-yəhya-1812-14-19-24">İSA XANANIN
  QARŞISINDA (Yəhya 18:12-14, 19-24) </h2>
<blockquote>
  <p>Hekayəmizi davam etdirmək üçün ard-arda iki hissə götürəcəyik, çünki
    hər ikisi baş kahin Xananın qarşısındakı mühakimədən bəhs edir. Eyni
    şeyi Peterlə də bağlı edəcəyik.</p>
  <p>İsanı əvvəlcə Xananın yanına gətirdilər. Xanan məşhur insan idi.
    Ederşeym onun haqqında belə yazır: «Müasir yəhudi tarixində Xanan kimi
    heç kim məşhur olmamışdı. Heç kim baş kahin qədər uğurlu və şanslı
    sayılmırdı. Lakin eyni zamanda onun qədər nifrət qazanan da yox idi».
    Xanana güc verən Yerusəlimdəki taxtda oturanlar idi. O, altı yaşından on
    beş yaşına kimi baş kahin olub. Onun dörd oğlu da baş kahin vəzifəsini
    tuturdu, Qayafa isə kürəkəni idi. Təkcə bu fakt düşünməyə vadar edir,
    çünki bəzi məqamlara işıq salır. Yəhudilər azad olanda baş kahinlər
    ömürlük xidmət edirdilər. Lakin onların üzərinə Roma valiləri təyin
    edildikdə, baş kahin vəzifəsi rəqabət, rüşvət, intriqa və satqınlıq
    obyektinə çevrildi. Bu vəzifəni ən çox pul ödəyən, yaltaqlanan və ya
    Roma valisi ilə sövdələşməyə hazır olan əldə edirdi. Baş kahin təkcə
    rüşvətlə deyil, həm də ölkənin işğalçıları ilə əməkdaşlıq etməklə xoş
    rifah və nüfuz qazanırdı. Xananın ailəsi hədsiz zəngin idi, onun bütün
    ailə üzvləri intriqa və rüşvət yolu ilə vəzifəyə sahib olmuşdular. Bütün
    ailənin pərdəarxası gücü Xanan idi.</p>
  <p>Xananın pul qazanma üsulu biabırçılıq idi. Məbəddəki bütpərəstlərin
    həyətində İsanın bir vaxtlar qovduğu qurbanlıq heyvan alverçiləri var
    idi. Bunlar sadə alverçilər deyil, soyğunçular idi. Məbəddə təqdim
    olunan hər qurban qüsursuz olmalı idi. Xüsusi müfəttişlər onun qüsursuz
    olub-olmadığını yoxlayırdılar. Əgər qurbanlıq heyvan Məbəddən kənar
    alınırdısa, müfəttişlər mütləq onda bir qüsur aşkar edirdilər. Onda
    qurban gətirən adamı Məbəddə satılan heyvanlara yönəldirdilər ki, burada
    özü üçün heç bir qüsuru olmayan, yoxlamadan keçirilmiş heyvan ala
    bilsin. Əslində, belə bir sistem rahat və faydalı görünürdü, əgər
    soyğunçuluq olmasaydı. İstənilən yerdə bir cüt göyərçini dörd yerli
    sikkəyə almaq olardı, Məbəddə isə yetmiş beş sikkəyə satılırdı. Bu, əsl
    soyğunçuluq idi. Qurbanlıq heyvanların satıldığı yerlər «Xananın bazarı»
    adlanırdı. Onlar Xananın ailəsinin mülkiyyəti idi. O, zəvvarları
    istismar edərək öz var-dövlətini artırırdı. Yəhudilər Xananın ailəsinə
    nifrət edirdilər. Hətta Talmudda belə sözlər var: «Vay Xanan evinin
    halına! Vay onların ilan kimi fışıltısına! Onlar baş kahinlərdir,
    oğulları xəzinədardır, kürəkənləri Məbədin keşikçiləridir, qulluqçuları
    isə camaatı dəyənəklə döyür». Bəli, Xanan və ailəsi belə bədnam
    tanınırdı.</p>
  <p>İndi başa düşürük ki, nə üçün İsa ilk olaraq Xananın yanına
    gətirildi. Axı İsa onun qanuni mülkiyyətinə qəsd etmişdi. O, Məbəddə
    qurbanlıq heyvanları satanları qovmaqla Xananın ən zəif yerinə —
    pulqabısına toxunmuşdu! Xanan onu qıcıqlandıran Qalileyalının
    tutulmasından həzz alan ilk insan olmaq istəyirdi.</p>
  <p>Xananın qarşısında aparılan istintaq ədalətə istehza idi. Qanun
    məhbusa onun ittihamına səbəb olacaq sualların verilməsini qadağan
    edirdi. Orta əsrlərin böyük yəhudi müəllimi Maymonid bunu belə ifadə
    edir: «Bizim həqiqi qanunumuz günahkarın etirafına görə ölüm cəzası
    təyin etmir». Xanan İsanı sorğu-sual edərkən yəhudi ədalətinin bu
    prinsipini pozmuşdu. İsa «Niyə Məndən soruşursan? Nə dediyimi eşidən
    adamlardan soruş» deməklə, məhz bu prinsipi xatırlatdı. Başqa sözlə:
    «Mənim haqqımda məlumatları qanuni şəkildə başqalarından soruş. Ədalətə
    əsaslanıb şahidlərini dindir». İsa bu sözləri söyləyəndən sonra orada
    duran mühafizəçilərdən biri «Sən baş kahinə mühakimə aparmağı
    öyrədirsən?» deyib Ona bir şillə vurdu. İsa cavab verdi: «Əgər mən pis
    bir söz demişəmsə, şahidləri çağırın. Mən sizə yalnız qanunu
    xatırlatdım. Məni buna görə vurursunuz?»</p>
  <p>İsa ədalət gözləmirdi. İsa Xananın və onun həmkarlarının şəxsi
    maraqlarına toxunmuşdu. Ona görə də O, heç bir araşdırma aparılmadan
    mühakimə olundu. İnsan pis işlərlə məşğul olanda onun yalnız bir arzusu
    olur — bütün rəqiblərindən yaxa qurtarmaq. Əgər bunu düz yolla edə
    bilmirsə, onda istənilən yola əl atır.</p>
  <p><strong>15-18</strong></p>
</blockquote>
<h2 id="qəhrəman-və-qorxaq-yəhya-1815-18-25-27">QƏHRƏMAN VƏ QORXAQ
  (Yəhya 18:15-18, 25-27)</h2>
<blockquote>
  <p>Digər şagirdlər İsanı tərk edib qaçanda, Peter bunu etməkdən imtina
    etdi. O, hətta İsa həbs olunduqdan sonra da Onun arxasınca getdi. Çünki
    Ondan ayrı qala bilmirdi. O, başqa şagirdlə birlikdə baş kahin Qayafanın
    həyətinə gəldi. Ora yalnız tanışlıqla girmək olardı.</p>
  <p>Sözügedən digər şagirdlə bağlı çoxlu fərziyyələr var. Bəziləri
    düşünür ki, bu şagird adını bilmədiyimiz naməlum şəxsdir. Digərləri isə
    düşünürlər ki, bu, Ali Şuranın üzvü olan və baş kahini yaxşı tanıyan
    Nikodim və ya Arimateyalı Yusifdir. Hətta belə bir fərziyyə də var ki,
    həmin şagird Yəhuda İskaryot idi. Yəhuda sövdələşmə edərkən bir neçə
    dəfə baş kahinin həyətinə girib-çıxmışdı. Buna görə həm qulluqçu, həm də
    baş kahin onu tanıya bilərdi. Lakin bir hal bu ehtimalı istisna edir.
    Bağdakı hadisədən sonra Yəhudanın xəyanət etdiyi tamamilə aydın oldu.
    Bundan sonra çətin ki, Peter onunla ünsiyyətini davam etdirsin. Ən çox
    yayılmış ehtimal budur ki, həmin şagird Yəhyanın özü idi. Bu fərziyyə o
    qədər kök salıb ki, onu aradan qaldırmaq çətindir. Belə olan halda, sual
    yaranır: Qalileyalı Yəhyanın baş kahinlə yaxınlığı haradan idi?</p>
  <p>Bununla bağlı iki fərziyyə var.</p>
  <p>a) Həvari Yəhyanın şagirdi Polikarp (təvazökarlıq yepiskopu) dördüncü
    Müjdə haqqında öz fikirlərini yazmışdı. O, bu Müjdəni yazan Yəhyanın
    Məsihin sevimli şagirdi olduğuna heç vaxt şübhə etmirdi. Amma onun
    haqqında çox maraqlı başqa bir şey də deyir. Onun sözlərinə görə, Yəhya
    anadangəlmə kahin olub. Yəhyada da baş kahinlərin baş örtüklərinə
    taxdıqları və üzərində «Rəbbin müqəddəs yeri» sözləri yazılmış qızıl
    lövhə olan <em>petalos</em> var idi. Əgər bu fərziyyə doğrudursa,
    deməli, Yəhya baş kahinlə qohum idi. Lakin onun kahin mənşəli olduğuna
    inanmaq çətindir. Çünki Müjdə bizə onu Qalileyalı balıqçı kimi
    tanıdır.</p>
  <p>b) İkinci fərziyyəni qəbul etmək daha asandır. Yəhyanın atası uğurlu
    balıqçılıq biznesinə sahib idi. O, hətta muzdlu işçilər də tuta bilərdi
    (<em>Mark 1:20</em>). Qalileyanın əsas sənayesi balıqçılıq idi. Təzə
    balıq təmtəraqlı qida sayılırdı. Çünki o dövrdə daşınma zamanı balığı
    təzə halda çatdırmaq üçün nəqliyyat yox idi. O dövrün qidası duzlu balıq
    hesab edilirdi. Belə ehtimal olunur ki, Yəhyanın atası duzlu balıq
    ticarəti ilə məşğul olub və baş kahinin evinin tədarükçüsü olub. Belə
    olan halda, Yəhya baş kahin və onun xidmətçilərini tanıya bilərdi, çünki
    o, atasının mallarını tez-tez müştərilərin evlərinə çatdırırdı. Bu
    nəzəriyyə bəzi rəvayətlərdə təsdiqini tapır. H.V.Norton Yerusəlimin
    kənarında ərəb kafesinə baş çəkməkdən danışır. Kafe kiçik idi. Lakin
    orada əvvəllər məsihçi kilsəsinə aid bəzi daşlar və tağlar var idi. Daha
    əvvəl isə həmin yer Yəhyanın atası Zavdayın evi olmuşdu. Fransiskanlar
    inanırdılar ki, Qalileyada balıq ticarəti ilə məşğul olan Zavdayın
    ailəsinin Yerusəlimdə filialı var idi. Onlar Qayafanın evini duzlu
    balıqla təmin edirdilər. Buna görə də Yəhya baş kahinin həyətinə daxil
    ola bilmişdi.</p>
  <p>Amma bütün ehtimallara rəğmən, Peter baş kahinin həyətinə gəldi və
    orada üç dəfə Məsihi inkar etdi.</p>
  <p>Maraqlı olan budur ki, İsa xoruz banlamazdan əvvəl Peterin Onu üç
    dəfə inkar edəcəyini demişdi. Peter İsanı inkar etdikdən dərhal sonra,
    ona və hamıya tanış olan xoruz banlamağını eşidəndə, Müəlliminin
    sözlərini xatırladı.</p>
</blockquote>
<h2 id="qəhrəman-və-qorxaq-yəhya-18.15-18.25-27-ardı">QƏHRƏMAN VƏ QORXAQ
  (Yəhya 18.15-18.25-27 (ardı))</h2>
<blockquote>
  <p>Beləliklə, baş kahinin həyətində Peter öz Rəbbini inkar etdi. Kəlamın
    şərhçiləri və təbliğçiləri Peterə olduğu qədər heç kəsə qarşı belə
    ədalətsiz davranmamışdılar. Onun zəifliyi və rüsvayçılığı həmişə xüsusi
    vurğulanır. Amma unutmamalı olduğumuz başqa bir şey də var.</p>
  <p>1. Unutmamalıyıq ki, Yəhyadan başqa (əgər Yəhya adı açıqlanmayan
    şagird idisə) bütün şagirdlər qaçmışdılar. Gəlin Peterin də nə etdiyini
    xatırlayaq. Getsemani bağında bu qədər alaya qarşı təkcə o, qılıncını
    çəkmişdi. İsa həbs edildikdən sonra yalnız o, İsanın ardınca getmişdi.
    Biz Peterin büdrəməsini deyil, ilk növbədə, onun cəsarətini
    xatırlamalıyıq. Başqaları qaçarkən, Peter cəsarəti sayəsində İsadan
    uzaqlaşmadı. Peterin başına gələn uğursuzluğa yalnız müstəsna cəsarəti
    olan adam tab gətirə bilərdi. Düzdür, o, imtahandan keçə bilmədi. Lakin
    digər şagirdlərin üzləşməyə belə cəsarət etmədiyi bir vəziyyətə düşdü.
    O, qorxaq olduğu üçün yox, cəsur olduğu üçün büdrədi.</p>
  <p>2. Biz Peterin İsanı nə qədər çox sevdiyini xatırlamalıyıq. Başqaları
    Onu tərk etdi, Peter isə Onunla qaldı. Peter İsanı o qədər sevirdi ki,
    Onu tərk edə bilməzdi. Düzdür, o büdrədi. Lakin onun düşdüyü vəziyyət
    yalnız İsanı sədaqətlə sevən insanın başına gələ bilərdi.</p>
  <p>3. Biz Peterin dirçəldiyini xatırlamalıyıq. Onun üçün asan olmadı.
    Onun büdrəməsi xəbəri sürətlə yayıldı, çünki insanlar qonşusunun pis
    gününə sevinirlər. Rəvayətə görə, insanlar Peterin rüsvayçılığını üzünə
    vurmaqdan ötrü onun yanından keçəndə xoruz kimi banlayırdılar. Lakin
    Peter ayağa qalxmaq üçün cəsarət və qətiyyətə malik idi. O yıxılsa da,
    sonradan yüksəlməyi bacardı.</p>
  <p>Əsl Peter yuxarı otaqda sədaqətini bəyan etdi. Əsl Peter bağda ay
    işığında qılıncını çəkdi. Əsl Peter İsanın ardınca getdi, çünki Onun tək
    harasa getməsinə izin verməzdi. Təzyiq altında sınan və Rəbbini inkar
    edən Peter — <em>əsl</em> Peter deyildi.</p>
  <p><em>İsanın gördüyü də məhz bu idi</em>. İsanın ən böyük cəhəti
    ondadır ki, O, zahiri zəifliklərin və uğursuzluqların altında duran əsl
    insanı görə bilir. O bizi başa düşür. Nə etməyimizdən asılı olmayaraq,
    bizi sevir. Çünki bizi necə olduğumuza görə deyil, kim ola biləcəyimizə
    görə sevir. İsanın bağışlayan məhəbbəti o qədər böyükdür ki, O bizim əsl
    şəxsiyyətimizi və mahiyyətimizi görür. O bizim sədaqətimizi yox, Onun
    yanında qalmağımızı görür; günaha məğlub olmağımızı yox, məğlubiyyətdə
    belə yaxşılığa can atmağımızı görür.</p>
  <p><strong>19-24</strong></p>
  <p><em>Yəhyanın müjdəsi 18:19-24</em>-dəki şərhə <em>18:12-14</em>-də
    baxın.</p>
  <p><strong>25-27</strong></p>
  <p><em>Yəhyanın müjdəsi 18:25-26</em>-dakı şərhə <em>18:15-18</em>-də
    baxın.</p>
  <p><strong>28-40</strong></p>
  <p><em>Yəhyanın müjdəsi 18:28-40</em>-dakı şərhə növbəti hissədə
    baxın.</p>
</blockquote>
