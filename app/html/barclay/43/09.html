<h1>9-cu fəsil</h1>
<blockquote>
  <p><strong>1-5</strong></p>
</blockquote>
<h2 id="kor-olmuş-gözlər-üçün-işiq-yəhya-91-5">KOR OLMUŞ GÖZLƏR ÜÇÜN
  İŞIQ (Yəhya 9:1-5)</h2>
<blockquote>
  <p>Bu, Müjdələrdə bəhs edilən yeganə möcüzədir ki, xəstə insanın
    anadangəlmə xəstə olduğu qeyd edilir. Həvarilərin işləri kitabında
    anadangəlmə xəstələr barədə iki dəfə danışılır: biri Məbədin Gözəl adlı
    qapısına gətirilən, ayaqları anadangəlmə şikəst olan bir kişi haqqında
    (<em>Həvarilərin işləri 3:2</em>), digəri Listrada ayaqlarından şikəst
    olan başqa kişi haqqında (<em>Həvarilərin işləri 14:8)</em>. Amma
    Müjdələrdə bu, yeganə haldır ki, anadangəlmə xəstə barədə qeyd olunur.
    Görünür, həmin adamı hamı tanıyırdı, çünki şagirdlər onun haqqında hər
    şeyi yaxşı bilirdi. Onu görəndə, şagirdlər fürsətdən istifadə edərək,
    yəhudiləri qədim zamanlardan narahat edən və bu gün də bir çoxlarını
    maraqlandıran sualla İsaya müraciət etdilər. Yəhudilər iztirabı günahla
    əlaqələndirirdilər. Onlar düşünürdülər ki, harada əzab varsa, demək,
    orada kökdə günah var. Buna görə şagirdlər İsadan soruşdular: «Rabbi,
    kim günah etdi ki, bu adam kor doğuldu: özü, yoxsa ata-anası?» Əgər bu
    adam kor doğulubsa, axı onun korluğu günahının nəticəsi necə ola bilər?
    Yəhudi ilahiyyatçıları bu suala iki cür cavab verirdilər.</p>
  <p>1. Bəzi ilahiyyatçıların insanın ana bətnində olarkən, günahkar
    olmasına dair qəribə təsəvvürü var idi. Onlar, sözün əsl mənasında,
    inanırdılar ki, insan ana bətnində olanda belə günah işlədə bilər.
    Antoni ilə ravvin Yəhuda Patriarx arasındakı xəyali söhbətdə Atoni guya
    Yəhudadan soruşur: «Pislik insanın ürəyində nə vaxt öz izini qoyur — döl
    ana bətnində formalaşanda, yoxsa insan doğulanda?» Ravvin əvvəlcə «döl
    ana bətnində formalaşanda» deyə cavab verdi. Antoni buna etiraz etdi və
    öz arqumentlərini irəli sürüb Yəhudanı inandırdı. Yəhuda etiraf etməli
    oldu ki, doğrudan da, əgər insanın ürəyində pislik dölün formalaşma
    dövründə başlayırsa, onda uşaq ana bətnində çox çırpınardı və çölə
    çıxardı. Yəhuda bu fikri təsdiqləmək üçün Kəlamdan bir yer tapdı —
    <em>Yaradılış kitabı 4:7</em>. Orada deyilir: «...günah qapının ağzında
    durub». Yəhuda belə izah etdi ki, günah insanı ana bətnində, doğulduğu
    anda gözləyə bilər. Həmin mübahisə onu göstərir ki, ana bətnində günahın
    işlədib-işlədilməməsi ideyası o dövrdə yaxşı məlum idi.
  </p>
  <p>2. İsa Məsihin dövründə yəhudilər insan ruhunun əzəldən mövcud
    olduğuna inanırdılar. Onlar bu fikri Platondan və yunanlardan
    mənimsəmişdilər. Onlar inanırdılar ki, bütün ruhlar dünya yaranmazdan
    əvvəl Eden bağında və ya göyün yeddinci qatında, ya da bədənə
    yerləşdirmələrini gözlədikləri müəyyən bir yerdə mövcud olub. Yunanlar
    inanırdılar ki, insan ruhu əslində xeyirxahdır, o, bədənə girdiyi vaxt
    murdarlanır. Ancaq elə yəhudi qrupları da var idi ki, onlar insan
    ruhunun əzəldən yaxşı və pis olduğuna inanırdı. «Hikmət kitabı»nın
    müəllifi deyir: «Mən təbiətcə yaxşı uşaq idim və mənim payıma yaxşı ruh
    düşdü» (<em>Hikmət 8:19</em>). İsa Məsihin dövründə bəzi yəhudilər
    inanırdılar ki, insanın xəstəliyi, hətta anadangəlmə olsa belə, onun
    dünyaya gəlməzdən əvvəl işlətdiyi günaha görə ola bilər. Bizim üçün bu
    fikir qəribə, hətta fantastik görünür. Lakin bu fikrin əsasında günaha
    yoluxmuş kainat ideyası dayanır.</p>
  <p>Kor olmuş adamın xəstəliyinin ikinci mümkün səbəbi valideynlərinin
    günahı ola bilər. Uşaqların valideynlərinin günahının cəzasını çəkmə
    fikri bütün Əhdi-Ətiq boyu rast gəlinir. «Çünki Mən, sənin Allahın Rəbb,
    qısqanc Allaham. Mənə nifrət edən ataların cəzasını üç-dörd nəslə qədər
    övladlarına çəkdirərəm» (<em>Çıxış 20:5, 34:7, Saylar 14:18</em>).
    Məzmurçu pis adam haqqında deyir: «Ata-babasının təqsiri Rəbbin
    hüzurunda yaddan çıxmasın, anasının günahı heç zaman yuyulmasın!»
    (<em>Zəbur 109:14</em>) Yeşaya peyğəmbər vasitəsilə Allah insanların və
    «atalarının təqsirlərindən» danışır, sonra əlavə edir: «Mən əvvəlki
    əməllərini ölçüb onların əvəzini onlara çəkdirəcəyəm» (<em>Yeşaya
      65:6-7</em>). Əhdi-Ətiqdəki əsas fikirlərdən biri odur ki, valideynlərin
    günahları həmişə uşaqlara təsir edir. Qoy heç kim unutmasın ki, heç bir
    insan özü üçün yaşamır və özü üçün ölmür. İnsan günah işlədəndə, sonu
    olmayan nəticələr zəncirini hərəkətə gətirir.</p>
</blockquote>
<h2 id="kor-olmuş-gözlər-üçün-işiq-yəhya-91-5-ardı">KOR OLMUŞ GÖZLƏR
  ÜÇÜN İŞIQ (Yəhya 9:1-5 (ardı))</h2>
<blockquote>
  <p>Bu hissədə iki böyük və əbədi prinsip var.</p>
  <p>1. Burada İsa iztirab və günah arasındakı əlaqəni göstərməyə və ya
    izah etməyə çalışmır. O deyir ki, bu adamın xəstəliyi Allahın işləri
    onun həyatında görünsün deyə əmələ gəlib. Bunu iki mənada başa düşmək
    olar:</p>
  <p>a) Yəhyanın Müjdəsinə görə, möcüzələr həmişə Allahın izzətinin və
    qüdrətinin əlamətidir. Digər müjdəçilər isə başqa fikirdədirlər. Onlara
    görə, möcüzələr İsanın insanlara göstərdiyi mərhəmətinin təzahürüdür.
    Məsələn, İsa izdihamı görüb onlara rəhmi gəldi. Çünki onlar çobansız
    qoyunlara bənzəyirdi (<em>Mark 6:34</em>). Cüzam xəstəliyinə tutulan
    adam paklanmaq üçün İsanın yanına gələndə, İsanın ona rəhmi gəldi
    (<em>Mark 1:41</em>). Məhz bu baxımdan deyilir ki, dördüncü Müjdə
    digərlərindən fərqlənir. Düzdür, burada heç bir ziddiyyət yoxdur.
    Bunlar, sadəcə olaraq, eyni hadisəyə iki fərqli baxışdır. Hər ikisi də
    ali həqiqətə əsaslanır: Allahın izzəti mərhəmət göstərməkdə izhar olunur
    və O Öz izzətini mərhəmətdə göstərdiyi qədər başqa heç bir şeydə
    göstərmir.</p>
  <p>2. Amma başqa bir məna da var ki, insanın iztirabı Allahın işləri
    onun həyatında görünməsi üçündür. Xəstəliklər, kədər, bədən zəifliyi,
    məyusluq, itki həmişə İlahi lütfünün təcəssümü üçün gözəl imkandır.</p>
  <p>Birincisi, bütün bunlar iztirab çəkən adama Allahın qüdrətini izhar
    etməyə imkan verir. İmansız adamın başına bəla gələndə, o, bəlanın yükü
    altında əzilə bilər. Lakin Allahla yaşayan və Onunla bir yol gedənin
    başına bəla gələndə, bədbəxtlik onda güc, səbir, nəciblik oyadır və
    bütün bunlar vasitəsilə Allah Özünü göstərir. Ölüm ayağında olan və ağır
    xəstəlikdən əzab çəkən bir məsihçi haqqında hekayə var. Ölməzdən əvvəl
    o, «Gəlin və məsihçinin necə öldüyünü görün» deyərək yaxınlarını
    çağırmasını xahiş etdi. Həyat bizə ağır zərbə vuranda bizim dünyaya
    məsihçinin necə yaşadığını və lazım gələrsə, necə öldüyünü göstərmək
    imkanımız olur. İstənilən iztirab — həyatımızda Allahın izzətini
    göstərmək üçün bir imkandır.</p>
  <p>İkincisi, əziyyət çəkənlərə və ya sıxıntı içində olanlara kömək
    etməklə biz başqalarına Allahın izzətini göstərə bilərik. Bir dəfə Frank
    Laubah maraqlı bir fikir ifadə etdi: «Yol olan Məsih bizim daxilimizdə
    yaşayanda «biz Yolun bir hissəsinə çevrilirik. Allahın yolu bizim
    daxilimizdən keçir»«. Biz özümüzü çətinliyə düşən, kədər içində olan və
    ya xəstəlikdən əziyyət çəkən adamlara kömək etmək üçün həsr edəndə,
    Allah bizdən Öz övladlarının həyatına yardım əlini uzadan bir yol kimi
    istifadə edir. Ehtiyacı olana kömək etmək — Allahın izzətini göstərmək
    deməkdir. Çünki bu Onun necə olduğunu göstərir.</p>
  <p>Daha sonra İsa deyir: O və Onun davamçıları nə qədər ki gündüzdür,
    yaxşılıq etməlidirlər. Allah insana gündüzü işləmək, gecəni isə
    istirahət etmək üçün verib. Gün başa çatır və iş görmək vaxtı bitir. İsa
    Allahın işlərini görməyə tələsməli idi, çünki Onun günü bitmək üzrə idi
    və Çarmıx gecəsi yaxınlaşırdı. Ancaq bu həqiqət hər bir insan üçün
    doğrudur. Bizim hər birimizə müəyyən bir vaxt verilib və etməli
    olduğumuz bütün işlər həmin zaman çərçivəsində edilməlidir. Qlazqo
    şəhərində üzərində «Vaxt bitməmiş vaxt barədə düşün» yazılmış günəş
    saatı var. Biz nəyisə sonraya saxlaya bilmərik, çünki sonra gəlməyə
    bilər. Məsihçinin vəzifəsi — ona verilən vaxtdan istifadə etməkdir. Heç
    kim Allaha və qonşusuna xidmət üçün nə qədər vaxtının olduğunu bilmir.
    Görülməli işləri etmək üçün artıq gec olduğunu anlamaqdan daha faciəli
    heç nə yoxdur. Hər şeyin gec olduğunun kədəri dəhşətlidir.</p>
  <p>Lakin bizim əldən verə biləcəyimiz başqa bir imkan da var. İsa dedi:
    «Dünyada olduğum müddətdə dünyanın nuru Mənəm». İsa bu sözləri deməklə
    Onun həyatının və xidmətinin vaxtının məhdud olduğunu nəzərdə tutmurdu.
    O demək istəyirdi ki, Onu qəbul etmək imkanımız məhduddur. Hər bir
    insana İsa Məsihi Rəbb və Xilaskar kimi qəbul etmək imkanı verilir. Əgər
    bu imkan əldən verilərsə, bir daha olmaya bilər. E.D.Starbukun «Dinin
    fəlsəfəsi» adlı kitabında Allaha tərəf dönməyin, adətən, hansı yaşda baş
    verdiyinə dair maraqlı müşahidələr var. Bu, erkən yaşda — yeddi və ya
    səkkiz yaşda baş verə bilər, çox vaxt on və on bir yaşda baş verir,
    sonra istək on altı yaşa qədər kəskin şəkildə artır, lakin iyirmi yaşa
    qədər qəfil azalır. Otuz yaşdan sonra isə bu, nadir hallarda baş verir.
    Allah həmişə bizə deyir: «Mənə tərəf dönməyin vaxtı indidir». Ona görə
    yox ki, Məsihin gücü zəifləyir və ya Onun işığı azalır. Ona görə ki,
    həyatda ən böyük qərarı təxirə saldıqca, tədricən bu qərardan
    uzaqlaşırıq. Gündüz ikən və gecə düşməzdən əvvəl işləmək və qərarlar
    vermək lazımdır.</p>
  <p><strong>6-12</strong></p>
</blockquote>
<h2 id="möcüzənin-baş-verməsi-yəhya-96-12">MÖCÜZƏNİN BAŞ VERMƏSİ (Yəhya
  9:6-12)</h2>
<blockquote>
  <p>Bu, İsanın şəfa vermək üçün tüpürcəkdən istifadə etdiyi iki möcüzədən
    biridir. İkinci möcüzə kar və pəltək adamda baş vermişdi (<em>Mark
      7:33</em>). Tüpürcəkdən istifadə etmək bizə qəribə, xoşagəlməz və
    qeyri-gigiyenik görünür. Lakin o dövrdə bu üsul çox yayılmışdı.
    Tüpürcək, xüsusən də görkəmli bir insanın tüpürcəyi şəfaverici
    sayılırdı. Tasit deyir ki, Vespasian İsgəndəriyyəyə səfər edəndə, onun
    yanına iki adam gəldi: birinin gözü, digərinin əli xəstə idi. Onlar
    Vespasiana tanrılarının məsləhəti ilə onun yanına gəldiyini söylədilər.
    Gözü xəstə olan adam Vespasiandan xahiş etdi ki, gözlərini tüpürcəklə
    nəmləndirsin, əli xəstə adam isə ayağı ilə əlini tapdalasın. Vespasian
    əvvəlcə onların xahişlərini yerinə yetirməyə razı olmadı, amma sonda
    yola gəldi, istədiklərini etməyə razı oldu. «Əl dərhal sağaldı, kor isə
    yenidən görməyə başladı. Həmin hadisədə iştirak edənlər bu iki faktı bu
    günədək təsdiqləyir» (Tasit «Tarixlər» 4:81).</p>
  <p>O dövrə görə elmi məlumat hesab olunan və bu məlumatları toplayan
    romalı Plininin tüpürcəkdən istifadə ilə bağlı bütöv bir fəsli var. O
    deyir ki, bu, ilan sancmasına qarşı ən güclü profilaktik tədbirdir.
    Eləcə karsinoma (bədxassəli şiş) və boyun əzələlərinin zədələnməsi
    tüpürcəklə sağala bilər. Tüpürcək həm də «gözdəymədən» qurtulmaq üçün
    faydalı bir vasitə hesab olunurdu. Persi yazır ki, tanrılardan qorxan və
    «gözdəymə»ni qaytaran bir xala və ya nənə uşağı beşikdən qaldırıb, orta
    barmağı ilə «alnını və dodaqlarını tüpürcəkləyirdi». Tüpürcəkdən
    istifadə qədim dövrdə adi hal idi. Biz bu gün də barmağımızı yandıranda,
    instinktiv olaraq ağzımıza qoyuruq. Çoxları isə inanır ki, ziyilləri
    oruc tutulan zaman tüpürcəklə sağaltmaq olar.</p>
  <p>Məsələ bundadır ki, İsa Öz dövrünün üsul və adətlərindən istifadə
    edirdi. O, müdrik bir həkim kimi xəstənin etibarını qazanmağa çalışırdı.
    İsa bunu tüpürcəyinin gücünə inandığı üçün etmədi. O, xəstənin həkimdən
    gözləntilərini qarşılamaq və xəstədə iman yaratmaq istədiyi üçün belə
    etdi. Axı bu gün də istənilən üsulla müalicənin müvəffəqiyyəti dərmandan
    asılı olduğu kimi, xəstənin ona olan inamından da eyni dərəcədə
    asılıdır.</p>
  <p>İsa tüpürcəkdən palçıq düzəldib kor adamın gözlərinə sürtükdən sonra
    onu Şiloah hovuzuna göndərdi. Həmin hovuz Yerusəlimin abidələrindən biri
    idi. Bu, qədim dövrün tikinti sənətinin nailiyyətlərindən biri
    sayılırdı. Mühasirə zamanı Yerusəlimin su təchizatı həmişə etibarsız
    olub. Əsasən Qidron vadisində yerləşən Qız bulağı və ya Geon (İbranicə
    Gixon) bulağından doldurulurdu. Oraya otuz üç daş pilləli bir pilləkən
    enirdi. Camaat aşağı düşüb daş hovuzdan su çəkirdi. Hovuz tamamilə açıq
    idi və mühasirə halında asanlıqla zəbt oluna bilərdi. Bunun nəticəsi isə
    şəhər üçün fəlakətli ola bilərdi. Padşah Xizqiya Sanxerivin İsrailə
    hücum edib, onu ələ keçirməyi planlaşdırdığını biləndə, qayadan su
    kəmərini kəsib şəhəri mənbəyə birləşdirmək qərarına gəldi
    (<em>2Salnamələr 32:2-8; Yeşaya 22:9-11; 2Padşahlar 20:20</em>). Əgər
    inşaatçılar dağı düzünə yarsaydılar, boru kəmərinin uzunluğu 335 metr
    olardı. Lakin onlar qayadakı təbii çatları izləyərək və ya müqəddəs
    yerlərdən yan keçərək qayanı ziqzaq şəklində yardılar, beləcə tunelin
    uzunluğu 533 metrə çatdı. Bəzi yerlərdə tunelin eni yetmiş santimetrdən
    çox deyildi, hündürlüyü isə orta hesabla iki metrə qədər idi.
    İnşaatçılar ortada görüşmək üçün işə hər iki başdan başladılar. Bu da o
    dövrün tikinti sənayesində heyrətamiz bir nailiyyət idi.</p>
  <p>1880-ci ildə həmin tikintinin başa çatması haqqında üzərində yazı
    olan xatirə lövhəsi aşkar edilmişdir. Lövhəni nohurda çimən iki oğlan
    təsadüfən tapmışdı. Lövhədə belə yazılmışdı: «İş tamamlandı. İşçilər o
    biri başdakı yoldaşlarına çatmaq üçün külüngləri ilə qayanı oyanda və
    bir-biri ilə görüşməkdən ötrü cəmi üç qulac qalanda, hər iki tərəf qarşı
    tərəfdən onlara qışqıran səsləri eşitdi. Çünki sağ tərəfdə qayada çat
    var idi. Tunelin qazılmasının sonuncu günündə daşyonanlar əks tərəfdə öz
    yoldaşlarını görmək üçün sonuncu dəfə zərbə endirdilər. Budur, su
    tuneldən min iki yüz qulacadək axdı, daşyonanların başları üstündəki
    divarın hündürlüyü isə yüz qulac idi».</p>
  <p>Şiloah hovuzu Qız Bulağının (Geon) şəhərə axdığı yer idi. Bu, doqquz
    metr ölçüsündə balaca göl idi. Məhz buradan həmin su hövzəsi
    «göndərilmiş» mənasını verən Şiloah adını almışdır: içindəki su kəmər
    vasitəsilə şəhərə ötürülürdü.</p>
  <p>İsa kor olan adamı hovuzda yuyunmağa göndərdi. O, yuyundu və gözləri
    açıldı. Şəfa tapandan sonra o, xalqı heç cürə inandıra bilmirdi ki,
    həqiqətən, onunla möcüzə baş verib. Lakin o, İsanın göstərdiyi möcüzəni
    səbatla müdafiə edirdi. İsa hələ də imansızlar üçün inanılmaz kimi
    görünən işlər görür.</p>
  <p><strong>13-16</strong></p>
</blockquote>
<h2 id="qabaqcadan-yaranmiş-yanliş-fikir-və-etiqad-yəhya-913-16">QABAQCADAN
  YARANMIŞ YANLIŞ FİKİR VƏ ETİQAD (Yəhya 9:13-16)</h2>
<blockquote>
  <p>Fariseylər narazılıq etməyə başlayır. İsa tüpürcəkdən palçıq
    düzəldib, Şənbə günü kor adamı sağaltdı. İsa Şənbə gününü pozdu və
    fariseylər Onu çox şeydə ittiham etməyə hazır idilər.</p>
  <p>1. Tüpürcəkdən palçıq düzəldən İsa, Şənbə günü «işləməkdə» günahkar
    bilindi, çünki ən sadə işlər belə Şənbə günü iş sayılırdı. Məsələn,
    Şənbə günü qadağa olunan bəzi işlər:</p>
  <p>«Bir qaba yağ tökmək və onu çırağın yanına qoyub fitili yağa batırmaq
    olmaz!»</p>
  <p>«Şənbə günü altı mıxlı səndəl geyinmək olmaz!» (Mıxlar yük sayılırdı,
    Şənbə günü isə yük daşımağa icazə verilmirdi.)</p>
  <p>«Şənbə günü dırnaq tutmaq, başdan və ya saqqaldan bir tük belə
    qoparmaq olmaz!»</p>
  <p>Görünür, belə sərt qanuna əsasən, tüpürcəkdən palçıq hazırlamaq
    Şənbəni pozan əmək sayılırdı.</p>
  <p>2. Şənbə günü şəfa vermək qadağan edilirdi. Tibbi yardım yalnız
    həddindən artıq ağır vəziyyətdə olan şəxsə göstərilə bilərdi. Ancaq o
    halda da xəstənin vəziyyətini yüngülləşdirmək deyil, pisləşməsin deyə
    yardım göstərmək olardı. Məsələn, dişi ağrıyan adama dişlərin arasından
    ağrıkəsicini sormaq qadağan edilirdi. Yerindən çıxmış oynaqları da
    yerinə salmaq qadağan idi.</p>
  <p>«Əgər kiminsə qolu və ya ayağı yerindən çıxıbsa, üzərinə soyuq su
    tökmək olmaz!»</p>
  <p>Aydındır məsələdir ki, anadangəlmə kor adamın vəziyyəti təhlükədə
    deyildi, buna görə İsa onu sağaltmaqla Şənbə gününü pozdu.</p>
  <p>3. Tüpürcəkdən istifadə etmək qaydası də açıq şəkildə izah
    edilirdi:</p>
  <p>«Tüpürcəyə gəlincə, onu göz qapaqlarında istifadə etmək
    haramdır».</p>
  <p>Fariseylər bizim dövrdə də onlar kimi dinə etiqad etməyən hər kəsi
    məhkum edən adamlar kimi idilər. Onlar elə düşünürdülər ki, Allaha
    yalnız onlar kimi xidmət etmək lazımdır. Ancaq aralarında eyni zamanda
    həm günahkar olduğunu, həm də İsanın etdiklərini heç kimin edə
    bilməyəcəyini düşünənlər də var idi.</p>
  <p>Onlar şəfa tapan adamı yanına gətizdirdilər və onu sorğu-sual
    etdilər. İsa haqqında nə düşündüyünü soruşanda o, tərəddüd etmədən
    İsanın peyğəmbər olduğunu söylədi. Əhdi-Ətiq dövründə peyğəmbər
    göstərdiyi əlamətlər və möcüzələrlə tanınırdı. Məsələn, Musa peyğəmbər
    fironun qarşısında möcüzələr göstərməklə Allahın elçisi olduğunu sübut
    etdi (<em>Çıxış 4:1-17</em>). İlyas peyğəmbər Baal peyğəmbərlərinin edə
    bilmədiyi işləri edəndə, həqiqi Allahın peyğəmbəri olduğunu sübut etdi
    (<em>1Padşahlar 18</em>). Şübhəsiz ki, bu adam İsanı peyğəmbər
    adlandırmağa cürət etməzdən əvvəl bu hadisələri xatırlamışdı.</p>
  <p>Bu adam cəsarətli idi. O, fariseylərin İsa haqqında nə düşündüklərini
    yaxşı bilirdi. O bilirdi ki, əgər İsanın tərəfini tutsa, sinaqoqdan
    qovulacaq. Amma öz fikrini bildirdi və fikrindən dönmədi. Sanki deyirdi:
    «Mən Ona iman etməyə və Onu müdafiə etməyə borcluyam, çünki O mənim üçün
    çox şey edib». Bizim üçün həmin adam yaxşı nümunə ola bilər.</p>
  <p><strong>17-34</strong></p>
</blockquote>
<h2 id="fariseylərə-itaətsizlik-yəhya-917-34">FARİSEYLƏRƏ İTAƏTSİZLİK
  (Yəhya 9:17-34)</h2>
<blockquote>
  <p>Bütün İncildə personajların buradakı qədər parlaq təsviri yoxdur.
    Həvari Yəhya mahircəsinə aydın cizgilərlə hadisənin bütün
    iştirakçılarını gözümüzün qabağında canlandırır.</p>
  <p>1. Birinci heyət — kor adamdır. O, fariseylərin ondan əl
    çəkmədiklərinə görə qıcıqlanmağa başlayır. «O Adam haqqında nə
    istəyirsiniz deyin, — deyə o, sanki bəyan etdi, — Onun barəsində heç nə
    bilmirəm. Bir şeyi bilirəm ki, əvvəl kor idim, O isə mənim gözlərimi
    açdı». Bu, çoxlarının İsa haqqında düşündüklərini sözlə və ya teoloji
    dildə ifadə edə bilmədiyi, lakin İsanın onların qəlbində nə etdiyində
    dair şəhadət edən sadə məsihçi təcrübəsidir. İnsan hətta ağlı ilə
    anlamayanda belə, ürəyi ilə hiss edə bilər. İsanı sevmək Onun haqqında
    gözəl danışmaqdan daha yaxşıdır.</p>
  <p>2. Anadangəlmə kor olan adamın valideynləri də orada idi. Çox güman,
    onlar fariseylərlə yaxşı münasibətdə deyildilər, lakin onlardan
    qorxurdular. Fariseylərin əllərində güclü bir silah var idi — sinaqoqdan
    qovmaq silahı. İnsan sinaqoqdan qovulandan sonra Allahın xalqı ilə
    ünsiyyətdən məhrum edilirdi. Kəlamda biz oxuyuruq ki, hakimiyyətə
    itaətsizlik göstərən adamın «başçıların və ağsaqqalların məsləhətinə
    görə ... bütün əmlakı müsadirə ediləcək və özü də sürgündən qayıdan
    camaatın içərisindən çıxarılacaq» (<em>Ezra 10:8</em>). İsa xəbərdarlıq
    etdi ki, Bəşər Oğluna görə insanlar bizə nifrət edəcək, bizi cəmiyyətdən
    qovub təhqir edəcək, adımızı bədnam edəcək (<em>Luka 6:22</em>). O dedi:
    «Sizi sinaqoqlardan qovacaqlar» (<em>Yəhya 16:2</em>). Yerusəlimdə bir
    çox rəhbərlər İsaya iman edirdilər, lakin «sinaqoqdan qovulmasınlar
    deyə» bunu açıq etiraf etməkdən qorxurdular (<em>Yəhya 12:42</em>).</p>
  <p>İki növ qovulma var idi. <em>Haram</em> deyilən lənət var idi. Belə
    hallarda insan ictimaiyyətin gözü qarşısında lənətlənirdi, Allahdan və
    insanlardan ayrı düşürdü. Bundan sonra belə adam sinaqoqdan ömürlük
    xaric edilirdi. Müvəqqəti qovulma hökmü də var idi. Bu da bir ay və ya
    müəyyən müddət davam edirdi. Ən pisi o idi ki, belə hallarda yəhudi
    özünü təkcə cəmiyyətdən deyil, Allahdan da uzaq düşdüyünü hesab edirdi.
    Buna görə də şəfa tapan oğlanın valideynləri ehtiyatla dedilər ki,
    oğulları yetkin yaşdadır və özü cavab verə bilər. Fariseylər İsaya qarşı
    o qədər qəzəbli idilər ki, onlar ruhanilərin bəzən əl atdığı ən pis şeyə
    — öz məqsədlərinə çatmaq üçün ruhani prosedurlardan istifadə etməyə
    hazır idilər.</p>
  <p>3. Orada fariseylər var idi. Onlar bu adamın kor olduğuna
    inanmırdılar, yəni bu möcüzənin saxta olmasından şübhələnirdilər. Qanun
    öz məqsədlərinə çatmaqdan ötrü yalançı peyğəmbərlərin saxta möcüzələr
    göstərə biləcəyini təsdiq edir. <em>Qanunun təkrarı 13:1-5</em>
    insanları yalançı allahların ardınca aparmaq üçün saxta əlamətlər
    göstərən yalançı peyğəmbərlər barədə xəbərdarlıq edir. Bu səbəbdən
    fariseylər şübhələnməyə və şəfa tapan adamı qorxutmağa başladılar:
    «Allahın izzəti naminə doğru söylə. Biz bu Adamın günahkar olduğunu
    bilirik». «Allahın izzəti naminə» ifadəsi sorğu-sual zamanı işlədilən
    ifadə idi. Həm də bu ifadə «Allahın qarşısında və Allah naminə doğru
    danış» mənasını verirdi. Akan İsraili bəlaya düçar edən günah işlədəndə,
    Yeşua ona dedi: «Oğlum, buyur, İsrailin Allahı Rəbbi izzətləndir və Onun
    önündə etiraf et. Nə etmisən? İndi mənə bildir, məndən gizlətmə»
    (<em>Yeşua 7:19</em>).</p>
  <p>Onlar şəfa tapan adamın dəlillərinə müqavimət göstərə bilmədiyinə
    görə qıcıqlanırdılar «İsa heyrətamiz möcüzə etdi, Onun bunu edə bilməsi
    göstərir ki, Allah Onu eşidir». Allahın günahkar insanı eşitməməsi
    Əhdi-Ətiqin əsas fikirlərindən biri idi. Əyyub ikiüzlülərdən danışaraq
    deyir: «Dara düşəndə fəryadını Allah eşidəcəkmi?» (<em>Əyyub 27:9</em>)
    Məzmurçu deyir: «Mən qəlbimdə təqsirə yer versəydim, Xudavənd məni
    eşitməzdi» (<em>Zəbur 66:18</em>). Allah Yeşaya peyğəmbər vasitəsilə
    günahkar xalqa belə deyir: «Siz əl açıb Mənə yalvaranda göz yumacağam.
    Nə qədər çox dua etsəniz də, yenə qulaq asmayacağam. Əlləriniz qanla
    doludur...» (<em>Yeşaya 1:15</em>). Yezekel peyğəmbər üsyankar xalq
    haqqında deyir: «...Məni ucadan çağırsalar da, onlara qulaq asmayacağam»
    (<em>Yezekel 8:18</em>). «Rəbbin üzü şər iş görənlərə qarşıdır, yer
    üzündə onlardan nişanə qoymayacaq» (<em>Zəbur 34:16</em>). «Ondan
    qorxanları murada çatdırar, fəryadlarına qulaq asıb onları qurtarar»
    (<em>Zəbur 145:19</em>). «Rəbb şər adamdan gen dayanar, saleh insanların
    duasına qulaq asar» (<em>Süleymanın məsəlləri 15:29</em>).</p>
  <p>Şəfa tapan kor adam fariseylərə onların cavab verə bilmədiyi bir
    arqument təqdim etdi. Görün, onlar buna necə reaksiya verdilər: ona
    məzəmmət yağdırdılar. Sonra təhqirə keçib, ona günah içində doğulduğunu
    söylədilər. Yəni ana bətnində olarkən günahkar olmasında ittiham
    etdilər. Bu da kömək etməyəndə, hədə-qorxu gələrək onu qovdular.</p>
  <p>Bizim də insanlarla tez-tez fikir ayrılığımız olur, bu, problem
    deyil. Amma söhbət tənbehə, təhqirə, hədəyə gəlib çatanda və əsas
    mübahisəyə çevriləndə, bu, artıq mübahisə deyil, qəddarlıqda rəqabətdir.
    Əgər mübahisəyə girib əsəbiləşməyə, təhqir etməyə və hədə-qorxu gəlməyə
    başlayırıqsa, bu o deməkdir ki, mövqeyimiz çox zəifdir.</p>
  <p><strong>35-41</strong></p>
</blockquote>
<h2 id="vəhy-və-hökm-yəhya-935-41">VƏHY VƏ HÖKM (Yəhya 9:35-41)</h2>
<blockquote>
  <p>Bu hissə iki böyük ruhani həqiqətlə başlayır.</p>
  <p>1. İsa şəfa tapan adamı axtarırdı. İoan Zlatoust (Hrizostom) bu
    hadisə haqqında belə deyir: «Yəhudilər onu Məbəddən qovdular, lakin
    Məbədin Ağası onu tapdı». Əgər hansısa məsihçinin şəhadəti onu
    yaxınlarından ayırırsa, bu şəhadət onu İsa Məsihə yaxınlaşdırır. İsa
    sadiq olana həmişə sadiqdir.</p>
  <p>2. Bu adama İsanın Allahın Oğlu olması vəhyi verildi. Sədaqət həmişə
    vəhylərə yol açır. Rəbb Ona hamıdan çox sadiq olanlara Özünü daha çox
    açır. Sədaqət insanlar tərəfindən təqiblə nəticələnə bilər, lakin onun
    mükafatı Məsihə daha yaxın olmaq və Onun ecazkar təbiətini daha çox dərk
    etməkdir.</p>
  <p>Yəhya bu hekayəni iki fikirlə bitirir.</p>
  <p>1. İsa bu dünyaya mühakimə etmək üçün gəldi. İnsan hər dəfə İsa ilə
    qarşılaşanda, istər-istəməz özünə hökm çıxarır. Əgər o, İsada Onun
    ardınca getməyə, Ona heyran olmağa və Onu sevməyə layiq heç nə görmürsə,
    onda özünü mühakimə etmiş olur. Əgər İsada Ona heyran olmağa, Onun
    çağırışına cavab verməyə, Ona can atmağa layiq nəsə görürsə, deməli, o,
    Allaha gedən yoldadır. Öz korluğunu dərk edən, daha yaxşı görmək və daha
    çox bilmək istəyən şəxsin İsanın toxunuşu ilə gözləri açıla bilər. İsa
    getdikcə ona ən dərin həqiqətləri açacaq. Amma hər şeyi bildiyini zənn
    edən, kor olduğunu anlamayan insan, həqiqətən də, kor və ümidsizdir.
    Yalnız zəifliklərinin fərqində olanlar güclü ola bilər. Yalnız öz
    korluğunu dərk edənlərin gözləri açıla bilər. Yalnız günahını dərk edən
    insan bağışlana bilər.</p>
  <p>2. İnsan nə qədər çox bilirsə — əgər həqiqəti görüb onu dərk etmirsə
    — bir o qədər mühakiməyə layiqdir. Əgər fariseylər cəhalət içində
    böyüsəydilər belə, bu da onları mühakimədən qurtarmayacaqdı. Çünki
    onların mühakiməsi özləri haqqında yüksək fikirdə olması, hər şeyi
    bildiklərini və gördüklərini söyləməsində idi. Buna baxmayaraq, Allahın
    Oğlu gələndə, Onu tanımadılar. «Məsuliyyət — imtiyazın ikinci tərəfidir»
    qanunu həyata həkk olunub.</p>
  <p><strong>GETDİKCƏ DAHA ÇOX (Yəhya 9)</strong></p>
  <p>Anadangəlmə kor insan haqqında bu gözəl fəsli bitirməzdən əvvəl, onu
    əvvəldən axıra qədər yenidən oxumaq yaxşı olardı.</p>
  <p>Əgər biz onu diqqətlə oxusaq görərik ki, kor adamın İsa ilə bağlı
    fikirlərində gözəl açıqlamalar izlənilir. Onun mülahizələri üç
    mərhələdən keçir və hər yeni mərhələ əvvəlkindən daha üstündür.</p>
  <p>1. O, İsanı <em>insan</em> adlandırmaqla başladı. «İsa deyilən Adam
    palçıq düzəldib gözlərimə sürtdü» (<em>9:11</em>). O, İsanın heyrətamiz
    insan olduğunu söylədi. O, heç vaxt İsanın ona etdiklərini edə biləcək
    kimsəyə rast gəlməmişdi. O, İsanı başqalarından üstün bir İnsan kimi
    düşünməklə başladı.</p>
  <p>Bəzən İsanın bir İnsan kimi böyüklüyü haqqında düşünmək yaxşı olar.
    Dünyada istənilən qəhrəman sırasında Ona birinci yer verməlidir.
    İstənilən məşhur tərcümeyi-hal kolleksiyasında Onun adı birinci
    olmalıdır. Dünyanın ən böyük ədəbiyyatının istənilən toplusunda Onun
    məsəlləri əks olunmalıdır.</p>
  <p>Şekspirin əsərində Mark Antoni Yuli Sezar haqqında belə deyir:</p>
  <p>O, sadə yaşayırdı,</p>
  <p>Onun heyəti elə qarışıq idi ki,</p>
  <p>Təbiət ayağa qalxıb bütün dünyaya</p>
  <p>«Əsl insan budur» deyə hayqıra bilərdi.</p>
  <p>Hər şeydən şübhələnmək olarsa, bir şeyə dəqiq şübhə yoxdur: İsa
    insanların ən yaxşısı idi.</p>
  <p>2. Sonra kor adam İsanı <em>peyğəmbər</em> adlandırır. İsa gözlərini
    açdıqdan sonra kor adamdan Onun haqqında nə düşündüyünü soruşanda, o, bu
    cavabı verdi: «O, peyğəmbərdir» (<em>9:17</em>). Peyğəmbər — Allahın
    kəlamlarını insanlara çatdıran şəxsdir. «Həqiqətən, Xudavənd Rəbb qulu
    olan peyğəmbərlərə Öz niyyətini açmadan heç nə etmir» (<em>Amos
      3:7</em>). Peyğəmbər Allaha yaxın olan şəxsdir və Onun düşüncələrini
    bilir. İsanın sözlərini oxuyanda biz «Nə gözəl peyğəmbərdir!» deməyə
    bilmərik. Əgər kimsə peyğəmbər adlanmağa layiq görülürdüsə, İsa onlardan
    ən böyüyü idi.</p>
  <p>3. Nəhayət, anadangəlmə kor insan İsanın <em>Allahın Oğlu</em>
    olduğunu dərk etdi. O gördü ki, Onu təsvir etmək üçün insani
    keyfiyyətləri bəs etmir. Deyilənə görə, günlərin bir günü Napoleon
    qonaqlıqda olarkən bir neçə skeptikin İsanın şəxsiyyəti haqqında
    söhbətini eşidir. Onlar deyirdilər ki, O, dahi insandır, amma insandan
    artıq deyil. «Cənablar, — deyə Napoleon söhbətə müdaxilə edir, — mən
    insanları yaxşı tanıyıram, amma İsa insandan daha artıq idi». İsanın
    heyrətamiz cəhəti odur ki, Onu daha çox tanıdıqca, gözümüzdə daha çox
    ucalır. Onun bizim anlayışımızdakı böyüklüyü getdikcə daha da artır.
    İnsanları yaxından tanıdıqca, zəifliklərini və çatışmazlıqlarını daha
    çox görürük. Lakin İsanı daha çox tanıdıqca, daha çox təəccüblənirik.
    Bu, təkcə yer üzündə deyil, həm də əbədiyyətədək davam edir.</p>
</blockquote>
