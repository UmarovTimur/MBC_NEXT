<h1>12-ci fəsil</h1>
<blockquote>
  <p><strong>1-8</strong></p>
</blockquote>
<h2 id="sevginin-israfi-yəhya-121-8">SEVGİNİN İSRAFI (Yəhya 12:1-8)</h2>
<blockquote>
  <p>Biz bilirik ki, bir çox ilahiyyatçılar Yəhyanın Müjdəsinin bəzi
    hissələrinin yerinin dəyişdirildiyini düşünürlər. Bəziləri burada da
    ayələrin yerinin səhv düşdüyünü ehtimal edirlər. Moffatın variantında
    ayələr belə ardıcıllıqla yenidən düzülüb: <em>12:19-29, 1-18, 30,
      31-42</em>. Biz Müqəddəs Kitabın Azərbaycan dilində qəbul edilmiş
    qaydaya uyğun variantını oxuyuruq. Lakin oxucu bu hissəni yuxarıda
    təklif olunan ardıcıllıqla oxumağa çalışsa, hadisələr arasındakı əlaqəni
    daha aydın görər.</p>
  <p>İsanın xidməti və həyatı sona yaxınlaşırdı. İsanın Pasxa bayramında
    Yerusəlimdə görünməsi həddindən artıq cəsarətli addım idi. Çünki artıq
    Onun həbsinə göstəriş verilmişdi, O da bundan xəbərdar idi (<em>Yəhya
      11:57</em>). Şəhərdə o qədər insan var idi ki, gecələmək üçün yer tapa
    bilmirdi. Şəhərdən kənarda olan, lakin kifayət qədər yaxın yerləşən
    Bet-Anya insanları qəbul etməli olan yerlərdən biri idi.</p>
  <p>İsa Bet-Anyaya gələndə Onun üçün şam yeməyi hazırlanmışdı. Görünür,
    bu, Marta, Məryəm və Lazarın evində baş vermişdi. Əks halda, süfrəni
    Marta açmazdı. Elə buradaca Məryəmin ürəyi Rəbbə məhəbbətlə dolub-daşdı.
    Onun yarım kiloya yaxın çox bahalı, ətirli yağı vardı. Müjdəçi Yəhya və
    Mark həmin ətirli yağı <em>pistikos</em> sifəti ilə qeyd edirlər
    (<em>Mark 14:3; Yəhya 12:3</em>). Qəribədir ki, heç kim bu sözün nə
    demək olduğunu dəqiq bilmir. Amma dörd ehtimal var. Bu söz sadiq və ya
    etibarlı mənasını verən <em>pistos</em> sifətindən yarana bilər, bu da
    «əsl» və ya «həqiqi» mənasını verir. Bu söz içmək mənasını verən
    <em>pinein</em> felindən yarana, buna görə də «maye» mənasını verə
    bilər. Bu söz sadəcə olaraq <em>pistikoslu ətirli yağ</em> kimi tərcümə
    edilən xüsusi bir ticarət adı, yəni bir növ brend ola bilər. Yaxud
    sadəcə <em>püstə yağı</em> mənasını verə bilər və onun xüsusi ekstraktı
    ola bilər. İstənilən halda, bu, çox bahalı yağ idi və Məryəm həmin yağla
    İsanın ayaqlarını məsh etdi. Yəhuda bu hərəkəti sərt şəkildə qınadı. O,
    bunu israfçılıq adlandırdı və dedi ki, bu yağ satılıb yoxsullara fayda
    verə bilərdi. İsa onu inandırmağa çalışdı ki, yoxsullara hər an kömək
    etmək olar. Lakin Ona indi yaxşılıq etmək üçün fürsət var, çünki
    tezliklə bu fürsət olmayacaq.
  </p>
  <p>Burada bir sıra obrazlar var. Onlara diqqət yetirək.</p>
  <p>1. Qarşımızda süfrədə xidmət edən Marta obrazı var. O, Rəbbi çox
    sevirdi və praktik qadın idi. O, yalnız öz əlləri ilə xidmət etməklə
    İsaya olan sevgisini göstərə bilərdi. Marta həmişə əlindən gələni
    edirdi. Həyatda böyük uğur qazanan insanlar ailələrinin qayğısına
    qalmağa borclu idilər. İsaya həm mətbəxdə, həm ictimai kafedrada, həm də
    istənilən peşədə uğurla xidmət etmək olar.</p>
  <p>2. Sonra biz Rəbb İsanı hamıdan çox sevən Məryəmin obrazını görürük.
    Burada onun əməlində sevginin üç tərəfi aşkar olur.</p>
  <p>a) Biz sevginin israfını görürük. Məryəm əlində olan ən qiymətli şeyi
    götürüb, onu tamamilə İsaya sərf etdi. Məsrəflərin hesabını tutan sevgi
    — sevgi deyil. Əsl sevgi hər şeyi qurban verir və daha çoxunu verə
    bilmədiyi üçün təəssüflənir. Qısa hekayələrin ustası yazıçı O.Henri
    «Münəccimlərin hədiyyəsi» adlı təsirli hekayə yazmışdı. Hekayədə gənc
    amerikalı cütlük Della və Cim çox kasıb idi. Onlar bir-birilərini çox
    sevirdilər. Hər birinin bir qiymətli əşyası var idi. Dellanın saçları o
    qədər uzun və gözəl idi ki, o, saçlarını açanda onu örtük kimi örtürdü.
    Cimin isə atasından miras qalmış qızıl saatı var idi. Milad bayramı
    yaxınlaşırdı və Dellanın Cimə hədiyyə almaq üçün cəmi bir dollar səksən
    senti var idi. Della saçını iyirmi dollara satdı və həmin pula Cimin
    saatı üçün platindən nazik zəncir aldı. Axşam evinə gələn Cim Dellanın
    kəsilmiş saçını görüb təəccübləndi. O, yavaş-yavaş öz hədiyyəsini —
    qiymətli daşlarla bəzədilmiş iki bahalı darağı Dellaya uzatdı. Cim
    onları almaq üçün qiymətli saatını satmışdı. Onların hər biri digərinə
    özündə olan ən qiymətlisini vermişdi. Əsl sevgi başqa cür hərəkət edə
    bilməz.</p>
  <p>b) Biz sevginin təvazökarlığını görürük. İnsanın başını yağla məsh
    etmək — onu şərəfləndirmək demək idi. Məzmurçu deyir: «Başıma ətirli yağ
    çəkirsən» (<em>Zəbur 23:5</em>). Lakin Məryəm İsanın başına baxmağa belə
    cəsarət etmədi. O, təvazökarlıqla Onun ayaqlarını məsh etdi. İsaya
    xüsusi ehtiram göstərmək onun ağlına belə gəlmirdi. O, buna layiq ola
    biləcəyini heç ağlına da gətirmirdi.</p>
  <p>c) Biz sevginin özünü inkar etməsini görürük. Məryəm İsanın
    ayaqlarını saçları ilə sildi. İsraildə heç bir ləyaqətli qadın başıaçıq
    camaatın qarşısına çıxmazdı. Toy günü qızın saçları bərk-bərk hörülürdü.
    Bundan sonra heç kim onu ​​küçədə saçı açıq halda görməzdi. Saçları açıq
    qoymaq həmişə əxlaqsızlıq əlaməti hesab edilirdi. Ancaq Məryəm bu barədə
    heç düşünmədi də. İnsanlar bir-birini sevəndə öz xüsusi dünyalarında
    yaşayırlar. Onlar başqalarının nə deyəcəyini düşünmədən, küçədə rahat
    əl-ələ gəzə bilirlər. Bir çox insanlar öz imanını göstərməkdən utanır,
    başqalarının nə düşünəcəyi və deyəcəyi ilə bağlı həmişə narahat olurlar.
    Ancaq Məryəm İsanı o qədər sevirdi ki, başqalarının nə düşündüyü ona
    maraqlı deyildi. Burada sevgi ilə bağlı başqa bir şey də var. Yəhya
    deyir ki, «yağın ətri evi bürüdü» (<em>12:3</em>). Başqa yerlərdə olduğu
    kimi, burada da Yəhyanın sözü ikiqat məna daşıyır. Bir çoxları bunu belə
    şərh edir ki, bütün İmanlı Cəmiyyəti (əsrlər boyu) Məryəmin əməlinin və
    onun məhəbbətinin ətri ilə doldu. Gözəl bir əməl bütün dünyanın
    var-dövləti olur və bütün həyata gözəllik bəxş edir. Vaxt keçdikcə bu
    əməl öz gözəlliyini itirmir.</p>
</blockquote>
<h2 id="sevginin-israfi-yəhya-121-8-ardı">SEVGİNİN İSRAFI (Yəhya 12:1-8
  (ardı)) </h2>
<blockquote>
  <p>3. Sonra biz Yəhuda obrazını görürük.</p>
  <p>a) İsa Yəhudaya güvəndiyini göstərdi. <em>Yəhya 6:70-71</em>-də
    deyilir ki, İsa Yəhudanın Ona xəyanət edəcəyini artıq bilirdi. «Siz On
    İki şagirdi Mən seçmədimmi? Amma sizdən biri iblisdir». Ola bilsin ki,
    İsa Yəhudanı onların qrupuna xəzinədar təyin edəndə, onun ürəyinə
    toxunmaq istəyirdi. Bəlkə də İsa onda şərəf hissini oyatmaq istəyirdi və
    sanki ona belə deyirdi: «Yəhuda, sən burada Mənə xidmət edə bilərsən.
    Görürsən ki, Mənim sənə ehtiyacım var». Yəhudaya münasibətdə bu yanaşma
    uğurlu alınmadı. Lakin bu, insanı bərpa etməyin yeganə yolunun güvən
    olduğu faktını dəyişdirmir. Çünki belə etməklə biz insandan sanki ən
    yaxşısını gözləyirmiş kimi davranırıq.</p>
  <p>b) Biz burada şirnikləndirilmə qanunlarından birini görürük. İsa
    Yəhudada bu sahədə qabiliyyət görməsəydi, xəzinədarlığı ona həvalə
    etməzdi. İlahiyyatçı Vestkott öz şərhlərində bu kimi şirnikləndirmələr
    haqqında belə yazır: «Adətən, təbiətcə daha çox bacardığımız şeylərdə
    sınağa düşürük». Əgər insan pul məsələlərində bacarıqlıdırsa, o, pulu
    dünyada ən vacib şey hesab etmək sınağına düşə bilər. Cəmiyyətdə yüksək
    mövqe tutan insan yaxşı nüfuzdan daha vacib heç nəyin olmadığını düşünə
    bilər. Əgər insanda hər hansı bir istedad varsa, o, bununla fəxr edə
    bilər. Yəhudanın pulu idarə etmək qabiliyyəti var idi. Lakin o, pulu o
    qədər sevirdi ki, pula görə əvvəlcə oğru, sonra isə satqın oldu.
    Müqəddəs Kitab deyir ki, o, pulqabını özü ilə gəzdirirdi. Burada
    işlədilən feil yunan dilində <em>bastatsein</em> kimi səslənir. Mənası
    təkcə sahib olmaq və ya daşımaq deyil, oğurluq anlamında götürmək kimi
    izah olunur. Başqa sözlə, üstündə pul qutusu olan Yəhuda ondan daim öz
    mənfəəti, şəxsi ehtiyacları üçün istifadə edirdi. O, sınağa qabiliyyəti
    vasitəsilə çəkildi.</p>
  <p>c) Biz görürük ki, insanın ətraf mühit haqqında təsəvvürü nə qədər
    təhrif oluna bilər. Yəhuda misilsiz sevgi aktının şahidi olmuşdu, amma
    bunu israfçılıq adlandırdı. Təbiətcə qəzəbli olduğuna görə o, hər şeyi
    qəzəb nöqteyi-nəzərindən görməyə başladı.</p>
  <p>İnsanın görmə qabiliyyəti onun daxili vəziyyətindən asılıdır. O,
    ancaq görməyə qadir olduğu şeyləri görür. Əgər biz kimisə bəyəniriksə,
    onda qüsur görmürük. Amma kimisə bəyənmiriksə, onun hətta ən yaxşı
    işlərində belə qüsur axtarırıq. Azğın düşüncə gördüyü hər şeyi təhrif
    edir. Buna görə başqalarını həddindən artıq tənqid edəndə və onlarda
    qüsur axtaranda, dayanmalı və özümüzə baxmağa başlamalıyıq.</p>
  <p>Sonda burada həyatın böyük bir həqiqəti aşkara çıxır. Bəzi şeylər hər
    zaman edilə bilər. Bəziləri isə vaxtında edilməyəndə, heç vaxt
    edilməyəcək. Bəzən daxilimizdə nəsə böyük və səxavətli bir iş görmək
    istəyi yaranır. Amma çox vaxt bunu sonraya — sabaha saxlayırıq. Beləcə
    nəcib istək keçir, iş isə yerinə yetirilməmiş qalır. Həyat qeyri-müəyyən
    bir şeydir: bu gün var, sabah yoxdur. Məsələn, biz kiməsə ruhlandırıcı,
    təsəlli və ya sevgi dolu bir söz demək istəyirik, amma bunu sonraya
    saxlayırıq və həmin söz deyilməmiş qalır. Nümunə üçün xeyirxah əməli
    etməkdən ötrü çox gec qalan faciəli hadisəyə diqqət yetirək. Tomas
    Karleyl arvadı Ceyni çox sevirdi, lakin o, əsəbi və dözülməz bir insan
    olduğuna görə həyat yoldaşını xoşbəxt edə bilmirdi. Gözlənilmədən arvadı
    öldü. Karleyl arvadının kağızlarını və qeydlər apardığı dəftəri
    vərəqləməyə başladı. Keçmiş günlər onda kədərli xatirələr oyatdı. Uzun
    yuxusuz gecələrdə başa düşdü ki, arvadı onun uşaq kimi kaprizlərindən nə
    qədər əziyyət çəkib. Onun səhvləri və nöqsanları yaddaşında yenidən
    canlandı. O, əvvəllər nöqsanlarına az diqqət yetirdiyi qədər, indi də
    acizyana peşmanlıq çəkərək, onları gözündə böyütməyə başladı. «Ah, —
    deyə Karleyl inildədi, — kaş onu bir daha görə bilsəydim, yalnız beş
    dəqiqəlik. Onda ona onu necə sevdiyimi söyləyə bilərdim. Axı o, bunu
    bilmirdi, heç vaxt bilmirdi». Ediləcək hər işin, deyiləcək hər sözün öz
    zamanı var. Vaxtında edilməyəndə, vaxtında deyilməyəndə o iş, o söz
    edilməmiş, deyilməmiş qalacaq.</p>
  <p>Yəhuda gileyləndi ki, bahalı ətirli yağ satıla və pulu yoxsullara
    verilə bildiyi halda israf edilir. Lakin Müqəddəs Yazılarda deyildiyi
    kimi: «Ölkədə həmişə kasıblar olacaq, buna görə mən sizə belə əmr
    edirəm: mütləq öz ölkənizdəki kasıb və möhtac soydaşınıza qarşı əliaçıq
    olun» (<em>Qanunun təkrarı 15:11</em>). Kasıblara kömək istənilən vaxt
    edilə bilər. Lakin İsaya göstərilən canıyananlıq və məhəbbət Qolqota
    Çarmıxınadək məhdudlaşırdı. Unutmayaq ki, indi hərəkətə keçməliyik.
    Çünki fürsət çox vaxt bir də ələ düşmür. İndi edilməyənlər, xüsusən də
    vaxtında göstərilməyən sevgi sonradan acı təəssüf göz yaşlarına səbəb
    olur.</p>
  <p><strong>9-11</strong></p>
</blockquote>
<h2 id="lazari-da-öldürmək-plani-yəhya-129-11">LAZARI DA ÖLDÜRMƏK PLANI
  (Yəhya 12:9-11) </h2>
<blockquote>
  <p>Xalqın rəhbərləri üçün hər şey onlara sərf etməyən istiqamətə
    yönəlmişdi. Onlar üçün xoşagəlməz bir vəziyyət yaranmışdı. Bu vəziyyət
    xüsusilə sadukeylərdə — bütün kahinlərin mənsub olduğu partiyada əksini
    tapdı.</p>
  <p>Bu vəziyyət, ilk növbədə, siyasi baxımdan təhdid yaradırdı.
    Sadukeylər varlı, aristokrat təbəqəyə mənsub idilər və Roma hakimiyyəti
    ilə əməkdaşlıq edirdilər. Onların məqsədi özləri üçün sərvət, rahatlıq
    təmin etmək idi. Nə qədər ki, onlara rəhbər vəzifələr verilmişdi, onlar
    Roma ilə əməkdaşlığa hazır idilər. Romalılar onlara öz tabeliyində olan
    padşahlıqlarda bir çox azadlıq vermişdilər. Onlara Roma
    qubernatorlarının nəzarəti altında özünü idarəetməyə icazə verilmişdi.
    Lakin ən kiçik ictimai iğtişaş yaranan kimi, Roma amansızcasına müdaxilə
    edir və onun tələblərini yerinə yetirməyənləri vəzifələrindən
    uzaqlaşdırırdı. Sadukeylər İsanı üsyanın potensial lideri kimi
    görürdülər. O, çoxlu insanları Öz tərəfinə çəkmişdi.</p>
  <p>Gərgin atmosfer var idi. Nə qədər ki, xalqın üsyanı nəticəsində
    sadukeylərin rahatlığı pozulmamışdı, onlar İsadan qurtulmağa
    hazırlaşırdılar. Fariseylərdən fərqli olaraq, sadukeylər ölülərin
    dirilməsinə inanmırdılar. Lakin burada onların qarşısında İsanın
    diriltdiyi Lazar dururdu. Belə çıxırdı ki, onda qısa bir zamanda nəsə
    etməsələr, səlahiyyətləri və təlimlərinin əsası sarsılacaq. Ona görə
    onlar Lazarı da öldürmək qərarına gəldilər. İnsan mövqeyini qorumaq üçün
    hansısa ideyanı və ya insanı məhv etmək istəyəndə, o, vicdansız üsullara
    əl atır və bilərəkdən yalanı dəstəkləyir. Sadukeylər şəxsi maraqlarından
    ötrü həqiqəti boğmağa hazır idilər. Əksər insanlar üçün şəxsi mənfəət
    həyatda ən güclü motivatordur. Öz mövqelərini və nüfuzunu qorumaq üçün
    kahinlər və sadukeylər onlara mane olan hər şeyi məhv etməyə hazır
    idilər. Şəxsi mənfəətini həqiqətdən üstün tutan və həqiqətdən qorxan
    insan yazıq, acizdir.</p>
  <p><strong>12-19</strong></p>
</blockquote>
<h2 id="padşahsayaği-qəbul-yəhya-1212-19">PADŞAHSAYAĞI QƏBUL (Yəhya
  12:12-19)</h2>
<blockquote>
  <p>Pasxa, Əllinci günü və Çardaqlar bayramı yəhudilər üçün məcburi
    bayramlar idi. Pasxa bayramında dünyanın hər yerindən yəhudilər
    Yerusəlimə toplaşırdılar. Harada yaşamasından asılı olmayaraq, hər bir
    yəhudi Pasxa bayramında heç olmasa ömründə bir dəfə Yerusəlimə getməyə
    can atırdı. Bu günə qədər müxtəlif ölkələrdə Pasxa bayramını qeyd edən
    yəhudilər «Bu il burada, gələn il Yerusəlimdə» deyirlər. Həmin günlərdə
    Yerusəlim şəhəri və ətrafındakı şəhərlər, kəndlər insanlarla dolu
    olurdu. Bir dəfə Pasxa üçün qurbanlıq qoyunların sayı hesablandı və
    onların sayı 256 500 idi. Adətə görə, on nəfərə bir qurbanlıq qoyun
    düşürdü. Bu o deməkdir ki, şəhərə təxminən iki milyon yarım insan
    axışırdı. Hətta bu rəqəm şişirdilmiş olsa belə, qurbanların sayına görə,
    yenə də adam sayı çox idi. Lazarı dirildən İsanın Yerusəlimə gəldiyi
    barədə xəbər hər tərəfə yayıldı. Orada iki izdiham var idi: İsanı
    Bet-Anyadan müşayiət edən və Yerusəlimdən Onu qarşılamağa gələn izdiham.
    Bu iki izdiham, görünür, dənizin iki axını kimi bir-birinə qarışdı. İsa
    sıpanın üstündə gəlirdi və camaat onu Qalib kimi qarşıladı. İsanın belə
    təmtəraqla qarşılanması yəhudi başçılarını qorxuya saldı. Çünki onlara
    elə gəldi ki, İsanı izləyən izdihamı heç nə dayandıra bilməz. Bu, o
    qədər mühüm hadisə idi ki, biz orada dəqiq nə baş verdiyini anlamağa
    çalışmalıyıq.</p>
  <p>1. Bu izdihamın içindəki bəzi adamlar, sadəcə olaraq, ölüləri
    dirildən İnsanı görmək üçün gələn tamaşaçılar idi. Bu qeyri-adi İnsana
    baxmaq onlara maraqlı idi. Lakin belə maraq tez keçib-gedir. Çünki bir
    həftə sonra onlar artıq İsanın ölümünü tələb edəcəkdilər.</p>
  <p>2. Lakin o gün çoxları İsanı qalib kimi alqışladı. Həmin gün hökm
    sürən atmosfer məhz belə idi. Camaat İsaya qışqırdı: «Hosanna! Rəbbin
    ismi ilə gələn İsrailin Padşahına alqış olsun!» İbrani dilində
    <em>hosanna</em> «indi xilas et» deməkdir. Buna görə camaat, sözün əsl
    mənasında, «Ey Allah, bizi xilas et» deyə qışqırırdı.
  </p>
  <p>Xalqın İsanı salamladığı sözlər orada baş verənlərə işıq salır. Bu
    sözlər <em>Zəbur 118:25-26</em>-dan götürülüb. Yəhudi xalqının
    yaddaşında bu məzmurla bağlı çox şey var idi. Bu, Allahı izzətləndirən,
    <em>Hallel</em> adlı həmd məzmurları qrupunun (<em>113-118-ci
      Zəbur</em>) sonuncu məzmurudur. Həmin həmd məzmurları hər bir yəhudi
    uşağın əzbər bilməli olduğu ilk məzmurlar idi. Bu məzmurlar Məbəddə həmd
    və şükür yığıncaqlarında tez-tez oxunurdu, Pasxa mərasiminin ayrılmaz
    hissəsi idi. Bununla yanaşı, bu məzmur həm də Çardaqlar bayramı ilə
    əlaqələndirilirdi. Bu bayramda yəhudilər özləri ilə Məbədə
    <em>lulab</em> adlanan xurma budaqları, zeytun və mərsin<a href="#fn29" class="footnote-ref" id="fnref29"
      role="doc-noteref"><sup>29</sup></a>
    dəstələri gətirirdilər. İnsanlar hər gün Məbədə gəlib, bayramın ilk altı
    günündə bir dəfə, yeddinci günü isə yeddi dəfə yandırma qurbanları üçün
    olan böyük qurbangahın ətrafında dolanırdılar. Beləcə qurbangahın
    ətrafında dolanaraq, insanlar təntənəli surətdə həmin məzmurları,
    xüsusən də İsanı salamlayan 118-ci məzmurdan olan bu misraları
    oxuyurdular. Çox güman ki, bu məzmur Nehemya Yerusəlimin dağılmış
    divarlarını bərpa edəndə və Babil əsarətindən qayıdan yəhudilər yenidən
    Məbəddə öz Allahlarına ibadət edə bildiyi zaman ilk Çardaqlar bayramı
    üçün yazılmışdır (<em>Nehemya 8:14-18</em>). Həmin məzmur xüsusi,
    təntənəli hadisələr üçün yazılmışdır və xalq bunu bilirdi.
  </p>
  <p>Bundan əlavə, bu, qələbə məzmuru idi. Məsələn, İsa Məsihin dövründən
    yüz il əvvəl suriyalılardan Akrivimi aldıqdan sonra Şimon Makkabini
    qarşılayan Yerusəlim izdihamı bu ayələri oxuyub qışqırırdı. Şübhəsiz ki,
    insanlar bu məzmuru oxuyanda İsaya Allahın Məsh etdiyi, Məsih, Xilaskar
    və gələcək olan Şəxs kimi baxırdılar. Onlar həm də İsada Qalibi
    görürdülər. Onlara elə gəlirdi ki, hər an şeypur çalınacaq, ordu
    toplanacaq və yəhudi xalqı Roma və bütün dünya üzərində çoxdan gözlədiyi
    qələbəsini qazanacaq. İsa Onu Qalib kimi qarşılayan izdihamın alqışları
    altında Yerusəlimə yaxınlaşdı. Lakin bu alqışlar, yəqin ki, Onun
    qulaqlarını incidirdi. Çünki xalq İsadan Onun onlara vermək istəmədiyini
    gözləyirdi və Onun insanların gözləntilərini doğrultmaq niyyəti yox
    idi.</p>
</blockquote>
<h2 id="padşahsayaği-qəbul-yəhya-1212-19-ardı">PADŞAHSAYAĞI QƏBUL (Yəhya
  12:12-19 (ardı)) </h2>
<blockquote>
  <p>3. Bu vəziyyətdə İsanın camaatla danışması mümkün deyildi. Onun səsi
    bu böyük insan kütləsinə çatmazdı. Buna görə də O, hamının görə
    bildiyini etdi. O, sıpanın belinə mindi. Belə jest iki məna daşıyırdı:
    birincisi, bu, Məsihliyə qəsdən iddia idi. Bu, Zəkəriyyə peyğəmbərin
    sözlərinin yerinə yetirilməsi idi. Yəhya bu hissəni dəqiq sitat
    gətirmir. Çünki ola bilsin, onu yadda saxladığı kimi qeyd edir. Amma
    peyğəmbər belə deyir: «Ey Sion qızı, böyük sevinclə coş, ey Yerusəlim
    qızı, hayqır! Bax padşahın sənə tərəf gəlir. O, ədalətli və xilaskardır.
    O, itaətkardır və bir eşşəyə — eşşəyin balası olan sıpaya minib gəlir»
    (<em>Zəkəriyyə 9:9</em>). Şübhəsiz ki, İsa gəlişini nümayiş etdirməklə
    Özünü Məsih elan etdi.</p>
  <p>Bundan başqa, O Öz gəlişinin mahiyyətini elan etdi. Biz bu mənzərəni
    düzgün dərk etməliyik. Bizdə eşşək alçaq heyvan sayılsa da, şərqdə nəcib
    heyvan kimi qəbul edilirdi. İsrail hakimi Yairin «otuz sıpaya minən otuz
    oğlu» var idi (<em>Hakimlər 10:4</em>). Axitofel eşşəyə minmişdi
    (<em>2Şamuel 17:23</em>), padşah Şaulun oğlu Mefiboşet eşşəyin üstündə
    Davudun yanına gəlmişdi (<em>2Şamuel 19:26</em>). Adətə görə, padşah
    döyüşə atla gedirdi, amma sülh məqsədilə gələndə həmişə eşşəyə minirdi.
    İsanın davranışı göstərir ki, O, xalqın arzuladığı kimi döyüşən padşah
    deyil, sülh Hökmdarıdır. O zaman heç kim bunun fərqinə varmadı. Hətta
    başqalarından daha çox və daha yaxşı bilməli olan şagirdləri də bunu
    görə bilmədi. Görünür, onlar bir növ izdihamın hay-küyünə qapılmışdılar.
    Gələcək Olan onların yanına gəlmişdi. Lakin onlar arzuladıqları və
    görmək istədikləri şəxsi axtarırdılar. Ona görə də Allahın onlara
    göndərdiyi Şəxsi tanımadılar. İsa Özünün Kim olduğunu aydın şəkildə
    göstərdi, lakin heç kim Onu başa düşmədi.</p>
  <p>4. İzdihamın arxa fonunda yəhudi başçıları dayanmışdı. Onlar özlərini
    çarəsiz və gücsüz hiss edirdilər. Görünür, İsaya qarşı bu çılğınlığı
    dayandırmaq üçün heç nə edə bilmirdilər. Onlar «Artıq aləm Onun ardınca
    getdi» deyirdilər. Yəhudi rəhbərlərinin bu sözlərində Yəhyanın məharətlə
    qeyd etdiyi istehzanın heyrətamiz nümunəsini bir daha görmək olar. Heç
    bir başqa Əhdi-Cədid müəllifi belə qısa şəkildə bu qədər çox şey deyə
    bilməzdi.</p>
  <p>İndi İsanın düşmənləri deyirlər ki, bütün aləm Onun ardınca gəlir.
    Onlar nə dediklərini anlamadan həqiqəti söyləyirdilər. Növbəti hissə
    yunanların — dünyaya çox təsir edən ilk nümayəndələri, İsrailin
    hüdudlarından kənar Allahı ilk axtaranlar İsaya necə gəldiyini izah
    edir. Yəhudi rəhbərləri özləri də dərk etmədən gələcəkdən xəbər
    verirdilər. Baş verənlərin digər bir heyrətamiz məqamını qeyd etmədən bu
    hissəni bitirə bilmərik. Dünya tarixində nadir hallarda Məsihin
    Yerusəlimə daxil olduğu vaxt belə heyrətamiz şücaət müşahidə olunub.
    Unutmayaq ki, İsa axtarışda idi və hakimiyyət Onu öldürmək niyyətində
    idi.</p>
  <p>Ehtiyatlılıq Onu bu aşkar addımdan çəkindirməli, Onu Qalileyaya və ya
    səhralara çəkilməyə sövq etməli idi. Əgər Onun Yerusəlimə getməsi zəruri
    idisə, ehtiyatlılıq ora gizli gedib gizlənməyi diktə etməli idi. Amma O
    elə gəldi ki, hamı Onu görsün. Bu, ən böyük cəsarətli addım idi. Çünki
    adi insanın belə bir vəziyyətdə edəcəyinin tam əksini edirdi. Bu, ən
    yüksək məhəbbət aktı idi. Çünki bu Onun ölümdən əvvəl son çağırışı
    idi.</p>
  <p><strong>20-22</strong></p>
</blockquote>
<h2 id="həqiqəti-axtaran-yunanlar-yəhya-1220-22">HƏQİQƏTİ AXTARAN
  YUNANLAR (Yəhya 12:20-22)</h2>
<blockquote>
  <p>Digər Müjdələrdən heç biri bu hadisədən bəhs etmir. Lakin burada
    yerində qeyd olunub. Dördüncü Müjdə ona görə yazılıb ki, yunanlar
    məsihçiliyi qiymətləndirə və başa düşə bilsinlər. Buna görə də ilk
    yunanların İsanın yanına gəlməsindən bəhs etməsi təbii haldır.</p>
  <p>Yunanların Pasxa bayramında Yerusəlimdə olması qəribə görünməməlidir.
    Bunun üçün onların yəhudi dinini qəbul etməsi lazım deyildi. Yunanlar
    səyahət həvəsi və yeni şeylər öyrənmək istəyi ilə idarə olunan
    islahedilməz səyyahlar idi. Qədimdə belə bir ifadə var idi: «Siz
    afinalılar heç vaxt sakitləşməyəcək və başqalarına rahatlıq
    verməyəcəksiniz». Başqa bir ifadədə isə belə deyilirdi: «Siz yunanlar
    ürəkləri həmişə gənc olan uşaqlar kimisiniz». Bu hadisədən beş yüz il
    əvvəl Herodot, özünün dediyi kimi, biliyini artırmaq üçün bütün dünyanı
    gəzmişdi. Nil çayının yuxarı başında, müasir turistlərimizin etdiyi
    kimi, yunan səyyahlarından birinin öz adını cızdığı nəhəng Misir heykəli
    bu günə qədər qalmaqdadır. Təbii ki, yunanlar ticarət və kommersiya
    məqsədləri üçün də səyahət edirdilər. Lakin onlar qədim dünyada sırf
    səyahətdən zövq almaq üçün səyahət edən ilk insanlar idi. Buna görə də
    Yerusəlimdə bir qrup yunanın görünməsi təəccüblü deyildi. Onlar, sadəcə
    olaraq, şəhərə və insanlara baxmaq üçün gəlmişdilər. Bununla belə,
    yunanlar təkcə hər şeylə maraqlanan tamaşaçılar deyildilər. Onlar həm də
    həqiqət axtarışında idilər. Həqiqət axtarışında olarkən müəllimini
    tez-tez dəyişən, bir fəlsəfədən digərinə keçən, din ardınca din öyrənən
    yunana rast gəlmək adi hal idi. Yunan daim axtarışda olan və zehnini
    inkişaf etdirən insan idi.</p>
  <p>Bəs necə oldu ki, bu yunanlar İsa haqqında öyrəndilər və Onunla
    maraqlandılar? İlahiyyatçı D.H.Bernard maraqlı fikir irəli sürür: «İsa
    xidmətinin son həftəsində Məbədi təmizlədi, sərrafların masalarını
    aşıraraq onları və göyərçin satanları qovdu. Həmin tacirlərin masaları
    bütpərəstlərin girməsinə icazə verilən Məbədin böyük həyətlərindən
    birincisində idi. Lakin oradan içəri girmək qadağan idi. Əgər həmin
    yunanlar Yerusəlimə səyahət edirdilərsə, mütləq Məbədin bütpərəstlər
    üçün olan həyətini ziyarət etməli idilər». Ola bilsin ki, onlar hətta
    İsa tacirləri Məbədin həyətindən qovduğu vaxt bu təsiredici mənzərənin
    şahidi olmuşlar. Bəlkə də onlar bunu etməyə qadir olan İnsan haqqında
    daha çox bilmək istəyirdilər. Ancaq necə olursa-olsun, bu hissə
    hekayənin çox vacib məqamlarından biridir. Çünki burada Müjdənin
    dünyanın hər yerinə yayılmasına işarə olunur. Yunanlar Filipə xahişlə
    müraciət etdilər. Niyə məhz Filipə? Bu suala heç kim dəqiq cavab verə
    bilmir. Filip yunan adıdır. Bəlkə də elə düşündülər ki, yunan adı olan
    bu adam onlara qarşı yumşaq davranacaq. Ancaq Filip nə edəcəyini
    bilmirdi. O, kömək üçün Andreyə müraciət etdi. Andrey də tərəddüd
    etmədən onları İsanın yanına apardı.</p>
  <p>Andrey çoxdan başa düşmüşdü ki, İsa heç kimin gəlişindən narahat
    olmur. O, həqiqəti axtaran insanları heç vaxt Özündən uzaqlaşdırmır.</p>
  <p><strong>23-26</strong></p>
</blockquote>
<h2 id="maraqli-paradoks-yəhya-1223-26">MARAQLI PARADOKS (Yəhya
  12:23-26)</h2>
<blockquote>
  <p>Əhdi-Cədiddə onu ilk dəfə eşidən adamı bu qədər təsirləndirəcək başqa
    bir hissə, demək olar ki, yoxdur. Bu hissə asan başa düşülən sözlərlə
    başlayır. Lakin heç kimin dərhal anlaya bilmədiyi bir sıra deyimlərlə
    bitir.</p>
  <p>İsa dedi: «Bəşər Oğlunun izzətlənmək vaxtı gəldi». Aydın görünürdü
    ki, hansısa böhran baş qaldırır. İndi böhran vaxtı gəlib çatıb. Amma
    İsanın bu böhrana yanaşması başqalarının təsəvvür etdiyindən fərqli idi.
    O Özünü Bəşər Oğlu adlandırarkən, başqalarının bu sözləri, adətən, necə
    başa düşdüyünü nəzərdə tuturdu. Bu qısa ayənin heyrətamiz mənasını başa
    düşmək üçün o dövrdə yəhudilərin Bəşər Oğlu deyəndə nə anladıqlarını
    bilməliyik. Bu ifadəyə Daniel peyğəmbərin kitabında <em>7:13,14</em>-də
    rast gəlinir: «Gecə gələn görüntülərdə gördüm ki, budur, bəşər oğluna
    bənzər Biri göyün buludları ilə gəlir. O, Əzəldən Var Olana yaxınlaşdı
    və Onun hüzuruna gətirildi. Ona hakimiyyət, izzət və padşahlıq verildi
    ki, bütün xalqlara, millətlərə və dillərə mənsub adamlar Ona xidmət
    etsin. Onun hakimiyyəti sona yetməyən əbədi hakimiyyətdir. Onun
    padşahlığı əsla yox olmayacaq».</p>
  <p>Əvvəlki misralarda Daniel öz dövrünün qüdrətli dövlətlərini — Aşşur,
    Babil, Midiya və Fars imperiyasını təsvir edir. Bu dövlətlər o qədər
    qəddar idi ki, onları vəhşi heyvan şəklində təsəvvür etməmək mümkün
    deyildi: qartal qanadlı şir, dişləri arasında üç qabırğa sümüyü olan
    ayı, belində dörd quş qanadı və onun dörd başı olan bəbir, dəhşətli,
    heybətli, çox güclü, böyük dəmir dişləri olan və «hər şeyi əzib yeyən,
    qalıqları isə ayaqları altında tapdalayan» heyvan. Daniel peyğəmbər bu
    görüntüləri gördüyü vaxt dünya həmin dövlətlərin ixtiyarında idi. Sonra
    o gördü ki, dünyaya başqa insanpərvər, mülayim və xeyirxah bir
    səlahiyyət sahibi gəlir. Onu isə vəhşi heyvan kimi yox, insan obrazında
    təsvir etmək olar. Bu hissə onu göstərir ki, vəhşi azğınlıq zamanı
    keçəcək və yerini insanlıq dövrü tutacaq.</p>
  <p>Bu, yəhudilərin arzusunda olduğu Qızıl Dövr idi. Həyat onlar üçün xoş
    keçəcək və onlar dünyaya hakim olacaqlar. Bəs bu Qızıl Dövr necə
    gələcəkdi? Onlar getdikcə daha çox başa düşürdülər ki, yəhudi xalqı
    kiçik və zəif olduğu üçün Qızıl Dövr Allahın müdaxiləsi olmadan gələ
    bilməz. Onlar inanırdılar ki, Allah Xilaskar göndərəcək. Daniel
    peyğəmbərin sözlərinə istinad edərək, Xilaskara Bəşər Oğlundan başqa ad
    tapa bilmirdilər. Beləcə simvolik sözlər insan obrazını aldı. Əhdi-Ətiq
    və Əhdi-Cədid arasında yəhudilərin Qızıl Dövrünü təsvir edən çoxlu
    kitablar yazıldı. Yəhudilər fəlakət və kədər içində olanda, başqa
    xalqların əsarətinə düşəndə belə, xəyallarını heç vaxt unutmurdular və
    ondan imtina etmirdilər. Belə kitablardan biri xüsusilə təsirli idi. Bu,
    Bəşər Oğlu haqqında dəfələrlə xəbərdarlıq edən Xanok peyğəmbərin Kitabı
    idi. Vaxt gələcək, Allah Onu yer üzünə göndərəcək və O, İlahi qüdrətlə
    gəlib yəhudilərin dünya hakimiyyətinə yol açacaq.</p>
  <p>Yəhudilərin fikrincə, Bəşər Oğlu Allahın onlara göndərdiyi dünyanın
    yenilməz qalibi idi. İsa bunu bilirdi, ona görə «Bəşər Oğlunun
    izzətlənmək vaxtı gəldi» dedi. O, bunu deyəndə dinləyicilərin sanki
    nəfəsi kəsildi. Onlar elə bildilər ki, əbədiyyət şeypuru çalınıb, səma
    qoşunları yola düşüb, qalib yürüş başlayıb. Lakin İsa «izzətlənmək vaxtı
    gəldi» deyəndə onların düşündüyünü nəzərdə tutmurdu. Onlar elə
    fikirləşirdilər ki, dünyanın səltənətləri Fatehin ayaqları altına
    düşəcək. İsa isə «izzətlənmək» deyəndə Özünün Çarmıxa çəkiləcəyini
    nəzərdə tuturdu. Bəşər Oğlunun adı çəkiləndə onlar Allahın ordusunun
    qələbə çalacağını zənn edirdilər. İsa isə Çarmıxdakı qələbəsini nəzərdə
    tuturdu. İsanın söylədiyi ilk cümlə yəhudiləri sevindirdi. Lakin sonrakı
    cümlələri onları heyrətə saldı və çaşdırdı. Çünki qələbədən deyil,
    qurbandan və ölümdən danışırdı. Biz İsanın yəhudilərin gözləntilərini
    necə alt-üst etdiyini, qələbə arzusunu Çarmıxdakı qələbə ilə əvəz
    etdiyini başa düşməyənədək, İsanın və yəhudilərin Ona qarşı münasibətini
    dərk etməyəcəyik. Yəhudilərin İsanı başa düşməməsi təəccüblü deyil.
    Onların faciəsi onda idi ki, onlar İsanı anlamağa belə cəhd
    etmədilər.</p>
</blockquote>
<h2 id="maraqli-paradoks-yəhya-1223-26-ardı">MARAQLI PARADOKS (Yəhya
  12:23-26 (ardı))</h2>
<blockquote>
  <p>İsanın sözlərində əksini tapan bu paradoks nə idi? O, məsihçi
    imanının və həyatının mahiyyəti haqqında üçtərəfli əsas bir həqiqət
    söylədi.</p>
  <p>1. O deyirdi ki, həyat ancaq ölüm vasitəsilə gəlir. Buğda təhlükəsiz
    yerdə saxlandıqca faydasız və bəhrəsiz olur. Amma sanki qəbirə
    qoyulurmuş kimi soyuq torpağa düşəndə bəhrə verir. İmanlı Cəmiyyəti
    Allah yolunda ölənlərin sayəsində böyüyüb və bu günədək böyüyür. Belə
    məşhur bir ifadə var: «Şəhidlərin qanı İmanlı Cəmiyyətinin toxumu
    oldu».</p>
  <p>Həmişə belə olub. İnsanlar ölməyə hazır olanda böyük şeylər baş
    verir. İnsan öz şəxsi istək və ambisiyalarını dəfn etməyə hazır olanda
    Allaha faydalı olur. Kosmo Lanq Kenterberi arxiyepiskopu oldu. Lakin bir
    vaxtlar onun böyük dünyəvi məqsədləri var idi. Dindar bir dostunun
    sayəsində o, hər şeyi tərk edərək İngiltərə kilsəsinə qoşuldu. Pastorluq
    xidməti üçün Kuddesdonda hazırlıq kursu keçərkən, kilsədə dua vaxtı
    asanlıqla tanınan bir səs eşitdi: «Sən lazımsan!» Həmin andan etibarən
    Kosmo Lanq bütün şəxsi ambisiyalarını dəfn etdi və Allaha faydalı oldu.
    Ölüm vasitəsilə həyat gəlir. Ölüm bahasına olan sədaqət vasitəsilə
    bəşəriyyətin ən qiymətli xəzinələri yaranıb və bu günədək qorunub
    saxlanılır. Şəxsi istəklərin və şəxsi ehtirasların ölümü ilə insan
    Allahın xidmətçisinə çevrilir.</p>
  <p>2. İsa dedi ki, bu dünyada canından ötrü qayğı çəkməyən onu əbədi
    həyat üçün qoruyar. Həyatını sevən insan iki hisslə motivasiya olunur:
    eqoizm və var-gücü ilə özünü maddi cəhətdən təmin etmək istəyi. İsa
    dəfələrlə təkrar edirdi ki, canını qoruyan onu itirəcək, canını qurban
    verən isə onu əbədi olaraq qazanacaq. Məşhur vaiz Kristmas Evene
    yorulmadan Məsihin Müjdəsini təbliğ edirdi. Bir dəfə ona deyəndə ki,
    «özünə yazığın gəlsin», o, belə cavab vermişdi: «Paslanmaqdansa yanmaq
    yaxşıdır». Janna d'Ark görəndə ki, düşmənləri daha güclüdür və vaxtı
    tükənir, Allaha dua edərək dedi: «Mənim bir ilim qalıb. Bacardığın qədər
    məndən istifadə et». İsa dəfələrlə Öz qanununu təkrarlayırdı: «Kim
    canını xilas etmək istəyirsə, onu itirəcək» (<em>Matta 10:39; 16:25;
      Mark 8:35; Luka 9:24; 17:33</em>).</p>
  <p>Əgər dünyada şəxsi təhlükəsizliyini, eqoistcəsinə qazancını və
    uğurlarını unutmağa hazır insanlar olmasaydı, dünya çox şey itirərdi. Bu
    barədə düşünməliyik. Dünya özünü düşünmədən Allaha və yaxınlarına həsr
    edən insanlara borcludur. Əlbəttə, əgər biz «Nə qədər yavaş getsən, bir
    o qədər də irəli gedəcəksən» atalar sözü ilə hərəkət etsək, daha çox
    yaşayacağıq. Amma bu, həyat deyil.</p>
  <p>3. İsa dedi ki, xidmət vasitəsilə ucalıq gəlir. Biz başqalarına
    xidmət edənləri məhəbbətlə xatırlayırıq. Bervik adlı bir xanım Liverpul
    şəhərindəki Qurtuluş Ordusunda çox fəal xidmətçi idi. Lakin təqaüdə
    çıxandan sonra o, Londona köçdü. İkinci Dünya Müharibəsi başladı və
    London güclü bombardman edildi. Həmin vaxt o, kifayət qədər qocalmışdı.
    Amma qərara gəldi ki, nəsə etsin. O, bir qutu dərman və ilk yardım
    ləvazimatlarını toplayıb, pəncərəyə belə bir lövhə asdı: «Kimin köməyə
    ehtiyacı varsa, qapını döysün». Beləcə insanlar onun yanına ilk yardıma
    gedirdilər. Bu, məsihçinin qonşusuna olan münasibətidir.</p>
  <p>Təəssüf ki, dünyamız əsl xidmət etmək ideyasını tamamilə itirmək
    təhlükəsi ilə üz-üzədir. Çoxları müxtəlif müəssisələrdə sırf öz
    mənfəətləri üçün işləyir. Ola bilsin, varlana da bilərlər. Amma
    əminliklə demək olar ki, onlar heç vaxt sevilməyəcəklər. Sevgi. Budur,
    həyatdakı əsl sərvət.</p>
  <p>İsa yəhudilərə həyata dair yeni baxış gətirdi. Onlar şöhrəti
    qələbədə, hakimiyyəti ələ keçirməkdə, idarə etmək hüququnda görürdülər.
    İsa isə qələbəni Çarmıxda görürdü. O öyrədirdi ki, həyat ancaq ölüm
    vasitəsilə gəlir; insan yalnız canını qurban verməklə onu qazana bilər;
    əsl ucalıq isə yalnız xidmətdən yaranır. Bu barədə düşünəndə, heyrətamiz
    olan odur ki, İsanın bu paradoksu, sadə həqiqətdən başqa bir şey
    deyil.</p>
  <p><strong>27-34</strong></p>
</blockquote>
<h2 id="gərginlikdən-əminliyə-yəhya-1227-34">GƏRGİNLİKDƏN ƏMİNLİYƏ
  (Yəhya 12:27-34)</h2>
<blockquote>
  <p>Bu hissədə Yəhya bizə İsanın gərginliyi qədər Onun zəfərini da
    açıqlayır. Həmçinin gərginliyin necə zəfərə çevrildiyini göstərir.</p>
  <p>1. Yəhya burada Getsemani bağındakı mübarizədən danışmır. O, İsanın
    Çarmıxdan qaçmaq üçün Öz insani arzusu ilə necə mübarizə aparmağından
    bəhs edir. Heç kim otuz üç yaşında ölmək istəməz. Xüsusilə Çarmıxda.
    Lakin dünyanın xilası Ona baha başa gəlməsəydi, Məsihin Ataya itaətində
    cəlbedici heç nə olmazdı. Əsl cəsarət qorxunun yoxluğu demək deyil,
    qorxsa da, insanın öz vəzifəsini yerinə yetirməyə hazır olması deməkdir.
    Məsihin cəsarəti də məhz belə idi. Bir nəfərin qeyd etdiyi kimi: «Burada
    biz ölümün dəhşətini və itaətin gücünü görürük». Allahın iradəsi
    Çarmıxda idi. İsa onu qəbul etmək üçün bütün gücünü toplamalı idi.</p>
  <p>2. Amma bu epizodun sonu gərginlik yox, zəfər və əminlikdir. İsa
    bilirdi ki, əgər O, sonadək getsə, şər birdəfəlik məğlub olacaq. Əgər O,
    ölümədək Allaha itaətli olsa, bu dünyanın rəisinə — şeytana sarsıdıcı
    zərbə vurulacaq. Bu son mübarizə qaranlığın və pisliyin gücünü əbədi
    olaraq məhv edəcək. İsa buna əmin idi. Həmçinin əmin idi ki, Onun
    Çarmıxa çəkilməsi hamını Özünə cəlb edəcəkdir. Bəli, İsa da qələbə
    istəyirdi. O, insanı həlimləşdirmək istəyirdi. Lakin bilirdi ki, bunu
    yalnız Özünü Çarmıxda bütün dünyaya göstərməklə edə bilər. O, böyük
    gərginliklə başladı və şanlı zəfərlə başa çatdırdı.</p>
  <p>3. Gərginlik və zəfər arasında nə baş verdi? Gərginliyin zəfərə
    çevrilməsinə səbəb nə oldu? Göydən Allahın səsi gəldi. Allahın danışması
    həmişə böyük hadisələrə vəsilə olur. Bir vaxtlar yəhudilər Allahın
    insanla birbaşa danışdığına inanırdılar. Axı O, birbaşa Şamuel uşaq
    olarkən onunla danışmışdı (<em>1Şamuel 3:1-14</em>); İlyas peyğəmbər
    İzevelin qisasından qaçanda Allah birbaşa İlyasla danışmışdı
    (<em>1Padşahlar 19:1-18</em>); Temanlı Elifaz Əyyub peyğəmbərə dedi ki,
    o, Allahın səsini eşidir (<em>Əyyub 4:16</em>). Amma bütün bunlar qədim
    dövrlərdə baş vermişdi. İsanın dövründə yəhudilər artıq Tanrının insanla
    birbaşa danışmasına tərəddüd edirdilər. Allah indi onların xalqından
    uzaq idi. Peyğəmbər vasitəsilə danışan səs isə susmuşdu. Onlar
    inanırdılar ki, ibrani dilində qız səsi mənasını verən <em>Baf-qol</em>
    olur. Bu səs Müqəddəs Yazılardan sitat gətirir. Amma bu, Allahın birbaşa
    danışan səsi deyil. Bu səs sanki Allahın səsinin əks-sədası, güclə
    eşidilən pıçıltı idi. Lakin çoxlu şahidlərin yanında İsa ilə danışan
    Allahın səsinin əks-sədası deyildi. Bu, Allahın Özünün səsi idi. Böyük
    həqiqət də elə budur. İsanın simasında insanla danışan Tanrının göydən
    gələn səsinin uzaq əks-sədası deyil, Allahın birbaşa bizə yönəlmiş
    səsidir.</p>
  <p>Qeyd etmək lazımdır ki, Allah İsa ilə həyatının və xidmətinin ən
    mühüm anlarında danışmışdı. Məsələn, İsa yer üzündəki xidmətinə təzəcə
    başlayanda və İordan çayında vəftiz olunanda (<em>Mark 1:11</em>),
    Çarmıxa çəkilmək üçün Yerusəlimə getməyə qərar verərkən dağda görkəmini
    dəyişəndə (<em>Mark 9:7</em>) Allah Onunla danışmışdı. İndi də insan
    ətinin və qanının Çarmıx əzabından əvvəl qüvvətlənməyə və İlahi köməyə
    ehtiyac duyanda, Allah yenə danışdı. Allah o dövrdə İsa üçün nə etdisə,
    bu gün hər bir insan üçün onu etməyə hazırdır. Bizə tapşırıq verəndə,
    nəzarətsiz buraxmır. Bizə göstərişlər verəndə, bizi taleyin ümidinə
    buraxmır. Tanrı susmur. Amma Onun səsinə qarşı həssas olsaq, O, həmişə
    həyatın gərginliyi çoxaldıqca və çətinliklər insan gücümüzü aşdıqca
    bizimlə danışar və zəif bədənimizi qüvvətləndirər. Bizim problemimiz
    Allahın bizimlə danışmamasında deyil, bizim Ona qulaq
    asmamağımızdadır.</p>
</blockquote>
<h2 id="gərginlikdən-əminliyə-yəhya-1227-34-ardı">GƏRGİNLİKDƏN ƏMİNLİYƏ
  (Yəhya 12:27-34 (ardı)) </h2>
<blockquote>
  <p>İsa dedi ki, O, yerdən yuxarı qaldırılanda, bütün insanları Özünə
    cəzb edəcək. Bəziləri hesab edirdilər ki, O, burada Onun göyə
    qaldırılmasını nəzərdə tutur. Deməli, İsa dirilmənin qüdrəti ilə
    ucaldılan zaman hamını Özünə tərəf çəkdi. Ancaq belə bir fikir
    həqiqətdən uzaqdır. İsa Çarmıxı nəzərdə tuturdu. İnsanlar da bunu
    bilirdilər. Buna görə də hamı bir daha təəccübləndi. Bəşər Oğlunun
    Çarmıxla nə əlaqəsi ola bilər? Məgər Bəşər Oğlu sarsılmaz səmavi
    orduların başında duran yenilməz bir rəhbər deyildimi? Məgər Onun
    Padşahlığı əbədi qalmalı deyildimi? «Ona hakimiyyət, izzət və padşahlıq
    verildi ki, bütün xalqlara, millətlərə və dillərə mənsub adamlar Ona
    xidmət etsin. Onun hakimiyyəti sona yetməyən əbədi hakimiyyətdir. Onun
    padşahlığı əsla yox olmayacaq» (<em>Daniel 7:14</em>). Məgər Qızıl
    dövrün Sahibi haqqında deyilməmişdimi ki, «Qulum Davud da əbədi olaraq
    onların rəhbəri olacaq» (<em>Yezekel 37:25</em>). Məgər Yeşaya peyğəmbər
    deməmişdimi ki, «Hakimiyyətinin və sülhünün artmasının sonu olmayacaq,
    O, Davudun taxtı və padşahlığı üzərində hökm sürəcək» (<em>Yeşaya
      9:7</em>). Məgər məzmurçu Onun padşahlığı haqqında tərənnüm etməmişdimi:
    «Öz seçdiyimlə əhd kəsmişəm, Qulum Davud üçün belə and içmişəm...»
    (<em>Zəbur 89:3</em>). Yəhudilər Bəşər Oğlunu əbədi səltənətlə
    əlaqələndirirdilər. Lakin burada duran və Bəşər Oğlu olduğunu iddia edən
    Şəxs deyir ki, Çarmıxa çəkiləcək! Padşahlığı başlamadan sona çatmaq üzrə
    olan bu Bəşər Oğlu kimdir? Həqiqət isə belədir: İsa haqlı idi. O,
    ümidini Çarmıxın cazibə qüvvəsinə bağlamışdı. O, haqlı idi. Çünki güc
    ölsə də, sevgi ondan çox yaşayır. Güc hesabına yaradılan imperiyalar
    yoxa çıxdı, özündən sonra yalnız dumanlı və zəif xatirələr qoydu. Lakin
    İsa Məsihin Çarmıxa əsaslanan Padşahlığı ilbəil öz təsirini daha da
    genişləndirir. İsanın Çarmıxdakı ölümü Ona insanların qəlbinə əbədi
    nüfuz etməyə imkan verdi. Yəhudilərin Qalib Məsihi ilahiyyatçıların
    kitablarında haqqında yazdıqları Şəxsdir. Çarmıxdakı Sevgi Padşahı isə
    taxtı Ona iman edənlərin qəlbində əbədi olaraq möhürlənmiş Padşahdır.
    Padşahlığın yeganə möhkəm təməli — qurban verən sevgidir.</p>
  <p><strong>35-36</strong></p>
</blockquote>
<h2 id="nur-oğullari-yəhya-1235-36">NUR OĞULLARI (Yəhya 12:35-36) </h2>
<blockquote>
  <p>Bu hissədə gizli olan vəd və xəbərdarlıq həmişə məsihçi imanını
    müşayiət edir.</p>
  <p>1. Biz burada işıq vədini görürük: İsanın ardınca gedən insan
    zülmətdən azad olur, çünki İsa Məsih dünyanın Nurudur. Elə kölgələr var
    ki, istənilən işığı gec-tez qaraldır. Məsələn, qorxu və təhlükə kölgəsi.
    Bəzən irəliyə baxmaqdan qorxuruq. Bəzən risk etməkdən və həyatdakı
    dəyişikliklərdən qorxuruq, xüsusilə başqalarının həyatında onların
    təsirini görəndə. Şübhə və əminsizlik kölgələri var. Bəzən qarşıdakı yol
    aydın olmadığından biz əlimizlə yoxlaya-yoxlaya gedirik və nədənsə
    yapışmaq üçün heç nə tapmırıq. Kədərin də kölgələri olur. Gec-tez günəş
    batır, işıq sönür. Amma İsanın ardınca gedən adam hər cür qorxu və
    şübhədən azad olur, qəlbində heç kimin əlindən ala bilməyəcəyi bir
    sevinc yaşayır.</p>
  <p>2. Biz burada gizli xəbərdarlıq da görürük. Hər şeydə İsaya güvənmək,
    Onu Rəbb və Xilaskar kimi qəbul etmək qərarı indi verilməlidir. Həyatda
    hər şey vaxtında edilməlidir, əks halda, gecikə bilərsiniz. Elə iş var
    ki, onu ancaq fiziki güc sayəsində yerinə yetirmək olar. Elə şeylər var
    ki, onları ancaq zehin açıqlığı və yadda saxlamaq qabiliyyətimiz varkən
    öyrənə və mənimsəyə bilərik. Elə şeylər də var ki, onları vaxtında
    söyləmək və yerinə yetirmək lazımdır. Əks halda, həmin işlər üçün vaxt
    keçəcək və əldən buraxılanları demək və etmək çox gec olacaq. İsa ilə də
    belədir. İsa bunu deyərkən yəhudiləri Ona Çarmıxa çəkilməmişdən əvvəl
    iman etməyə çağırdı. Çünki sonra O onların yanında olmayacaqdı.</p>
  <p>Bu, əbədi həqiqətdir. Statistika göstərir ki, insanlar on yeddi
    yaşına qədər asanlıqla imana gəlir. Sonra isə onların imana gəlmə
    ehtimalı azalır. Çünki insanın imansızlığı və dəyişmək istəməməsi nə
    qədər dərin olursa, onun yerindən tərpənməsi bir o qədər çətinləşir.
    İnsanlara ən böyük bəxtiyarlıq Məsihdə verilir. Bunu əldə etmək heç vaxt
    gec deyil. Amma məsələ budur ki, bu həqiqəti vaxtında dərk edəsən.</p>
  <p><strong>37-41</strong></p>
</blockquote>
<h2 id="kor-koranə-imansizliq-yəhya-1237-41">KOR-KORANƏ İMANSIZLIQ
  (Yəhya 12:37-41)</h2>
<blockquote>
  <p>Bu hissə istər-istəməz bir çox insanı narahat edir. Həvari Yəhya
    Yeşaya peyğəmbərdən iki ayə sitat gətirir (<em>Yeşaya 53:1-2</em>).
    Burada peyğəmbər soruşur ki, onun Məsih haqqında söylədiklərinə inanan
    varmı? Allahın Onda göstərdiyi qüdrəti dərk edən varmı? Lakin ikinci
    hissədə (<em>Yeşaya 6:9-10</em>) deyilir: ««Get bu xalqa bunu çatdır:
    «Eşitdikcə eşidəcəksiniz, amma anlamayacaqsınız, gördükcə görəcəksiniz,
    amma qanmayacaqsınız. Bu xalqın ürəyini kütləşdir, qulaqlarını ağır
    eşidən elə, gözlərini yum ki, gözləri ilə görməsinlər, qulaqları ilə
    eşitməsinlər, ürəkləri ilə anlamasınlar və Mənə sarı dönüb şəfa
    tapmasınlar»». Bu hissə Əhdi-Cədiddə dəfələrlə təkrarlanır (<em>Matta
      13:14.15; Mark 4:12; Luka 8:10; Həvarilərin işləri 28:17; Romalılara
      11:8; 2 Korinflilərə 3:14</em>). Bu ayə insanda elə təəssürat yaradır
    ki, bəzi insanlar Allaha iman etməsin deyə, sanki Allah Özü onları
    imansızlığa məhkum edib. Bunu təsəvvür etmək dəhşətlidir. Belə düşünmək
    yanlışdır. Müqəddəs Yazıların bu hissələrini necə izah etsək də, İsanın
    bizə Özündə göstərdiyi Allahın bəzi insanları imansızlığa məhkum
    etməsinə inana bilmərik.</p>
  <p>Bununla bağlı iki məqama toxunmaq lazımdır.</p>
  <p>1. Biz özümüzü Yeşaya peyğəmbərin yerinə qoymalı, onun düşüncə
    tərzinə və qəlbinə nüfuz etməyə çalışmalıyıq. O, Allahdan aldığı sözü
    bəyan etdi və əlindən gələni əsirgəmədi, lakin xalq onu qəbul etməkdən
    imtina etdi. Sonda belə deməyə məcbur oldu: «Dediyim bütün vədlərə
    baxmayaraq, bunları deməyə də bilərdim. Çünki mənim sözüm xalqı
    yaxşılaşdırmaq əvəzinə, onu daha da pisləşdirir. Onlar dediklərimi
    qulaqardına vura bilərlər. Çünki onların laqeydliyi, itaətsizliyi və
    imansızlığı onları kütləşdirib. Sanki Allah onları ruhən korazehin
    edib». Yeşaya peyğəmbər bu sözləri ürəyi yana-yana deyir. Bu, sözləri
    xalqı yaxşılaşdıran deyil, əksinə, pisləşdirən və bundan tamamilə
    çaş-baş qalan adamın sözləridir. Bu ayəni hərfi mənada qəbul edənlər onu
    səhv başa düşəcəklər.</p>
  <p>2. Amma burada başqa bir şey də var. Yəhudilər inanırdılar ki, baş
    verən hər şeyin arxasında Allah durur. Onlar inanırdılar ki, Allahın
    izni olmadan heç nə baş vermir. Buna görə də insanların Allahın Kəlamını
    qəbul etməməsi İlahi planın bir hissəsi kimi qəbul edilir. Amma belə
    demək daha yaxşı olar: Allah Öz hikməti və qüdrəti ilə insanların
    imansızlığından belə ali məqsədləri üçün istifadə edir. Həvari Paul da
    bu barədə danışır. O, Allahın yəhudilərin imansızlığından başqa
    millətlərin Məsihə iman etməsi üçün necə istifadə etdiyini gördü.</p>
  <p>Biz bu hissəni Allahın bəzilərini imansızlığa məhkum etməsi kimi şərh
    etməməliyik. Əksinə, Allahın hətta insanların imansızlığından Öz məqsədi
    üçün istifadə etdiyini qəbul etməliyik. Yəhudilər Allahın təqsiri
    üzündən deyil, öz günahları üzündən Ona iman etmirdilər. Bu da bir sirr
    kimi Allahın ümumi planında öz yerini tutdu. Allah o qədər böyükdür ki,
    dünyada heç bir şey, hətta günah belə Onun hikmətindən kənarda
    deyil.</p>
  <p><strong>42-43</strong></p>
</blockquote>
<h2 id="qorxaqlarin-imani-yəhya-1242-43">QORXAQLARIN İMANI (Yəhya
  12:42-43)</h2>
<blockquote>
  <p>Lakin heç də hamı İsanın sözlərini qulaqardına vurmurdu. Hətta yəhudi
    başçıları arasında belə Ona ürəyinin dərinliyində iman edənlər var idi.
    Sadəcə onlar iman etdiklərini açıq şəkildə etiraf etməkdən və sinaqoqdan
    qovulmaqdan qorxurdular. Belə insanlar mümkün olmayanı mümkün etməyə
    çalışırdılar, yəni Məsihin gizli şagirdləri olmaq istəyirdilər. Gizli
    şagirdlik deyə bir şey yoxdur, çünki ya gizlilik şagirdliyi öldürəcək,
    ya da şagirdlik gizliliyi. İynəni kisədə gizlətmək mümkün deyil. Əgər
    kisədə iynə varsa, bir qıraqdan çıxacaq. Əgər çıxmırsa, deməli, kisədə
    deyil.</p>
  <p>Məsihin gizli ardıcılları qorxurdular ki, Məsihə imanlarını açıq
    şəkildə etiraf etsələr, çox şey itirərlər. Qəribədir, insanlar öz
    dəyərlərini çox vaxt səhv salırlar və hansısa böyük bir işi
    dəstəkləməkdən imtina edirlər. Çünki bu onların maraqlarına mane olur.
    Janna d'Ark hamı tərəfindən tərk edildiyini və tamamilə tək qaldığını
    anlayanda belə dedi: «Bəli, mən yer üzündə təkəm. Mən həmişə tək
    olmuşam. Atam qardaşlarıma deyirdi ki, qoyunlara baxmasam, məni suda
    boğsunlar, halbuki Fransa qan içində idi. Qoy Fransa məhv olsun, təki
    qoyunlarımız sağ-salamat qalsın». Bu fransız kəndlisi öz qoyunlarının
    təhlükəsizliyini ölkəsinin təhlükəsizliyindən üstün tuturdu. Yəhudi
    başçıları də onun kimi idilər. Onlar bilirdilər ki, İsa haqlıdır.
    Bilirdilər ki, digər kahinlər və başçılar Onu öldürmək və Onun bütün
    işlərini məhv etmək üçün sui-qəsd hazırlayırlar. Lakin Ona iman
    etdiklərini açıq etiraf etməyə hazır deyildilər. Çünki bu onların
    mövqelərinə, gəlirlərinə və xalq arasında hörmətlərinə baha başa
    gələcəkdi. Onlar həm cəmiyyətdən, həm sinaqoqdan qovulacaqdılar. Bu
    səbəbdən imanlarını müdafiə edəcək qədər cəsarətli deyil, ikiüzlülük
    edirdilər.</p>
  <p>Həvari Yəhya onların vəziyyətini bir sözlə belə gözəl ifadə etmişdi:
    «...insanlardan izzət qazanmağı Allahdan izzət almaqdan artıq sevdilər»
    (<em>12:43</em>). Şübhəsiz ki, onlar özlərini müdrik və uzaqgörən hesab
    edirdilər. Eyni zamanda başa düşmürdülər ki, insan izzəti bir neçə il
    davam etsə də, Allahın izzəti əbədidir. Əsl hikmət və uzaqgörənlik
    insanın fikrindən çox Allahın fikrinə üstünlük verir. Zamanla yox,
    əbədiyyətlə düzgün münasibətdə olmaq daha yaxşıdır.</p>
  <p><strong>44-50</strong></p>
</blockquote>
<h2 id="qaçilmaz-mühakimə-yəhya-1244-50">QAÇILMAZ MÜHAKİMƏ (Yəhya
  12:44-50)</h2>
<blockquote>
  <p>Yəhyanın Müjdəsinə görə, bu, İsanın açıq şəkildə söylədiyi son söz
    idi. Bundan sonra O, təklikdə şagirdlərini öyrədəcək, sonra isə Pilatın
    qarşısında dayanacaqdı. Bu isə camaata açıq şəkildə söylənilən son çıxış
    idi. İsa deyir ki, Onun yanına gələnlər Allahın yanına gəlirlər. Onu
    dinləmək Allahı dinləmək, Onu görmək Allahı görmək deməkdir. Onun
    vasitəsilə Allah insanla, insan da Allahla görüşür. Bu görüşün iki
    nəticəsi var və hər ikisi də hökmün mahiyyətini ehtiva edir.</p>
  <p>1. İsa yenidən dördüncü Müjdəyə xas olan fikrə qayıdır. O, dünyaya
    DÜNYANI mühakimə etmək üçün deyil, onu xilas etmək üçün gəlib. İsanı
    insanlara göndərən Allahın qəzəbi deyil, məhəbbətidir. İsanın gəlişi
    qaçılmaz olaraq Özü ilə hökm də gətirir. Bu niyə belədir? Çünki insan
    İsaya bəslədiyi münasibətilə kim olduğunu, hansı mövqeyi tutduğunu
    göstərir. Bununla da özünü mühakimə edir. Əgər o, İsaya can atıb, amma
    istədiyi kimi yaşaya bilmirsə, artıq qəlbində Allahın təsirini hiss
    edib, buna görə də təhlükəsizlikdədir. Əgər o, İsada cazibədar bir şey
    görmürsə və Onun hüzuru ürəyinə toxunmursa, bu o deməkdir ki, o, Allaha
    qarşı biganədir, bununla da özünü mühakiməyə məruz qoyur. Yəhyanın
    Müjdəsində bu müqayisəyə tez-tez rast gəlinir. İsa insanları sevdiyinə
    görə yer üzünə gəldi. Bununla belə, O, həmişə həm seçim verir, həm də
    Özü ilə mühakimə gətirir. Daha əvvəl dediyimiz kimi, insana saf sevgi
    təklif etmək olar, o isə bunda yaxşı heç nə görməyə bilər. O zaman saf
    sevgi onun üçün mühakiməyə çevrilir. İsa Allahın məhək daşıdır. İnsanın
    Ona olan münasibəti ilə əslində kim olduğu aşkara çıxır.</p>
  <p>2. İsa dedi ki, insanların Ondan eşitdiyi sözlər onları axirətdə
    mühakimə edəcək. Bu, ən vacib həqiqətlərdən biridir. İnsanı
    bilmədiklərinə görə ittiham etmək olmaz. Amma həqiqətin və yaxşılığın nə
    olduğunu bilə-bilə pislik edirsə, onun mühakiməsi daha ciddi olur. Ona
    görə də eşitdiyimiz hər bir hikmətli söz, həqiqəti bilmək üçün hər
    fürsət sonda əleyhimizə şahidlik edəcək. XVIII əsrdə yaşamış bir
    ilahiyyatçı sadə insanlar üçün məsihçi inancının bir növ katexizmini
    yazmışdı. Sonda belə bir SUAL vermişdi: «Müjdəyə məhəl qoymayan adamın
    aqibəti necə olacaq?» Cavab belə idi: «O, mühakimə olunacaq, xüsusilə
    «bu kitabı oxuduğuna görə»«.</p>
  <p>Bildiyimiz, lakin qəbul etmədiyimiz hər şey Hökm günündə əleyhimizə
    şahidlik edəcək.</p>
</blockquote>
