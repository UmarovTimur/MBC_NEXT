<h1>16-ci fəsil</h1>
<blockquote>
  <p><strong>1-4</strong></p>
  <p><strong>XƏBƏRDARLIQ VƏ ÇAĞIRIŞ (Yəhya 16:1-4)</strong></p>
  <p>Bu Müjdə yazılanda bəzi imanlılar imandan dönmüşdülər, çünki təqiblər
    başlamışdı. Vəhy Kitabı qorxaqların və imansızların hamısını məzəmmət
    edir (<em>Vəhy 21:8</em>). Bitiniya valisi Plini xalqın arasında
    məsihçilərin olub-olmadığını öyrənmək üçün yoxlama aparanda, imperator
    Trayana belə bir məktub yazmışdı: «Bəziləri etiraf etdilər ki əvvəllər
    məsihçi olublar, lakin uzun illərdir, daha məsihçi deyillər. Elələri də
    var ki, iyirmi ildən çoxdur imanlarından uzaqlaşıblar». Hətta şücaət
    göstərən erkən İmanlı Cəmiyyətində belə, təqiblərə tab gətirə bilməyəcək
    qədər imanı zəif olanlar var idi.</p>
  <p>İsa bunu qabaqcadan görmüş və bu barədə əvvəlcədən xəbərdarlıq
    etmişdi. O istəmirdi ki, kimsə Məsihi qəbul edərkən sonra təqiblərdən
    xəbəri olmadığını desin. Tindal düşmənləri tərəfindən təqib olunanda və
    xalqına Müqəddəs Kitabı ana dilinə (ingilis dilində) tərcümə etdirmək
    istədiyinə görə ölümlə üz-üzə gələndə, belə demişdi: «Mən başqa heç nə
    gözləmirdim». İsa insanlara təkcə izzət deyil, həm də Çarmıx təklif
    etdi.</p>
  <p>İsa şagirdlərin başına gələcək iki növ təqibdən danışırdı. Onlar
    sinaqoqlardan qovulacaqlar. Sinaqoq yəhudi üçün böyük əhəmiyyət kəsb
    edirdi. Allahın evi yəhudilərin həyatında mühüm rol oynayırdı. Bəzi
    ravvinlər deyirdilər ki, sinaqoqdan kənarda edilən dualar Allah
    tərəfindən cavablandırılmır. Ancaq burada daha dərin bir şey var. Ola
    bilsin, hansısa böyük alim və ya ilahiyyatçı insanlarla ünsiyyətsiz
    keçinə bilər; işinə, düşüncələrinə qərq olaraq tək yaşaya bilər. Lakin
    şagirdlər sadə insanlar idi, onlar ünsiyyətə ehtiyac duyurdular. Onların
    sinaqoqdakı ibadətlərə ehtiyacı vardı. Onlar üçün qovulmağın və digər
    insanlarla ünsiyyətdən tamamilə məhrum olmağın öhdəsindən gəlmək çətin
    olardı. Ancaq Janna d’Arkın dediyi kimi «Allahla tək qalmaq daha
    yaxşıdır» ifadəsinin nə demək olduğunu bilsək, yaxşı olar. Bəzən Allahla
    təmas insanlar tərəfindən rədd olunmaq bahasına başa gəlir. İsa həmçinin
    deyirdi ki, insanlar Onun şagirdlərini təqib edəndə Allaha xidmət
    etdiklərini zənn edəcəklər. Burada <em>latreyia</em> sözü işlədilir, bu
    da Allahın Məbədindəki qurbangahda kahinin xidməti deməkdir. Bundan
    başqa, <em>latreyia</em> sözü istənilən dini ibadəti bildirir. Dinin
    faciələrindən biri də odur ki, insanlar kafir hesab etdikləri adamları
    təqib edərək, Allahı razı saldıqlarını düşünürlər. Həvari Paul İsanın
    adını tarix səhifələrindən silməyə və Onun Cəmiyyətini məhv etməyə
    çalışarkən, Allaha xidmət etdiyini zənn edirdi (<em>Həvarilərin işləri
      26:9-11</em>). Bugünkü gündə İspan inkvizisiyasının işgəncə verənləri və
    hakimləri pis nüfuz qazanıblar. Lakin öz dövrlərində onlar bidətçilərə
    əzab verməklə, həqiqi imanı məcbur qəbul etdirməklə Allahın gözündə
    düzgün iş gördüklərinə və Ona xidmət etdiklərinə əmin idilər. Onların
    fikrincə, onlar bidətçiləri cəhənnəmdən xilas edirdilər. Bu, İsanın
    dediyi kimi, Allahı tanımadıqlarına görə baş verirdi. Kilsələrin də
    faciəsi onda idi ki, xidmətçilər iman yoluna olan öz baxışlarını
    aşılamağa çalışırdı. Onlar iddia edirdilər ki, İlahi həqiqətə
    malikdirlər və lütfə sahibdirlər. Bu şeylər bu gün də baş verir və bütün
    imanlı cəmiyyətlərinin birləşməsinə böyük maneə törədir. Təqiblər həmişə
    olacaq. Mütləq deyil ki, təqiblər qətl və işgəncələrlə müşayiət olunsun.
    Əgər insanlar Allahın həqiqətinin yalnız onlarda olduğunu düşünürlərsə,
    onda Allahın evindən qovulmaq da təqibdir.</p>
  <p>İsa insanlarla necə rəftar etmək lazım olduğunu bilirdi. O, sanki
    onlara deyirdi: «Mən sizə bədəninizi yaralayacaq, ruhunuzu parçalayacaq
    ən çətin bir tapşırıq təklif edirəm. Bunu qəbul edəcək qədər cəsarətiniz
    varmı?»</p>
  <p>İsa o vaxt da, bu gün də asan yolu deyil, izzət yolunu təklif edir. O
    istəyir ki, Onun çağırışına cavab verməyə hazır olanlar Onun adı uğrunda
    cəsarətlə irəli çıxsınlar.</p>
  <p><strong>5-11</strong></p>
</blockquote>
<h2 id="müqəddəs-ruhun-işi-yəhya-165-11">MÜQƏDDƏS RUHUN İŞİ (Yəhya
  16:5-11)</h2>
<blockquote>
  <p>Şagirdlər çaşqınlığa düşüb kədərə qapıldılar. Onların başa düşdükləri
    yalnız o idi ki, onlar İsanı itirirlər. Lakin İsa bütün bunların onların
    xeyrinə olduğunu izah etdi. Çünki O gedəndən sonra Onun yerinə Müqəddəs
    Ruh, Vəsatətçi gələcək. İsa bədəndə ikən onlarla hər yerdə ola bilmirdi.
    Onlar gah görüşür, gah da sağollaşırdı. İsa bədəndə ikən hər yerdə
    insanlara nəsihət verə, vicdanlarına xitab edə bilmirdi. O, məkan və
    zamanla məhdud idi. Müqəddəs Ruhun heç bir məhdudiyyəti yoxdur. Onun
    gəlişi «Budur, Mən dövrün sonuna qədər hər gün sizinləyəm» (<em>Matta
      28:20</em>) vədinin yerinə yetirilməsi olacaq. Ruh əbədi davam edən
    ünsiyyət gətirəcək və məsihçi təbliğçiyə güc verəcək ki, onun təbliğ
    etdiyi yerdə nəticə fərqli olsun.</p>
  <p>Burada, demək olar ki, Müqəddəs Ruhun işinin tam siyahısı əks olunub.
    Həvari Yəhya <em>eleqheyn</em> sözündən istifadə edir. Azərbaycan dilinə
    tərcümədə bu söz ifşa etmək, digər tərcümələrdə isə inandırmaq mənasını
    verir. Məsələ ondadır ki, bu sözün mənasını qənaətbəxş şəkildə
    çatdıracaq başqa bir söz yoxdur. Bu söz şahidləri çarpaz dindirərkən
    istifadə olunur. Yunanlar bəzən bu sözü vicdanın insan şüuruna və
    qəlbinə təsirini ifadə etmək üçün istifadə edirlər. Aydındır ki, bu cür
    çarpaz dindirmənin ikiqat təsiri var: bu, insanı törətdiyi cinayətdə
    <em>ifşa</em> edə və ya müdafiə etdiyi mövqeyin zəifliyinə
    <em>inandıra</em> bilər. Bu hissədə bizə hər iki məna lazımdır: <em>ifşa
      etmək və inandırmaq</em>. Müqəddəs Ruh həm ifşa edir, həm də inandırır —
    bu Onun ikiqat xidmətidir. Gəlin İsanın Müqəddəs Ruhun işi haqqında nə
    dediyinə nəzər salaq.
  </p>
  <p>1. Müqəddəs Ruh dünyanı <em>günah barədə ifşa</em> <em>edəcək</em>.
    Yəhudilər İsanı Çarmıxa çəkilmək üçün təslim edəndə günah işlətdiklərini
    düşünmürdülər. Onlar fikirləşirdilər ki, Allaha xidmət edirlər. Lakin
    sonradan Məsihin Çarmıxa çəkilməsi xəbəri onlara təbliğ vasitəsilə
    çatanda, bu xəbər ürəklərinə ox kimi sancıldı (<em>Həvarilərin işləri
      2:37</em>). Onlar birdən başa düşdülər ki, Çarmıxa çəkilmə tarixin ən
    dəhşətli cinayəti olub və bu günahı məhz onlar törədib. İnsana günahı
    dərk etdirən nədir? Onu Çarmıx qarşısında həlimləşdirən nədir? Bir dəfə
    hindli kəndlərinin birində bir missioner kənd daxmasının ağardılmış
    divarında proyektordan istifadə edərək slaydlar göstərirdi. Divarda
    Çarmıxa çəkilmiş Məsih görünəndə hindlilərdən biri yerindən sıçrayaraq
    qışqırdı: «Düş oradan! Orada Sən <em>yox</em>, mən asılmalıyam!» Nəyə
    görə İsraildə 2000 il əvvəl Çarmıxa çəkilmiş bir Adamın görünüşü əsrlər
    boyu insanların qəlbində belə ürəkparçalayan reaksiya yaradır? <em>Bu,
      Müqəddəs Ruhun işidir</em>.</p>
  <p>2. <em>Müqəddəs Ruh dünyanı salehlik barədə ifşa edəcək</em>. Biz
    insanın məhz <em>Məsihin salehliyinə görə</em> ifşa olunduğunu görəndə,
    bu sözlərin mənasını anlamağa başlayırıq. İsa cinayətkar kimi Çarmıxa
    çəkildi. O, təqsirli bilinməsə də, mühakimə olundu. Onu qatı bidətçi
    hesab edən yəhudilərin tələbi ilə romalılar edama məhkum etdilər,
    halbuki buna yalnız ən dəhşətli cinayətkarlar layiq idi. İsaya olan
    baxışları dəyişən nə idi? Romalı yüzbaşının Çarmıxın önündəki kimi
    (<em>Matta 27:54</em>) və Paulun Dəməşqə gedən yolda olduğu kimi
    (<em>Həvarilərin işləri 9:1-9</em>), insanlara Çarmıxa çəkilən Allahın
    Oğlu olduğunu görməyə vadar edən nə idi? Onların Çarmıxa çəkilmiş yəhudi
    cinayətkarına əbədi ümid bəsləmələri təəccüblü deyilmi? <em>Bu, Müqəddəs
      Ruhun işidir</em>. İnsanları Məsihin dirilməsi və Atanın yanına
    yüksəlməsi ilə təsdiqlənmiş həqiqətə və salehliyə inandıran məhz
    Odur.</p>
  <p>3. <em>Müqəddəs Ruh insanları mühakimə barədə ifşa edəcək</em>. Şər
    Çarmıxda məhkum və məğlub oldu. İnsanı gələcəkdə mühakimə gözlədiyinə
    inandıran nədir? <em>Bu, Müqəddəs Ruhun işidir</em>. Bizi Allahın hökm
    kürsüsü qarşısında dayanacağımıza əmin edən də Odur.</p>
  <p>4. Bu yerdə qeyd olunmayan daha bir şey qalır. Biz günahımıza,
    Məsihin salehliyinə və mühakiməsinə görə ifşa olunanda, xilasın,
    bağışlanmanın və gələcək hökm günündən qurtuluşun Məsihdə olduğuna bizi
    inandıran nədir? <em>Bu da Müqəddəs Ruhun işidir</em>. Bizi Çarmıxa
    çəkilmiş Məsihdə Xilaskarımızı və Rəbbimizi tapacağımıza inandıran Odur.
    Müqəddəs Ruh bizi günahda ifşa edir və Xilaskarımızın olduğuna
    inandırır.</p>
  <p><strong>12-15</strong></p>
</blockquote>
<h2 id="həqiqət-ruhu-yəhya-1612-15">HƏQİQƏT RUHU (Yəhya 16:12-15)</h2>
<blockquote>
  <p>Burada İsa Müqəddəs Ruhu həqiqət Ruhu adlandırır. O həqiqət Ruhu ki,
    insanlara Allahın həqiqətini çatdırır. Biz bunu vəhy adlandırırıq.
    Müqəddəs Yazıların heç bir yeri bunu məhz belə adlandırılmalı olduğunu
    daha aydın izah etmir.</p>
  <p>1. Vəhy daimi proses olmalıdır. İsanın o vaxt şagirdlərinə deyə
    bilmədiyi çox sözü var idi, çünki onlar hələ çox şeyi ağıllarına sığdıra
    bilmirdilər. İnsana ancaq onun başa düşə və ağlına sığa biləcək şeyləri
    söyləmək olar. Biz uşaqlara cəbri Nyutonun binomundan öyrətməyə
    başlamırıq, tədricən ona doğru aparırıq. Biz uşaqlara həndəsə öyrədəndə
    mürəkkəb teoremlərdən başlamırıq, tədricən onlara yaxınlaşırıq. Yunan və
    latın dilini öyrədəndə mürəkkəb ifadələrdən deyil, sadə və başadüşülən
    sözlərdən başlayırıq. Allah da eyni şəkildə insanlara Öz həqiqətlərini
    tədricən açır. Allah onlara qəbul edə və mənimsəyə biləcəyi həqiqətləri
    açır. Bu mühüm faktın müəyyən nəticələri var.</p>
  <p>a) Əhdi-Ətiqin hissələrinin izahı bəzən bizi narahat edir. O dövrdə
    Allahın həqiqətinin yalnız məhdud bir hissəsi insan üçün anlaşılan ola
    bilərdi. Məsələn: Əhdi-Ətiqdə düşmən şəhərlərinin ələ keçirilməsi zamanı
    bütün sakinlərin məhv edilməsindən bəhs edən çoxlu yerlər var. Bu əmrin
    arxasında belə bir fikir dayanır ki, İsrail öz xalqının paklığını riskə
    ata və zərrə qədər olsa da, bütpərəstlik dini ilə qarışmasına yol verə
    bilməzdi. Belə riskdən qaçmaq üçün həqiqi Allaha ibadət etməyənlərin
    hamısı məhv edilməli idi. Beləcə yəhudilər tarixlərinin o mərhələsində
    anladılar ki, dinlərinin paklığını var-gücü ilə qorumaq lazımdır. Onlar
    bütpərəstləri məhv etməklə dinlərini qoruyub saxlayırdılar. İsa gələndə
    isə insanlar başa düşdülər ki, dinin saflığını bütpərəstləri ancaq Allah
    yoluna gətirməklə qoruyub saxlamaq olar. Bəli, Əhdi-Ətiq dövrünün
    insanları böyük həqiqəti dərk etmişdilər, amma yalnız onun bir tərəfini.
    Vəhy də məhz belə olmalıdır: Allah insanın ancaq dərk edə biləcəyini aça
    bilər.</p>
  <p>b) Bu fakt həm də onu təsdiq edir ki, İlahi vəhyin sonu yoxdur. Bəzi
    insanlar İlahi vəhyi yalnız Müqəddəs Kitabda yazılanlarla
    məhdudlaşdırmaqda səhv edirlər. Onda elə çıxır ki, 100-cü ildə
    Əhdi-Cədidin sonuncu kitabı yazılandan sonra Allah daha danışmır. Lakin
    Allahın Ruhu daim fəaliyyət göstərir və daim insanlara Özünü açır.
    Doğrudur, Onun ali və misilsiz vəhyi İsa Məsih vasitəsilə gəldi. Lakin
    İsa kitab personajı deyil, İlahi vəhyin daima davam edən canlı bir
    Şəxsidir. Allah hələ də bizə İsa Məsih haqqında dərin açıqlamaları
    verməyə davam edir. O, 100-cü ildə danışmağı dayandırmadı. O, hələ də
    insanlara Öz həqiqətini açmağa davam edir.</p>
  <p>2. Allahın insana verdiyi vəhy — istənilən həqiqətlərin vəhyidir.
    Bunun «teoloji həqiqət»lə məhdudlaşdığını düşünmək tamamilə yanlışdır.
    Təkcə ilahiyyatçılar və vaizlər Allahdan ilham almır. Əbədi qalan
    sözləri poetik formada insanlara çatdıran şair da ilham alır. H.F.Layt
    «Mənimlə qal» himninin sözlərini yazanda onu bəstələdiyini deyil, diktə
    olunaraq yazdığını hiss edirdi. Böyük bəstəkarlar əsərlərini
    ilhamlanaraq yazmışdılar. Handel məşhur «Halleluyah» nəqəratını necə
    yazdığından danışanda belə deyir: «Mən səmanın açıldığını və taxtda
    Əzəmətli, qar kimi ağ olan Tanrını gördüm». Məsələn, alim bütün
    bəşəriyyətə fayda verəcək nəsə kəşf edəndə, cərrah həyat qurtaracaq və
    ağrıları azaldacaq yeni vasitə icad edəndə, yaxud kimsə əzab çəkən
    bəşəriyyətə şəfa ümidini verəcək dərman kəşf edəndə, bu, Allahdan gələn
    ilhamdır. Hər həqiqət — İlahi həqiqətdir. Bütün həqiqətlərin
    aşkarlanması Müqəddəs Ruhun işidir.</p>
  <p>3. Vəhy Allahdan gəlir. O, hər bir həqiqətin Sahibi və Açıqlayanıdır.
    Həqiqəti insan icad etməyib. Həqiqət Allahın ənamıdır. Bu bizim yarada
    biləcəyimiz bir şey deyil, artıq mövcud olan və üzə çıxarılması lazım
    olan şeydir. Bütün həqiqətlərin arxasında Allahın Özü dayanır.</p>
  <p>4. Vəhy — İsa Məsihin gördüyü bütün işlərin mənasının və Onun Kim
    olduğunun bizə açıqlanmasıdır. İsanın əzəməti Onun tükənməzliyindədir.
    Hələ heç kim Onun söylədiyi və etdiyi hər şeyi tam dərk etməyib. Hələ
    heç bir insan Onun təliminin bizim həyatımız, imanımız, ayrı-ayrı
    şəxslər və bütün dünya, cəmiyyət və bütün xalq üçün olan mənasını tam
    dərk etməyib. Vəhy — İsanın Kim olduğuna dair yavaş-yavaş açılan
    kəşfdir.</p>
  <p>İşin mahiyyəti də elə budur: vəhy bizə kitabdan və ya təsvirdən
    deyil, Var Olan Şəxsdən gəlir. Biz nə qədər çox İsaya bənzəsək, O bizə
    bir o qədər çox danışa biləcək. Onun vəhylərinə sahib olmaq üçün Onu
    Rəbb olaraq qəbul etmək lazımdır.</p>
  <p><strong>16-24</strong></p>
</blockquote>
<h2 id="sevincə-çevrilən-kədər-yəhya-1616-24">SEVİNCƏ ÇEVRİLƏN KƏDƏR
  (Yəhya 16:16-24)</h2>
<blockquote>
  <p>Burada İsa indiki zamanın hüdudundan kənar baxır. Belə etməklə İsa
    yəhudi təfəkküründə dərin kök salmış anlayışdan istifadə edir. Yəhudilər
    zamanın iki dövrə — indiki və gələcək dövrə bölündüyünə inanırdılar.
    İndiki dövr tamamilə korlanmış və lənət altındadır. Gələcək dövr isə
    Allahın Qızıl Dövrü olacaqdır. Bu iki dövr arasında, yeni dövrün
    başlandığından xəbər verən Məsihin zühurundan əvvəl, Rəbbin günü
    dayanır. Rəbbin günü — Qızıl Dövrün gəlişindən əvvəl dünyanın məhv
    olacağı dəhşətli bir gündür. Yəhudilər bu keçid dövrünü «Məsihin
    gəlişinin doğum sancıları» adlandırırdılar.</p>
  <p>Müqəddəs Kitab bu dəhşətli dövrün təsvirləri ilə doludur. «Budur
    Rəbbin günü gəlir, amansızlıqla, qeyzlə, qızğın qəzəblə gəlir ki, yeri
    səhraya döndərsin, oradakı günahkarları məhv etsin» (<em>Yeşaya
      13:9</em>). «Sionda şeypur çalın, Müqəddəs dağımda bərkdən çalın. Qoy
    ölkənin bütün əhalisi titrəsin, çünki Rəbbin günü gəlir, həmin gün
    yaxındadır. Qaranlıq zülmətli bir gün! Buludlu və qatı qaranlıq bir
    gün!» (<em>Yoel 2:1-2</em>) «Rəbbin günü isə oğru kimi gələcək. O gün
    göylər böyük gurultu ilə aradan qalxacaq. Ünsürlər yanaraq məhv olacaq.
    Yer üzü və onun üstündə hər şey ifşa olunacaq» (<em>2Peter 3:10</em>).
    Məsihin gəlişinin doğum sancılarının mənzərəsi belə idi.</p>
  <p>İsa şagirdlərinə «Az bir müddətdən sonra Məni görməyəcəksiniz, az bir
    müddətdən də sonra yenə görəcəksiniz» deyəndə, bu mənzərədən istifadə
    etdi. «Gün gələcək, Padşahlığım yer üzündə bərqərar olacaq. Lakin həmin
    gündən əvvəl doğuş zamanı qadının doğum sancıları qəfil tutduğu kimi,
    siz də qəfil baş verəcək çətin sınaqlardan keçməli olacaqsınız. Amma
    sona qədər Mənə sadiq qalsanız, aldığınız xeyir-dualar sizin üçün çox
    qiymətli olacaq». Bunu deyəndən sonra İsa sadiqlərini gözləyən
    xeyir-duaları sadalamağa başladı.</p>
  <p>1. Kədər onlar üçün sevincə çevriləcək. Bəzən elə gəlir ki, Məsihin
    yolu kədərdən başqa heç nə gətirmir, dünya isə yalnız sevinc bəxş edir.
    Amma gün gələcək, rollar dəyişəcək: dünyanın qayğısız sevinci kədərə,
    məsihçinin aşkar kədəri isə sevincə çevriləcək. İmanı ona baha başa
    gələn məsihçi həmişə yadda saxlamalıdır ki, bu, hər şeyin sonu deyil.
    Bir gün kədərin yerini sevinc tutacaq.</p>
  <p>2. Məsihçinin sevinci iki qiymətli xüsusiyyətə malik olacaq.</p>
  <p>a) Heç kim onun sevincini əlindən ala bilməyəcək. İmanlının sevinci
    təsadüf hallardan və dünyada baş verənlərdən asılı olmayacaq. Məsələ
    burasındadır ki, bütün dövrlərdə iztirab çəkən imanlılar məhz
    əzab-əziyyət zamanı İsa ilə ecazkar və sıx ünsiyyət qurduqlarına şəhadət
    edirdilər. Dünyanın verdiyi sevinc dünyanın təsirindən asılıdır, Məsihin
    verdiyi sevinc isə bu dünyada heç nədən asılı deyil.</p>
  <p>b) Məsihçinin sevinci kamil olacaq. Dünyanın verdiyi ən böyük
    sevincdə belə həmişə nəsə çatışmır. Bəlkə də bu, peşmanlıq hissindən
    irəli gəlir, ya da üzərində ovuc boyda bir bulud var, ona görə sevinci
    tam yaşatmır, yaxud sevincin qısa olduğunu xatırladır. Amma Məsihin
    hüzurundan gələn sevincdə zərrə qədər də qeyri-kamillik kölgəsi yoxdur.
    O, kamil və tamdır.</p>
  <p>3. Məsihçinin sevincində bütün acı-ağrılar unudulur. Ana yeni doğulan
    körpəsini görəndə ağrısını unudur. Şəhid cənnətin izzətinə daxil olanda
    iztirablarını unudur. Məsihə sədaqət insana baha başa gəlsə də, Məsihin
    əbədi sevincinə daxil olan kimi ödədiyi dəyəri unudacaq.</p>
  <p>4. Tam bilik olacaq. Məsih şagirdlərinə deyir: «O gün Məndən heç nə
    soruşmayacaqsınız, sual verməyə ehtiyacınız olmayacaq». Bu dünyada
    həmişə cavabsız suallar və həll olunmamış problemlər var. Hər halda, biz
    gözlə görünənə deyil, imana görə həyat sürürük, həyatda anlamadığımız
    vəziyyətləri qəbul etməliyik. Biz həqiqətin yalnız kiçik hissələrini
    dərk edirik və Allahı yalnız qismən görürük. Lakin gələcək dövrdə
    Məsihin hüzurunda biliyin dolğunluğuna malik olacağıq.</p>
  <p>5. Bizim Səmavi Ata ilə başqa münasibətimiz olacaq. Biz, həqiqətən,
    Allahı tanıdığımız zaman Onun hüzuruna gedib hər şey istəyə bilərik. Biz
    bilirik ki, qapı açıqdır, Onun adı — Atadır, ürəyi — məhəbbətdir. Biz
    valideynlərin onları görməkdən və hər şey haqqında danışmaqdan məmnun
    olduqlarına həmişə əmin olan uşaqlar kimiyik. İsa deyir ki, Allahla bu
    cür münasibətimiz olanda, Ondan hər şey istəyə bilərik və O,
    istədiyimizi bizə verəcək. Amma gəlin bunu insan nöqteyi-nəzərindən
    düşünək. Uşaq atasını sevəndə və ona güvənəndə yaxşı bilir ki, ata bəzən
    ona «yox» deyə bilər, çünki atanın müdrikliyi və sevgisi uşağın nəyə
    ehtiyacı olduğunu daha yaxşı bilir. Biz Allahla o qədər yaxın ola
    bilərik ki, duada Ondan hər şeyi diləyə bilərik, amma sonda həmişə «Qoy
    Sənin iradən olsun» deyəcəyik.</p>
  <p>6. Allahla bu yeni münasibət yalnız İsa Məsihdə mümkündür. Allahla
    münasibət yalnız Onun adı ilə mövcuddur. Yalnız İsanın sayəsində
    sevincimiz sarsılmaz və kamildir. Biz tam biliyə malikik və Allahın
    qəlbinə gedən yol bizim üzümüzə həmişə açıqdır. Sahib olduğumuz hər şey
    bizə İsadan və Onun sayəsində gəlir. Onun adı ilə biz diləyirik, alırıq,
    Atanın hüzuruna gəlirik və qəbul olunuruq.</p>
  <p><strong>25-28</strong></p>
</blockquote>
<h2 id="birbaşa-giriş-yəhya-1625-28">BİRBAŞA GİRİŞ (Yəhya 16:25-28)</h2>
<blockquote>
  <p>Müqəddəs Kitabın Azərbaycan dilinə tərcüməsində deyilir ki, İsa
    şagirdləri ilə məsəllərlə danışırdı. Yunan dilində <em>paroimiya</em>
    sözü istifadə olunur. İsanın məsəlləri barədə söhbət düşəndə, həmişə bu
    sözdən istifadə olunur. Mənası pərdələnmiş deyim deməkdir. Bunun aydın
    olması üçün yaxşı düşünmək lazımdır. Bu ifadəni, məsələn, ağılın dərk
    etməli olduğu müdriklərin mənalı qısa kəlamlarına şamil etmək olar,
    yaxud açmasını tapmalı olduğu tapmacaya. İsa deyir: «İndiyə qədər
    sizinlə həqiqəti eyhamlarla və örtülü şəkildə çatdırırdım ki, özünüz
    təxmin edib dediklərimi dərindən düşünəsiniz. İndi sizə həqiqəti açıq və
    tam aydınlıqla söyləyəcəyəm». Sonra O, Allahdan gəldiyini və yenidən
    Onun yanına qayıtdığını söyləyir. Bu Onun Allahın Oğlu olduğunu və
    Çarmıxın Onun üçün cinayətkarın edamı deyil, Allaha qayıdış yolu
    olduğunu göstərən böyük vəhydir.</p>
  <p>Sonra İsa heç vaxt unutmamalı olduğumuz bir söz söyləyir. O deyir ki,
    Onun ardıcılları Allaha müraciət edə bilərlər, çünki Ata onları sevir.
    Artıq Onun şagirdlərinin istəklərini Allaha çatdırmağa ehtiyac yoxdur,
    onlar istəklərini özləri birbaşa Allaha deyə biləcəklər. Biz çox vaxt
    Allahı ciddi, İsanı isə həlim və mərhəmətli təsəvvür etməyə meyilliyik.
    Hərdən belə başa düşülür ki, sanki İsanın etdikləri Allahın insanlara
    münasibətini dəyişdi və mühakimə edən Allahı sevən Allaha çevirdi. Bu
    cür düşünmək yanlışdır, çünki burada İsa deyir: «Ata Özü sizi sevir,
    çünki siz Məni sevdiniz və Mənim Allahın yanından gəldiyimə inandınız».
    İsa bunu Çarmıxa çəkilməzdən əvvəl deyir. O, Allahın sevgi olacağı üçün
    yox, sevgi olduğunu bizə göstərmək üçün öldü. O, Allahın dünyaya nifrət
    etdiyi üçün deyil, Allahın dünyanı çox sevdiyi üçün gəldi. O, dünyaya
    Allahın məhəbbətini gətirdi, ona Atanın sevən ürəyini açıb göstərdi.</p>
  <p>Sonra İsa deyir ki, Onun işi başa çatıb. O, Atanın yanından gəldi,
    indi də Çarmıx vasitəsilə Atanın yanına qayıdır. Allaha gedən yol artıq
    hər bir insanın üzünə açıqdır. İsanın daha onların dualarını Allaha
    çatdırmasına ehtiyac yoxdur; onlar özləri Ona dua edə bilərlər. Məsihi
    sevən Allah tərəfindən sevilir.</p>
  <p><strong>29-33</strong></p>
</blockquote>
<h2 id="məsih-və-onun-ənamlari-yəhya-1629-33">MƏSİH VƏ ONUN ƏNAMLARI
  (Yəhya 16:29-33)</h2>
<blockquote>
  <p>Burada şagirdlərin, nəhayət, İsaya necə təslim olduqlarına dair
    maraqlı məqam qeyd olunur. Onlar İsanın başqalarından nəsə soruşmağa
    ehtiyacı olmadığını başa düşəndə, Ona ürəkdən iman etdilər. Onlar nəyi
    nəzərdə tuturdular? Biz şagirdlərin <em>16:17-18</em>-də İsanın
    sözlərindən necə çaşqın olduqlarını görürük. <em>16:19</em>-cu ayədə İsa
    Ondan nə soruşmaq istədiklərini bilib onların sualına cavab verməyə
    başlayır. Başqa sözlə, İsa şagirdlərinin fikirlərini açıq bir kitab kimi
    oxuya bilirdi. Buna görə də onlar İsaya iman gətirdilər. Şotlandiyada
    səyahətçilərdən biri bir vaxtlar təbliğlərinə qulaq asmağa nəsib olan
    iki vaiz haqqında belə demişdi: «Biri mənə Allahın izzətini göstərdi»,
    «O biri mənə ürəyimin dərinliklərini göstərdi». İsa hər ikisini edə
    bilirdi. Şagirdləri Onun, həqiqətən, Allahın Oğlu olduğuna inandıran
    məhz İsanın Allahı bu qədər yaxşı tanıması və insan ürəyinə bələd olması
    idi.</p>
  <p>Lakin İsa realist idi. O, şagirdlərə dedi ki, onların imanlarına
    baxmayaraq, vaxt gələcək onlar İsanı tərk edəcəklər və həmin vaxt artıq
    gəlib çatmışdır. Bu da İsanın qeyri-adi xüsusiyyətlərindən biridir. O,
    şagirdlərin zəifliklərini, onların çatışmazlıqlarını bilirdi. Bilirdi
    ki, onlar ən çətin vaxtda Onu tərk edəcəklər. Lakin yenə də onları
    sevməyə davam edirdi. Ən gözəli isə odur ki, İsa onlara etibar etməyə
    davam edirdi. Bir insanı bağışlamaq və eyni zamanda ona artıq etibar
    edilə bilməyəcəyini bildirmək çox asandır. Amma İsa dedi: «Mən sizin
    zəifliklərinizi bilirəm. Məni tərk edəcəyinizi də bilirəm. Amma onu da
    bilirəm ki, siz qalib olacaqsınız». Hələ dünya tarixində bağışlanma və
    etibar heç vaxt bir-biri ilə bu qədər sıx bağlı olmamışdır. Burada bizim
    üçün necə də gözəl örnək var! Məsih bizə necə bağışlamağı, sonra bizə
    qarşı səhv edən və günah işlədən birinə necə etibar etməyi öyrədir.</p>
  <p>Bu hissədə İsanın çox aydın şəkildə dediyi dörd məqam var.</p>
  <p>1. İsanın tənha qalması. O, insanlar tərəfindən tərk edilməli idi.
    Lakin O, heç vaxt tamamilə yalqız deyildi, çünki Allah həmişə Onunla
    idi. Heç kim heç vaxt həqiqət uğrunda tək mübarizə aparmır, Allah həmişə
    belə insanın yanındadır. Saleh insan heç vaxt tamamilə tənha qalmır,
    çünki Allah onunladır.</p>
  <p>2. İsanın bağışlaması. Biz bu barədə artıq qeyd etmişik. İsa bilirdi
    ki, dostları Onu tərk edəcək, lakin buna görə onları məzəmmət etmədi,
    hətta sonra da tənə vurmadı. O, insanları zəifliklərinə baxmayaraq
    sevir, onları görür və olduğu kimi sevirdi. Sevgi aydın olmalıdır.
    İnsanları ideallaşdırıb onları günahsız kimi təsəvvür edəndə, özümüzü
    məyusluğa məhkum etmiş oluruq. Biz insanları olduqları kimi
    sevməliyik.</p>
  <p>3. İsanın rəğbəti. Bu hissədə «Məndə sülhünüz olsun deyə bunları sizə
    söylədim» ayəsi ilk baxışdan yersiz kimi görünür. Məsələ burasındadır
    ki, İsa şagirdlərinin zəifliyini onlara qabaqcadan söyləməsəydi, onlar
    sonradan Onun nə qədər pis vəziyyətdə qoyduqlarını anlayanda, pərişan
    olacaqdılar. Lakin İsa sanki onlara deyir: «Bunun baş verəcəyini
    bilirəm. Elə düşünməyin ki, sizin xəyanətiniz Məni təəccübləndirəcək.
    Məni tərk edəcəyinizi əvvəlcədən bilirdim. Amma bu Mənim sizə olan
    sevgimi dəyişmir. Siz sonradan peşman olanda, ruhdan düşməyin və
    ümidsizliyə qapılmayın». Burada biz İlahi şəfqət və bağışlanma görürük.
    İsa insanın günahının Ona necə zərər verəcəyini düşünmürdü. O, günahın
    insana necə zərər verəcəyini düşünürdü. Bəzən nə qədər incidiyimizi
    deyil, incidən adamın nə qədər təəssüfləndiyini, ona necə təsir etdiyini
    və nə qədər kədərləndiyini düşünsək, çox şey dəyişər.</p>
  <p>4. İsanın ənamı — cəsarət və qələbədir. Tezliklə şagirdlərə bir şey
    sübut ediləcək: onlar görəcəklər ki, dünya İsaya ən dəhşətli pisliyi
    edib zərər vura bilər, amma Onu məğlub edə bilməz. O deyir: «Mənim
    qələbəm sizin qələbəniz olacaq. Dünya Mənimlə pis rəftar etdi, amma Mən
    qalib gəldim. Çarmıxın cəsarəti və qələbəsi də sizə məxsus ola
    bilər».</p>
</blockquote>
