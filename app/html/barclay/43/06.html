<h1>6-cı fəsil</h1>
<blockquote>
  <p><strong>1-13</strong></p>
</blockquote>
<h2 id="arpa-çörəyi-və-baliq-yəhya-61-13">ARPA ÇÖRƏYİ VƏ BALIQ (Yəhya
  6:1-13)</h2>
<blockquote>
  <p>Bəzən İsa izdihamdan uzaqlaşmaq istəyirdi. O, daim gərginlik içində
    idi. Onun istirahətə ehtiyacı vardı. Bundan əlavə, bəzən Onun şagirdləri
    ilə tək qalması lazım idi ki, onlar İsanı daha yaxşı tanıya və başa düşə
    bilsinlər. Həmçinin Ona dua etmək üçün də vaxt lazım idi. Bu halda da
    yəhudi başçılarla birbaşa münaqişədən qaçmaq daha yaxşı idi, çünki son
    münaqişənin vaxtı hələ gəlib çatmamışdı.</p>
  <p>Kefernahum şəhərindən Qalileya dənizinin o biri sahilinə qədər məsafə
    altı kilometrə yaxın idi. İsa ora qayıqla getmişdi. İnsanlar Onun nə
    etdiyini və hara getdiyini çox diqqətlə izləyirdilər. Buna görə onlar
    qayığın hara getdiyini aydın görüb, tələsik gölün sahili ilə həmin yerə
    yollandılar. İordan çayı şimal tərəfdə Qalileya dənizinə axdığına görə
    təxminən üç kilometr boyunca çayın yuxarısı ilə onun dayaz yerindən o
    biri sahilə keçmək mümkün idi. Orada Qalileyadakı Bet-Saydadan fərqli
    olaraq Yulia Bet-Saydası adlanan kənd yerləşdirdi. İsa Məsih məhz oraya
    getmişdi (<em>Luka 9:10</em>). Yulia Bet-Saydasının yaxınlığında, gölün
    sahilində həmişə otla örtülmüş kiçik düzənliklər var idi. İndi həmin yer
    Əl-Batiya adlanır. Möcüzə də məhz orada baş vermişdi. İsa şagirdləri ilə
    dağa çıxdı və orada onlarla oturdu. Bu zaman camaat həmin yerə axın
    etməyə başladı. Gölün sahilindən və İordan çayının dayaz yerindən keçmək
    təxminən 14 km təşkil edirdi. İnsanlar həmin məsafəni çox tez qət
    etdilər. Mətndə deyilir ki, Pasxa bayramı yaxınlaşırdı. Bu da yollarda
    çoxlu zəvvarların olması demək idi. Görünür, çoxları həmin yolla
    Yerusəlimə doğru gedirdi. Qalileyalı zəvvarlar şimala doğru gedir,
    İordan çayının dayaz yerindən keçir, sonra Pereyaya gedərək yenə
    Yerixoda İordan çayının dayaz yerindən o biri sahilə keçirdilər. Bu,
    zəvvarların yolunu uzatsa da, mənfur və düşmən kəsilən samariyalılarla
    qarşılaşmadan qaçmağa imkan verirdi. Hətta ola bilsin, həmin böyük
    izdiham Pasxa bayramında Yerusəlimə gedərkən yolda yubanan zəvvarlardan
    ibarət idi.</p>
  <p>İsa izdihamı görəndə ona rəhmi gəldi: insanlar ac və yorğun idilər,
    onları yedizdirmək lazım idi. İsanın Filipə müraciət etməsi tamamilə
    təbii idi, çünki Filip Bet-Saydadan idi (<em>Yəhya 1:44</em>). O,
    ərazini yaxşı tanıyırdı. İsa ondan çörəyi haradan ala biləcəyi barədə
    soruşanda Filip məyus oldu: onun fikrincə, hətta həmin ərazidə çörək
    almaq mümkün olsaydı belə, hamıya bir tikə çatması üçün iki yüz
    <em>dinardan</em> çox pul tələb olunurdu. Daha əvvəl araşdırdığımız
    kimi, fəhlənin gündəlik maaşı bir dinardan ibarət idi. Filip özlüyündə
    hesablamışdı ki, belə bir kütləni doydurmaq üçün yarım ildən çox işləmək
    lazımdır.
  </p>
  <p>Sonra Andrey gəldi. O, beş arpa çörəyi və iki balığı olan bir oğlan
    gördü. Bəlkə də həmin oğlan evdən çıxıb, sonra oğlanların çox vaxt
    etdiyi kimi, camaata qoşulmuşdu? Andrey isə həmişə olduğu kimi insanları
    İsanın yanına gətirirdi.</p>
  <p>Ancaq oğlan özü ilə çox yemək götürməmişdi. Arpa çörəyi — ən ucuz
    çörək idi. Yəhudilər həmin çörəyi sevmirdilər. Çünki <em>Mişnada</em>
    zina edən qadının təqdim etməli olduğu qurbanla bağlı bir qayda var idi.
    Əlbəttə ki, bu, tövbə qurbanı, günah qurbanı idi. Adi qurbana həmişə un,
    şərab və yağ qarışığından ibarət taxıl təqdimi daxil olurdu. Un isə
    buğda unu olmalı idi. Lakin zinaya görə tövbə qurbanı gətiriləndə,
    təqdim arpa unundan hazırlanmalı idi, çünki arpa heyvanların yeməyidir,
    zina edən qadının günahı isə heyvani günah sayılırdı. Arpa çörəyi
    yoxsulların yeməyi hesab olunurdu.</p>
  <p>Balıq da, çox güman, ölçüsünə görə sardinadan böyük deyildi.
    Qalileyanın turşuya qoyulmuş və duzlu balıqları bütün Roma imperiyasında
    məşhur idi. O dövrlərdə təzə balıq, ümumiyyətlə, böyük dəbdəbə
    sayılırdı. Çünki diri balıqları uzun məsafələrə daşımaq və saxlamaq üçün
    heç bir vasitə yox idi. Qalileya dənizi bizim sardina kimi balıqlarla
    dolu idi. Balıqçılar onu tutur, duzlayır və ondan ədviyyatlı qəlyanaltı
    kimi bir şey hazırlayırdılar. Həmin oğlanda quru arpa çörəyi üçün
    ədviyyat kimi istifadə olunan iki belə balıq var idi.</p>
  <p>İsa şagirdlərinə xalqı yerə oturtmağı əmr etdi, sonra çörək və
    balıqları götürüb xeyir-dua verdi. O, sanki ailənin başçısı rolunda
    çıxış edirdi. Ola bilsin, İsa hər evdə yemək zamanı oxunan eyni duanı
    oxumuşdu: «Ey torpaqda nemət bitirən Allahımız Rəbb, Sənə həmd olsun».
    Camaat yeyib doydu. <em>Doydu</em> kimi tərcümə olunan söz çox
    maraqlıdır. Yunan dilində buna <em>hortadzesfay</em> deyilir. Bu söz
    qədim yunan dilində <em>heyvanlara yem vermək</em>, insanlara
    münasibətdə isə <em>onları doyunca yedizdirmək</em> mənasını
    verirdi.</p>
  <p>Camaat yeyib-doyandan sonra İsa şagirdlərindən artıq qalan tikələri
    toplamasını xahiş etdi. Nə üçün? Yəhudilərin ziyafətdən sonra nökərlərə
    yeməkdən bir pay saxlamaq adəti var idi. Həmin yemək <em>Peah</em>
    adlanırdı. Burada da insanlar, təbii ki, onlara xidmət edənlərə pay
    saxlamışdılar.</p>
  <p>Yeyənlərin qabağından qalan hissələrdən on iki zənbil yığılmışdı.
    Şagirdlərin hər birinin öz zənbili (<em>kofinos</em>) var idi. Bu,
    butulkaya oxşayan bir səbət idi. Heç bir yəhudi özü ilə belə zənbil
    götürmədən səyahət etməzdi. Görkəmli Roma şairi-satirik Yuvenal (3-cü
    satirada, səh. 14 və 6-cı satirada, səh. 542) yəhudilərdən danışarkən
    deyirdi ki, onların əşyaları yalnız «səbətdən və samandan» ibarətdir.
    Doğrudan da, bir qucaq saman yataq kimi xidmət edirdi, çünki yəhudilərin
    əksəriyyəti köçəri həyat tərzi sürürdü. Yanında zənbili olan yəhudi hər
    kəsə tanış bir fiqur idi. O, həmişə zənbilini hər yerə özü ilə
    daşıyırdı. Çünki yəhudi bir tərəfdən tamahkarlığı ilə tanınırdı, digər
    tərəfdən isə əgər o, yəhudilərin pak və murdar qida ilə bağlı
    qaydalarına riayət etmək istəyirdisə, yeməyini özü ilə götürməli idi.
    Şagirdlər yerdə qalan hissələrlə səbətlərini doldurdular. Ac izdiham
    yeyib-doymuşdur. Həm də nəinki doymuşdur, hətta daha böyüyünü əldə
    etmişdir.</p>
</blockquote>
<h2 id="möcüzənin-mənasi-yəhya-61-13-ardı">MÖCÜZƏNİN MƏNASI (Yəhya
  6:1-13 (ardı)) </h2>
<blockquote>
  <p>Biz Yulia Bet-Saydası yaxınlığındakı çəmənlikdə əslində nə baş
    verdiyini heç vaxt bilməyəcəyik. Baş verənlər bizim üçün üç tərzdə
    aydınlaşa bilər.</p>
  <p>a) Birincisi, İsanın çörək və balıqların sayını çoxaltdığı bir möcüzə
    kimi. Bu, çoxlarına inanılmaz görünə bilər. Digərləri isə bunun möcüzə
    olduğunu qəbul etməkdə çətinlik çəkirlər, çünki İsa səhrada sınaq zamanı
    həmin möcüzəni göstərməkdən imtina etmişdi (<em>Matta 4:3-4</em>). Bu
    möcüzənin fövqəltəbiiliyinə inanan hər kəs öz fikrində qala bilər. Ancaq
    bunun fövqəltəbii möcüzə kimi qəbul etməyənlər üçün başqa iki ehtimal
    var.</p>
  <p>b) Ola bilsin, bu, həqiqətən də, Rəbbin müqəddəs süfrəsi olub. Bu
    fəslin sonunadək İsa şagirdlərinə Onun bədənini yeyib, qanını
    içdiklərini söylədiyi Axırıncı Şam yeməyində olduğu kimi, eyni dildə
    danışır. Bəlkə əl-Batiyada da hər kəs Rəbbin Şam yeməyində olduğu kimi
    bir tikə alıb? Məsihin hüzurundan və Allahın hüzurunun gerçəkliyindən
    vəcd və heyranlıq çörək qırıntılarını orada olanların ürəklərini və
    ruhlarını doyuran bir şeyə çevrilib? Necə ki bu gün də Rəbbin Şam yeməyi
    zamanı baş verir.</p>
  <p>c) Amma daha maraqlı başqa bir izahat da ola bilər. On beş kilometr
    piyada yola çıxan insanların özləri ilə tədarük götürməmələrini təsəvvür
    etmək çətindir. Əgər onların arasında zəvvarlar olubsa, çox güman, onlar
    yola özləri ilə yemək götürmüşdülər. Lakin onlar səbətlərindən
    tədarüklərini çıxarmadılar, çünki hər biri eqoistcəsinə və insan kimi
    yeməyi özünə saxlamaq istəyirdi. Ola bilsin ki, İsa Allaha şükür edərək
    Özündə və şagirdlərində olanları insanlara göstərdi, beləcə onları da
    şəxsi nemətləri ilə bölüşməyə dəvət etdi. Onlar da belə bir nümunədən
    təsirlənərək əlində olanları çıxarıb paylaşmağı təklif etdilər. Sonda
    hər kəsə kifayət qədər, hətta artıqlaması ilə çörək çatdı. Ola bilsin,
    burada möcüzə məhz ondadır ki, İsanın varlığı eqoist kişi və qadınlardan
    ibarət izdihamı hər şeylərini bölüşməyə hazır olan insanların
    qardaşlığına çevirib. Bəlkə də bu hekayədə ən böyük möcüzə çoxalan
    çörəklər və balıqlar deyil, dəyişən insanlar olub.</p>
  <p>Hər necə olursa-olsun, orada elə insanlar var idi ki, onlarsız heç
    bir möcüzə baş verə bilməzdi.</p>
  <p>1. Orada Andrey var idi. Andrey ilə Filip çox fərqlənirdi. Filip
    dedi: «Vəziyyət tamamilə ümidsizdir; heç nə etmək mümkün deyil». Andrey
    isə dedi: «Mən əlimdən gələni edəcəyəm, qalanını İsanın öhdəsinə
    buraxacağam».</p>
  <p>Uşağı İsanın yanına gətirən və bununla da möcüzəni mümkün edən Andrey
    idi. Əgər İsanın yanına yeni bir insan gətirsəniz, nə olacağını təsəvvür
    belə edə bilməzsiniz. Valideynlər övladını savadlı, Allah sevgisində və
    Allah qorxusunda böyüdəndə, bir gün bu uşağın Allah və insanlar üçün
    nələr edə biləcəyini heç kim qabaqcadan deyə bilməz. Uşaq ibadətində
    müəllim uşağın diqqətini addımbaaddım Məsihə yönəldəndə, heç kim həmin
    vaxt uşağın Məsih və Onun Cəmiyyəti üçün nələr edə biləcəyini ağlına
    belə gətirə bilməz.</p>
  <p>Hər səhər sinif otağına daxil olan və papağını şagirdlərinin
    qarşısında təntənəli şəkildə çıxarıb baş əyən yaşlı bir alman müəllimi
    var idi. O, həmişə deyirdi: «Heç vaxt bilə bilməzsən bir gün bu
    oğlanlardan biri kim olacaq». O, haqlı idi, çünki həmin oğlanlardan
    birinin adı Martin Lüter idi.</p>
  <p>Andrey həmin uşağı Məsihin yanına gətirəndə bunun hansı nəticələrə
    gətirib çıxaracağını heç düşünmürdü də. Amma möcüzənin baş verməsi üçün
    şərait yaratmışdı. Biz kimisə Məsihə gətirəndə, hansı imkanlar və şərait
    yaratdığımızı bilmirik.</p>
  <p>2. Orada oğlan var idi. O, çox az şey təklif etmişdir, lakin onun
    təklif etdikləri ilə İsa möcüzə yaratdı. Əgər bu oğlan gəlməsəydi, yaxud
    çörəyini və balıqlarını özünə saxlasaydı, tarixdə baş verən möcüzələrdən
    biri az olardı.</p>
  <p>İsa bizim Ona ​​nə gətirə biləcəyimizi istəyir. Qoy az olsun, ancaq onu
    İsanın yanına gətirmək lazımdır. Bəlkə də biz İsaya məhz əlimizdə olanı
    gətirmədiyimiz və özümüzü Ona vermədiyimiz üçün dünya bir-birinin
    ardınca möcüzələrdən və qələbələrdən məhrum olur. Əgər Ona xidmət etmək
    naminə biz özümüzü qurbangahın üzərinə qoysaq, Onun bizimlə və bizim
    vasitəmizlə nə edə biləcəyi ağlımıza belə gəlməz. Ola bilsin, vicdanımız
    bizə əzab verir və bizim gətirə biləcək heç nəyimiz olmadığına görə
    utanırıq. Eybi yoxdur. Lakin bu, İsaya təqdim edə biləcəklərimizdən bizi
    çəkindirməməlidir. İsanın əlində az şey həmişə çox olur.</p>
  <p><strong>14-15</strong></p>
</blockquote>
<h2 id="xalqin-reaksiyasi-yəhya-614-15">XALQIN REAKSİYASI (Yəhya
  6:14-15)</h2>
<blockquote>
  <p>Burada biz izdihamın reaksiyasını görürük. Yəhudilər Musa peyğəmbərin
    vəd etdiyi peyğəmbərin gəlişini gözləyirdilər. «Allahınız Rəbb sizin
    üçün aranızdan — öz soydaşlarınız içərisindən mənim kimi bir peyğəmbər
    yetirəcək. Ona qulaq asın» (<em>Qanunun təkrarı 18:15</em>).</p>
  <p>Həmin gün Yulia Bet-Saydasındakı camaat İsanı peyğəmbər kimi qəbul
    etməyə və sevincindən Onu hakimiyyətə gətirməyə hazır idi. Lakin çox
    keçmədi ki, başqa bir izdiham «Onu Çarmıxa çək! Onu Çarmıxa çək!» deyə
    qışqıraraq tələb etdi. Nəyə görə həmin vaxt camaat İsanı yüksəltmək
    istəyirdi?</p>
  <p>Birincisi, yəhudilər İsanın onlara istədiklərini verdiyi anda Onu
    dəstəkləməyə hazır idilər. İsa onlara şəfa verirdi, yedizdirirdi. Onlar
    da İsanı özlərinə rəhbər etməyə hazır idilər. Sadiqlik satın alınır,
    sevgi isə öz mənfəətini güdür. Bir dəfə kimsə minnətdarlığı «gələcəkdə
    ediləcək yaxşılığın canlı təcəssümü» kimi qiymətləndirmişdi.</p>
  <p>Kütlənin bu davranışı bizdə xoşagəlməz hisslər oyadır. Bəs biz bu
    yəhudilərdən çoxmu fərqlənirik? Kədər içində olduğumuz vaxt,
    çətinliyimiz olanda, dəstəyə və təsəlliyə ehtiyacımız olanda
    məmnuniyyətlə İsaya üz tuturuq. Həmin ərəfədə biz Onunla danışır, Onunla
    bir yol gedir və ürəyimizi Ona açırıq. Lakin O bizə nəyisə qurban vermək
    və ya nədəsə səy göstərmək tələbi ilə müraciət edəndə, Çarmıxımızı
    daşımalı olduğumuzu xatırladanda, biz Onu tanımaq istəmirik. Bəlkə də
    ürəyimizə dürüst baxsaq, görərik ki, biz İsanı yalnız Ondan ala
    biləcəyimiz şeyə görə sevirik.</p>
  <p>İkincisi, yəhudilər İsadan öz məqsədləri üçün — ümid və istəklərini
    həyata keçirmək üçün istifadə etmək istəyirdilər. Düzdür, onlar Məsihi
    gözləyirdilər, lakin Onun haqqında öz baxışları var idi. Onlara görə,
    Məsih Roma qartalını ayaqlar altına tapdaq edəcək, romalıları ölkədən
    qovacaq bir padşah və fateh idi.</p>
  <p>Onlar İsanın nəyə qadir olduğunu görürdülər və düşünürdülər ki: «Bu
    adamın ecazkar gücü var; Onun gücünü ideallarımıza uyğun yönəldə bilsək,
    çox şey dəyişəcək». Əgər onlar özləri ilə dürüst olsaydılar, onda
    görərdilər ki, onlar sadəcə İsadan öz məqsədləri üçün istifadə etmək
    istəyirlər.</p>
  <p>Bəs biz onlardan çox fərqlənirikmi? Biz Məsihdən nə diləyirik —
    istəklərimizi və planlarımızı həyata keçirmək üçün güc, yoxsa Onun
    istəklərini və planlarını qəbul etmək üçün itaət və təvazökarlıq? Ona
    «Ya Rəbb, Sənin istədiyini yerinə yetirmək üçün mənə güc ver» deyə dua
    edirik, yoxsa «Ya Rəbb, istədiyimi etmək üçün mənə güc ver» deyə dua
    edirik? Bax o gün yəhudilər İsanın ardınca getməyə hazır idilər, çünki
    İsa onlara istədiklərini vermişdi. Həm də onlar İsadan öz məqsədləri
    üçün istifadə etmək istəyirdilər. Bu gün də heç nə dəyişməyib: biz
    Məsihin ənamlarına Çarmıxsız sahib olmaq istəyirik, Onun bizdən istifadə
    etməsinə icazə vermək əvəzinə Ondan istifadə etmək istəyirik.</p>
  <p><strong>16-21</strong></p>
</blockquote>
<h2 id="çətin-anlarda-vaxtinda-yetişən-kömək-yəhya-616-21">ÇƏTİN ANLARDA
  VAXTINDA YETİŞƏN KÖMƏK (Yəhya 6:16-21)</h2>
<blockquote>
  <p>Bu dördüncü Müjdənin ən gözəl hekayələrindən biridir. Biz yunan
    mətninin mənasını daha dərindən araşdırdıqca bu hekayə daha da
    heyrətamiz olur. Xüsusilə də burada təsvir olunan hadisədə İsanın
    sevimli şagirdi Yəhyanın Ustadının necə olduğunu dərk etdiyini və bunu
    heç vaxt unutmadığını gördükcə.</p>
  <p>Gəlin bütün hekayəyə yenidən diqqətlə nəzər salaq. İsa beş min nəfəri
    doydurandan və yəhudilər Onu padşah etməyə cəhd etdikdən sonra təkbaşına
    dağlara çıxdı. Gün sona çatmaq üzrə idi, yəhudilərin dediyi kimi,
    «ikinci axşam» — toranlıq və qaranlıq arasındakı vaxt düşmüşdü. İsa hələ
    də yox idi. Şagirdlərin İsanı tək buraxdıqlarını, Onu unutduqlarını və
    ya Ona qarşı nəzakətsizlik etdiyini düşünmək lazım deyil. Markın
    Müjdəsində deyilir ki, İsa şagirdlərinə qayığa minib o biri sahilə
    keçmələrini əmr etdi (<em>Mark 6:45</em>), Özü isə camaatı evlərinə
    göndərmək üçün orada qaldı. Görünür, O, şagirdləri qayıqla gedərkən,
    sahil boyunca piyada gedib Kefernahumda onlarla görüşmək niyyətində
    idi.</p>
  <p>Şagirdlər yola düşdülər. Hər tərəfdən sahillərlə sıxılan dar göllərdə
    olduğu kimi, şiddətli külək əsdi, dalğalar coşmağa başladı. Pasxa
    bayramı idi, bu isə bədr vaxtı idi (<em>Yəhya 6:4</em>). İsa dağda dua
    edirdi, Allahla ünsiyyət qururdu. O, bədr ayın işığında yola çıxanda,
    hava gündüz kimi işıqlı idi. Gölün aşağısında İsa qayığı, dalğalarla
    mübarizə aparan avarçəkənləri gördü. O, gölə tərəf düşdü.</p>
  <p>Xatırladaq ki, şimal hissəsində gölün eni altı-yeddi kilometrə
    çatırdı. Müjdəçi Yəhya deyir ki, şagirdlər artıq iyirmi beş-otuz stadi
    (təxminən altı kilometr) getmişdilər və Kefernahumdan çox da uzaqda
    deyildilər. İsa gördü ki, şagirdləri güclə avar çəkir, çünki külək
    onlara qarşı əsir. İsa gölün üstü ilə yeriyərək onların yanına
    gəldi.</p>
  <p>İsa <em>epi tes falasses</em> — gölün üstü ilə yeridi. Barkli qeyd
    edir ki, «gölün üstü ilə» (<em>epi tes falasses</em>) ifadəsi <em>Yəhya
      21:1</em>-də «gölün kənarında» kimi tərcümə olunub. Ancaq paralel
    yerlərdə <em>Matta 14:25-26</em> və <em>Mark 6:48</em>-də eyni <em>epi
      tes falasses</em> ifadəsi kontekstinə görə çox düzgün şəkildə — «gölün
    üstü ilə» kimi tərcümə olunub. Yunanca <em>epi</em> sözönü, adətən,
    «üstündə», «üzərində» deməkdir; «yaxınlığında», «yanında», «ətrafında»
    mənasını vermək üçün isə <em>para</em> sözönü istifadə olunur. Güclə
    avar çəkən şagirdlər başlarını qaldırıb birdən İsanı gördülər: hər şey o
    qədər gözlənilməz oldu ki, qarşılarında bir ruh olduğunu zənn edib
    qorxdular. Sonra gölün üzərində Onun sevgi dolu səsi eşidildi: «Mənəm,
    qorxmayın!» Şagirdlər istədilər ki, İsa qayığa minib onlara qoşulsun.
    Yunan mətnindən aydın görünür ki, onların istəyi həyata keçmədi, çünki
    qayıq o andaca getdikləri sahilə çatdı.</p>
  <p>Bu hekayəni nəsli balıqçı olan Yəhya yaxşı yadında saxlamışdı. Hər
    dəfə bu hadisəni xatırlayanda, həmin gecə yadına düşürdü: ayın gümüşü
    işığı, əllərində ağır avarlar, çırpınan yelkən, küləyin vıyıltısı, coşan
    dalğalar, hamını qorxudan İsanın qəfil peyda olması, sonra dalğalara əmr
    edən Onun səsi və sahilə çatan qayığın altındakı çınqılların
    xışıltısı.</p>
  <p>Bu hadisəni xatırlayaraq, Yəhya bu gün də bizim görə biləcəyimiz
    gözəl anlar gördü.</p>
  <p>1. O, <em>İsanın diqqətli olduğunu</em> gördü. İsa onları dağdan
    gördü, onları unutmadı. O, duada Allahla ünsiyyətdə olsa da, onları
    düşünürdü. Yəhya başa düşdü ki, onlar ağır avarlar çəkərkən İsa məhəbbət
    dolu nəzərini onlardan çəkmirdi. Çətinliklə və ya təhlükə ilə üzləşəndə,
    İsa nəzərini bizdən çəkmir. O, çətinliklərimizi bizim üçün
    asanlaşdırmır, əksinə, imkan verir ki, özümüz onların öhdəsindən gələ
    bilək. Valideynlər oğlunun və ya qızının uğur qazandığını görəndə
    sevindiyi kimi, O da bizim üçün sevinir. Eləcə də valideynlər oğlunun və
    ya qızının uğursuzluğunu görəndə məyus olduğu kimi, O da məyusluq hiss
    edir. Biz daim İsanın sevgi dolu baxışları altında yaşayırıq.</p>
  <p>2. Yəhya <em>İsanın gəldiyini</em> gördü. İsa dağdan endi ki,
    şagirdlərinin sahilə çatmasına təkan versin. Gücümüz tükənəndə, İsa bizə
    laqeyd yanaşmır. O, qələbəyə çatdıran son səyimizdə bizə güc vermək üçün
    gəlir.</p>
  <p>3. Yəhya <em>İsanın kömək etdiyini</em> gördü. İsa müşahidə edir,
    gəlir və kömək edir. Məsihçi həyatının özəlliyi ondadır ki, biz hansısa
    işi və ya tapşırığı yerinə yetirərkən taleyin öhdəsinə buraxılmırıq. Bir
    dəfə kənd müəllimlərindən biri öz şagirdlərinə bir əhvalat danışmışdı.
    Görünür, müəllim hekayəni yaxşı danışmışdı, çünki uşaqlar onu yaxşı
    yadında saxlamışdılar. Bir qədər sonra güclü külək əsdi və qar yağdı.
    Dərs bitəndən sonra müəllim şagirdlərin evə getməsinə kömək etdi.
    Uşaqları, sözün əsl mənasında, qar yığınları arasında sürükləmək lazım
    gəlirdi. Hamı yorulanda oğlanlardan biri dedi: «Kaş ki İsa bizimlə
    olaydı». İsa həmişə bizimlədir və biz daim kömək üçün Ona müraciət edə
    bilərik.</p>
  <p>4. Yəhya <em>İsanın bizi limana apardığını</em> gördü. Yəhya
    xatırlayırdı ki, İsa gələndə qayığın altı sahildəki çınqıllara dəydi və
    onlar məkana çatdılar. Məzmurçunun dediyi kimi: «Sakitlik yarananda
    onlar çox sevindilər, Rəbb də onları istədikləri limana çatdırdı»
    (<em>Zəbur 107:30</em>). İsanın olduğu yerdə ən uzun yol qısa, ən çətin
    döyüş isə asan görünür. Dördüncü Müjdənin ən gözəl məqamlarından biri də
    odur ki, nəsli balıqçı olan və müjdəçiyə çevrilən Yəhya balıqçılıq
    hekayəsində İsanın bütün xəzinələrini aşkar edib.</p>
  <p><strong>22-27</strong></p>
</blockquote>
<h2 id="yanliş-axtarişlar-yəhya-622-27">YANLIŞ AXTARIŞLAR (Yəhya
  6:22-27)</h2>
<blockquote>
  <p>Camaat gölün o tayında İsanı gözləyirdi. Çünki bir gün əvvəl
    şagirdlərin İsasız qayığa minib getməsini görmüşdülər. Buna görə də
    düşündülər ki, İsa yaxınlıqda olmalıdır. Bir müddət gözlədikdən sonra
    Onun həmin sahildə olmadığını anladılar. Bu vaxt Tiberiyadan qayıqlar
    buxtaya<a href="#fn22" class="footnote-ref" id="fnref22" role="doc-noteref"><sup>22</sup></a> gəldi, çox güman, gecə
    tufanından
    sığınacaq axtarırdılar. Camaat həmin qayıqlara minib gölün o tayına —
    Kefernahuma qayıtdı. İsanı gölün o biri sahilində görəndə təəccüblə Onun
    buraya nə vaxt gəldiyini soruşdular, həm də belə qısa müddətdə. İsa
    həmin suala cavab vermədi — Onun səyahət haqqında danışmağa vaxtı yox
    idi. O, birbaşa məsələnin mahiyyətinə keçdi. O dedi: «Siz möcüzə
    gördünüz, Rəbbin xeyir-duası ilə izdihamın necə doydurulduğunu gördünüz.
    Ürəyiniz bunu edən Allaha yönəlməli idi. Amma siz yalnız çörək haqqında
    düşünürsünüz». İsa onlara sanki dedi: «Ruhunuzun ehtiyacı haqqında ona
    görə düşünə bilmirsiniz, çünki yalnız mədənizi güdürsünüz».</p>
  <p>İoann Zlatoust (354-407) deyirdi: «İnsanlar bu dünyaya bağlıdırlar».
    İsanın önündə gözlərini heç vaxt ətraf aləmin hüdudlarından kənara,
    sonsuzluğa qaldırıb baxmayan insanlar var idi. Yer üzündəki şeylərə
    bağlanan insan natamam həyat yaşayır, üfüqə baxan və ulduzları görən
    gözüaçıq insan əsl həyat yaşayır. İsa əmrini bir cümlə ilə ifadə etdi:
    «Keçib-gedən yemək üçün deyil, əbədi həyat verən, daim qalan yemək üçün
    işlər görün». Bir vaxtlar Yeşaya peyğəmbər deyirdi: «Nə üçün pulunuzu
    çörək olmayan şeylərə, qazandığınızı sizi doydurmayan şeylərə
    xərcləyirsiniz?» (<em>Yeşaya 55:2</em>). Fiziki aclığı fiziki qida ilə
    doyurmaq olar. Ruhani aclığı isə fiziki qida ilə doyurmaq mümkün deyil.
    İnsan zəngin ola bilər, amma həyatı natamam olar.</p>
  <p>Eramızın altmışıncı illərində Roma cəmiyyətində dəbdəbə və israfçılıq
    görünməmiş həddə çatmışdı. Məhz o vaxtlar ziyafətlərdə tovuz quşu
    beynindən və bülbüllərin dillərindən paştet<a href="#fn23" class="footnote-ref" id="fnref23"
      role="doc-noteref"><sup>23</sup></a>
    hazırlanıb süfrəyə verilirdi. Bir yeməkdən sonra başqa yeməkdən həzz
    almaq üçün qusdurucu maddələr qəbul edilirdi, bahalı ziyafətlər təşkil
    olunurdu. Roma tarixçisi Böyük Pliniyin qeydlərinə görə, məhz həmin
    dövrdə Roma qadınlardan biri qiymətli daşlarla və qızılla işlənmiş,
    demək olar ki, bir milyon dollar dəyərində gəlinlik geyinmişdi. Bunun da
    öz səbəbləri var idi — Roma aristokratiyasının öz həyatlarından
    narazılığı, dərk edilməyən qəlbin susuzluğu. Onlar həyatı yenidən
    yaşamaq üçün hər şeyə hazır idilər. Çünki onlar inanılmaz dərəcədə
    zəngin idilər, yeni və qeyri-adi bir şeyə usanmadan can atırdılar.</p>
  <p>İngilis şairi Metyu Arnoldun belə misraları var.</p>
  <p>Sərin otaqda vəhşi baxışlı</p>
  <p>Roma zadəganı uzanmışdı.</p>
  <p>Qorxunc görünüşlə Appian yolu ilə</p>
  <p>Uzaqlara çapırdı.</p>
  <p>O, ziyafətlər təşkil edir,</p>
  <p>Quduzlaşmış kimi tez-tez içirdi.</p>
  <p>Saçlarını gözəl çələng bəzəyirdi.</p>
  <p>Ancaq inadkar zaman nə sevinc bəxş edir,</p>
  <p>Nə də keçmək bilirdi.</p>
  <p>İsa yəhudilərə dedi ki, onlar yalnız fiziki ehtiyaclarını ödəmək
    haqqında düşünürlər. Onlar gözləmədikləri halda doyana qədər pulsuz
    yemək yedilər, indi isə yenə istəyirlər. Ancaq insanın daha başqa bir
    aclığı və susuzluğu var — onları da yalnız İsa yatıra bilər. İnsanın
    daxilində həqiqətə olan susuzluq yaşayır, Allahın həqiqəti isə yalnız
    İsadadır; insanın daxilində həyata olan susuzluq yaşayır, əsl həyatı və
    həyatın dolğunluğunu yalnız O verir. İnsanın daxilində sevgiyə olan
    susuzluq yaşayır, günaha və ölümə qalib gələn sevgini verən ancaq Odur.
    Yalnız Məsih ürəyin susuzluğunu və ruhun aclığını yatıra bilər.</p>
  <p>Nə üçün İsa bunu edə bilər? Çünki Ata Allah Ona Öz möhürünü vurub.
    Burada böyük həqiqət var. Q.B.Tristramın «Müqəddəs Kitab ölkələrində
    şərq adətləri» kitabında qədim dünyada möhürlərlə bağlı çox maraqlı bir
    bölmə var. Sənədin həqiqiliyi <em>imza</em> ilə deyil, <em>möhürlə</em>
    təsdiqlənirdi. Kommersiya və ya siyasi sənəd möhürləndiyi zaman etibarlı
    sayılırdı. Vəsiyyət yalnız üzərində möhür olanda etibarlı sayılırdı.
    Bağlanmış torba və ya səbət üzərindəki möhür məzmunun bütövlüyünə
    zəmanət verirdi. Hamı möhürdən istifadə edirdi. Tristram səyahətlərinin
    birində qatırçılar və yükdaşıyanlarla necə müqavilə bağladığından
    danışır. Onlar da müqavilənin məcburi olduğunu göstərmək üçün üzərinə
    möhürlərini vurmuşdular. Möhürlər gildən, metaldan və ya qiymətli
    daşlardan hazırlanırdı. Londondakı Britaniya Muzeyində çoxlu sayda Aşşur
    padşahlarının möhürləri indiyədək qorunub saxlanılır. Möhür gil üzərinə
    vurulur, gil isə sənədə yapışdırılırdı. Sənəd yoxa çıxsa da, möhür
    qalırdı.</p>
  <p>Yəhudi ravvinlərinin belə bir atalar sözü var idi: «Allahın möhürü —
    həqiqətdir». Talmudda deyilir ki, günlərin bir günü böyük sinaqoq
    (yəhudi qanunşünaslarının məclisi) ​​Rəbb önündə ağlayanda, dua edəndə və
    oruc tutanda, göydən perqamentdən olan bir tumar düşdü. Onu açıb
    oxuyanda, yalnız bircə yazılmış söz gördülər — <em>Amet</em>, bu da
    <em>həqiqət</em> deməkdir. Ravvinlər dedilər: «Bu, Allahın möhürüdür».
    Qədim ibrani dilində <em>Amet</em> sözü üç hərflə yazılır: «alef —
    əlifbanın birinci hərfi; <em>mem</em> — orta hərfi və <em>tav</em> —
    sonuncu hərf. Allahın həqiqəti — həyatın başlanğıcı, ortası və sonudur.
    Məhz buna görə İsa əbədi susuzluğu və əbədi aclığı yatıra bilər. İsanın
    üzərində Allahın möhürü var, O, Allahın həqiqətinin təcəssümüdür.
    Ruhumuzu və qəlbimizdə Özünə qarşı susuzluq yaradan Allah qəlbimizin
    susuzluğunu yatıra bilər.
  </p>
  <p><strong>28-29</strong></p>
</blockquote>
<h2 id="əsl-yeganə-iş-yəhya-628-29">ƏSL YEGANƏ İŞ (Yəhya 6:28-29)</h2>
<blockquote>
  <p>İsa Allahın istədiyi işlərdən danışanda, yəhudilər dərhal «xeyirxah»
    işlər haqqında düşünməyə başlayırdılar. Onlar əmin idilər ki, fəzilətli
    həyat tərzi sürən insan Allahın rizasını qazana bilər. Yəhudilər
    inanırdılar ki, insanları üç qrupa bölmək olar — yaxşı, pis və orta.
    Əgər orta insanlar daha bir yaxşı iş görsələr, yaxşı insana çevrilə
    bilərlər. Yəhudilər Allahın istədiyi işlər haqqında soruşanda, İsadan
    görülməli olan işlərin siyahısını eşidəcəklərini gözləyirdilər. Ancaq
    İsa qətiyyən bunları nəzərdə tutmurdu.</p>
  <p>İsanın cavabı çox qısadır və bu cavabın arxasında nəyin durduğunu
    görmək üçün onu geniş müzakirə etməliyik. İsa Məsih deyir ki, Allahın
    istədiyi iş — Ona, Allahın göndərdiyi Şəxsə iman etməkdir. Həvari Paul
    bunu başqa sözlə ifadə edərdi: «Allaha insandan yalnız bir şey lazımdır
    — bu da <em>imandır»</em>. Yaxşı, bəs iman nə deməkdir? İman — Allahla
    müəyyən münasibəti ifadə edir. Bu, Allahla dostluq münasibəti qurmaq,
    Onun hüzurunda qorxu hissi yaşamamaq, Onu Ata və Dost kimi tanımaq
    deməkdir. Allaha iman etmək, Ona itaət etmək və tabe olmaq — yeni
    münasibətin təbii nəticəsidir. Bəs bunun İsaya imanla nə əlaqəsi var?
    Allahdan uzaq düşmək və düşmənçilik kimi köhnə münasibətlər aradan
    qaldırıldı, yeni münasibətlər yarandı. Bu yeni münasibətlər yalnız ona
    görə mümkün oldu ki, İsa yer üzünə gəldi və Öz həyatı, ölümü vasitəsilə
    bizə Allahın Atamız olduğunu, Onun bizi nə qədər sevdiyini və bizi
    bağışlamaq istədiyini söylədi.</p>
  <p>Amma bu yeni münasibətlər özünü yeni həyat tərzində büruzə verir.
    İndi biz Allahın necə olduğunu bildiyimizə görə həyatımızı bu biliyə
    əsasən qurmalıyıq. Bu da İsanın bizə Allah haqqında söylədiklərinə
    əsasən üç formada özünü göstərə bilər.</p>
  <p>1. Allah sevgidir. Buna görə biz də öz qardaşlarımızı sevməliyik,
    onları Allahın bizi sevdiyi kimi sevməliyik. Allah bizi bağışladığı kimi
    biz də başqalarını bağışlamalıyıq.</p>
  <p>2. Allah müqəddəsdir. Buna görə bizim həyatımız da Allahın
    müqəddəsliyi kimi qüsursuz olmalıdır.</p>
  <p>3. Allah hikmətdir. Buna görə biz də həyatımızı Ona təslim etməli və
    Ona güvənməliyik.</p>
  <p>Məsihçi həyatının mahiyyəti Allahın bizə təklif etdiyi və İsa Məsihin
    vəhyi sayəsində əldə edilən yeni münasibətdir. Bu münasibət Allahı əks
    etdirən xidmətdə, nöqsansızlıqda və imanda təzahür edir. Allah bizim
    bunları etməyimizi istəyir və bunu etmək üçün bizə güc verir.</p>
  <p><strong>30-34</strong></p>
</blockquote>
<h2 id="əlamətlərin-tələbi-yəhya-630-34">ƏLAMƏTLƏRİN TƏLƏBİ (Yəhya
  6:30-34)</h2>
<blockquote>
  <p>İfadələr və fikirlər üzərində olan bu mübahisə yalnız yəhudi
    tarixində başa düşülə bilər. İsa indicə böyük vəhy açıqladı: Allahın
    istədiyi əsl iş — Ona iman etməkdir. Yəhudilər dedilər: «Sən Məsih
    olduğunu iddia edirsən. Bunu sübut et».</p>
  <p>Onlar hələ də camaatın çörəklə doyuldurulması haqqında düşünürdülər,
    düşüncələri istər-istəməz səhrada göydən verilən manna haqqında idi.
    Onlar bu iki hadisə arasındakı bənzətməni (analogiyanı) görməyə
    bilməzdilər. Onlar həmişə göydən yağdırılan mannaya Allahın çörəyi kimi
    baxırdılar (<em>Zəbur 78:24, Çıxış 16:15</em>). Ravvinlər inanırdılar
    ki, Məsih zühur edəndə yenidən xalqı manna ilə qidalandıracaq. Bu hadisə
    — İsrailin manna ilə doydurulması Musa peyğəmbərin ən böyük işi hesab
    olunurdu. Məsih isə Musa peyğəmbərdən üstün olmalı idi. «Birinci
    xilaskar necə idisə, sonuncu Xilaskar da elə olacaq. Birinci xilaskar
    mannanın göydən enməsini əmr etdiyi kimi, ikincisi də göydən manna
    yağdıracaq». «Siz mannanı bu dünyada deyil, gələcək dünyada
    alacaqsınız». «Manna kimlər üçün hazırlanıb? Gələcək dövrdə salehlər
    üçün. İman edən hər kəs buna layiqdir və mannadan dadacaqdır». Belə bir
    mövhumat var idi: Məbəd dağıdılan zaman vəhy sandığının içində olan
    mannanı Yeremya peyğəmbər gizlədib, Məsih gələndə isə onu üzə çıxaracaq.
    Başqa sözlə, yəhudilər İsadan onlara Allahın çörəyini verməsini və
    bununla da Öz sözlərini əsaslandırmasını tələb edirdilər. Onlar beş min
    nəfərin doydurulduğu çörəyi Allahın çörəyi hesab etmirdilər. Onlar
    deyirdilər ki, İsa yerdəki çörəklə başlayıb, yerdəki çörəklə də bitirdi.
    Manna isə tamam başqa məsələdir, onu əsl təsdiq hesab etmək olar. İsanın
    cavabı iki hissəyə bölünür. Birincisi, O, yəhudilərə xatırlatdı ki,
    onlara manna verən Musa peyğəmbər deyil, Allahdır. İkincisi, O dedi ki,
    göydən enən manna heç də Allahın çörəyi deyil, yalnız Allahın çörəyinin
    simvolu idi. Allahın çörəyi Odur — İsa. O, göylərdən yerə gəlib
    insanların nəinki fiziki aclığını doydurur, həm də onlara həyat verir.
    İsa iddia edirdi ki, həqiqi məmnunluq Ondadır.</p>
  <p><strong>35-40</strong></p>
</blockquote>
<h2 id="həyat-çörəyi-yəhya-635-40">HƏYAT ÇÖRƏYİ (Yəhya 6:35-40)</h2>
<blockquote>
  <p>Bu, dördüncü Müjdənin və həqiqətən də, bütün Əhdi-Cədidin ən
    əhəmiyyətli hissələrindən biridir. Burada təhlil etməli olduğumuz iki
    böyük fikir var. Birincisi, İsa «Həyat çörəyi Mənəm» deyəndə nə demək
    istəyirdi? Axı bu, sadəcə, gözəl və poetik bir ifadə deyil. Bunu
    sözbəsöz nəzərdən keçirək.</p>
  <p>1. Çörək həyatı təmin edir. Onsuz həyat yoxdur.</p>
  <p>2. Söhbət hansı həyatdan gedir? Aydın məsələdir ki, söhbət fiziki
    cəhətdən daha yüksək olan həyatdan gedir. Bəs həyatın ruhani mənası
    nədir?</p>
  <p>3. Həqiqi həyat, artıq dediyimiz kimi, iman, məhəbbət və itaətə
    əsaslanan Allahla yeni münasibətdir.</p>
  <p>4. Bu münasibət İsa Məsih vasitəsilə mümkün olmuşdur. Onsuz və Ondan
    başqa heç kim Allahla bu yeni münasibətə girə bilməz.</p>
  <p>5. Başqa sözlə, İsa həyat verir. İsasız həyat, sözün tam mənasında,
    mümkün deyil. İsa olmadan insan mövcud ola bilər, lakin onun həyatı əsl
    həyat olmayacaq.</p>
  <p>6. Buna görə də İsa həyat verir. Əgər O, həyatın əsasıdırsa, Onu
    həyat çörəyi adlandırmaq lazımdır. İnsanın susuzluğu və aclığı Məsihi və
    Onun vasitəsilə Allahı tanıyanda yatırılır. Narahat olan qəlb rahatlıq
    tapır, ac ürək toxtayır. İkincisi, bu hissə bizə məsihçi həyatının
    mərhələlərini açıqlayır. Burada İsa Allahın Ona verdiyi, Onun yanına
    gələn şəxslərdən danışır.</p>
  <p>Gəlin bir daha buna sözbəsöz nəzər salaq.</p>
  <p>1. Biz İsanı görürük. Bizim Onun haqqında təsəvvürümüz var. Biz Onu
    Əhdi-Cədidin səhifələrində, İmanlı Cəmiyyətinin təlimlərində, bəzən
    hətta üz-üzə görürük.</p>
  <p>2. Onu görəndə biz Ona tərəf gedirik. Biz Onda kitabdan olan uzaq bir
    qəhrəmanı və ya nümunəni deyil, yaxınlaşa biləcəyimiz Birini
    görürük.</p>
  <p>3. Biz Ona iman edirik. Başqa sözlə, biz Onda Allahın ali
    hakimiyyətini, həyatın və insanlığın ali hakimiyyətini tanıyırıq. Biz
    Ona hansısa mənfəət üçün deyil, tamamilə Ona təslim olmaq üçün üz
    tuturuq.</p>
  <p>4. Bu bizə həyat verir və Allahla yeni gözəl münasibət bəxş edir. Bu
    münasibət vasitəsilə biz Onunla yaxın dostluq əlaqələri qurur,
    qorxduğumuz və ya heç tanımadığımız Birinin yanında özümüzü xoşbəxt hiss
    edirik.</p>
  <p>5. Hər bir insan öz seçimində azad və sərbəstdir. İsa bütün insanlara
    təklif edir: biz həyat çörəyini götürə bilərik.</p>
  <p>6. Bu yeni münasibətə aparan yalnız bir yol var — Məsih vasitəsilə.
    Məsihsiz bu, tamamilə qeyri-mümkün olardı. İsa olmadan nə axtaran ağıl,
    nə də susayan ürək Allahı tapa bilər.</p>
  <p>7. Bütün bunların arxasında Allah dayanır. Məsihə Atanın Ona verdiyi
    şəxslər gəlir. Allah insana təkcə məqsəd göstərmir, insanın qəlbində
    Məsihə qarşı maraq və susuzluq oyadır. Allah insana qəlbində Ona təslim
    olmağa mane olan üsyan və təkəbbürdən azad olmağa kömək edir. Əgər Allah
    bizi tapmasaydı, biz Onu axtarmağa belə cəhd edə bilməzdik. Ancaq
    insanda hələ də Allahın təklifini rədd etmək üçün itaətsizliyə sövq edən
    nəsə var. Yalnız insan qəlbinin açıq-aşkar itaətsizliyi Allahı rədd
    etməyə səbəb olur. Həyat təklif olunub — onu ya götürün, ya da ondan
    imtina edin.</p>
  <p>Həyatı seçəndə nə baş verir? İki şey. Birincisi, məmnunluq yaranır.
    Aclıq və susuzluq yatırılır. Ürək axtardığını tapır, həyat artıq sadəcə
    mövcud olmaqdan ibarət olmur. O, sülh və sevinclə dolur.</p>
  <p>İkincisi, biz bu həyatdan köçəndən sonra da xilas oluruq. Hətta bu
    dünyanın ən son günündə belə, biz sakit və arxayın ola bilərik. Müqəddəs
    Kitab şərhçilərindən birinin dediyi kimi, «İsa Məsih bizi daha heç bir
    təhlükə olmayan göylərə aparır».</p>
  <p>Məsih həm yer üzündə, həm də əbədiyyətdə həyat təklif edir. Bu,
    əzəmət və izzətdir. Əgər biz həmin həyatdan imtina etsək, özümüzü əzəmət
    və izzətdən məhrum etmiş olarıq.</p>
  <p><strong>41-51</strong></p>
</blockquote>
<h2 id="yəhudilərin-uğursuzluğu-yəhya-641-51">YƏHUDİLƏRİN UĞURSUZLUĞU
  (Yəhya 6:41-51)</h2>
<blockquote>
  <p>Burada yəhudilərin nə üçün İsanı inkar etdikləri qeyd olunur. Onlar
    İsadan imtina etməklə əbədi həyatdan imtina etmiş oldular.</p>
  <p>1. Onlar hər şeyi insani standartlara və zahiri görünüşə görə
    mühakimə edirdilər. İsanın sözlərinə cavab olaraq onlar dedilər ki, Onun
    dülgər oğlu olduğunu və Nazaretdə böyüyüb boya-başa çatdığını bilirlər.
    Onlar kasıb ailədə böyüyən peşəkarın Allahın xüsusi elçisi ola
    biləcəyini təsəvvür edə bilmirdilər.</p>
  <p>Məşhur ingilis kəşfiyyatçısı Tomas Lourens tanınmış ingilis yazıçısı
    və şairi Tomas Hardinin yaxın dostu idi. Hərbi Hava Qüvvələrində
    işlədiyi müddətdə Lourens hərdən Hardigilə hərbi formada qonaq gəlirdi.
    Günlərin bir gün Hardigilə baş çəkəndə Dorçester merinin həyat yoldaşını
    onlarda gördü. Lourensin əslində kim olduğunu bilməyən xanım sadə bir
    təyyarəçi ilə görüşməsindən çox sarsılmışdı. O, Tomas Hardinin həyat
    yoldaşına fransızca demişdi ki, ömründə heç vaxt əsgərin yanında oturmaq
    məcburiyyətində olmayıb. Hamı susdu, sonra fransızca səlis danışan
    Lourens dilləndi: «Bağışlayın, xanım, bəlkə sizə tərcüməçi kimi kömək
    edə bilərəm? Xanım Hardi fransız dilini bilmir». İnsanı geyiminə görə
    mühakimə edən nəzakətsiz və təkəbbürlü xanım pis vəziyyətdə qaldı.</p>
  <p>Eləcə də yəhudilər İsanı mühakimə edirdilər. Belə bir səhvə yol
    verməmək üçün olduqca diqqətli olmalıyıq. Müjdəni gətirən elçini
    bəyənmədiyimiz üçün Allahın Xoş Xəbərini rədd etmək olmaz. Çətin ki
    hansısa adam blank kağızının keyfiyyətsizliyinə görə neçə min manat
    almaqdan imtina etsin. İsa Qalileyalı dülgər olduğuna görə yəhudilər Onu
    qəbul etməkdən imtina etdilər.</p>
  <p>2. Yəhudilər <em>öz aralarında</em> mübahisə edirdilər. Onların başı
    mübahisələrə o qədər qarışırdı ki, Allahın qərarını bilmək ağılarına
    belə gəlmirdi. Onlar hər şeydən çox insanlara öz fikirlərini çatdırmaq
    istəyirdilər. Allahın fikirləri onları qətiyyən maraqlandırmırdı. Çox
    vaxt biz də hər kəsin öz ideyasını irəli sürməyə çalışdığı görüşdə
    susmalı və Allahın bu məsələ ilə bağlı nə düşündüyünü, bizdən hansı
    hərəkəti gözlədiyini Ondan soruşmalıyıq. Axı önəmli olan bizim nə
    düşündüyümüz deyil, Allahın nə düşündüyüdür. Biz isə nadir hallarda bunu
    bilməyə çalışırıq.</p>
  <p>3. Yəhudilər həmişə qulaq asır, lakin <em>heç nə öyrənmirdilər</em>.
    Çünki müxtəlif cür dinləmək olar. Tənqidi, narazılıqla, təkəbbürlə,
    laqeydliklə dinləmək olar. Digərləri isə öz adından danışmaq imkanı
    olmadığı üçün dinləyirlər. Ancaq dinləmək yalnız nəsə öyrəndiyimiz zaman
    məna kəsb etməyə başlayır. Allaha da məhz bu cür qulaq asmaq
    lazımdır.</p>
  <p>4. Yəhudilər <em>Allahın seçiminə</em> qarşı çıxırdılar. İsanın
    yanına yalnız Allahın cəzb etdiyi insanlar gəlir. Yəhya burada
    <em>helkueyn</em> (<em>cəzb etmək</em>) sözündən istifadə edir. Eyni söz
    Yeremya peyğəmbərin kitabının yunan dilinə tərcüməsində, Yeremya Allahın
    «Səni əbədi bir məhəbbətlə sevdim...» (<em>Yeremya 31:3</em>) sözlərini
    eşidəndə istifadə olunur. Bu söz hansısa bir müqavimətin öhdəsindən
    gəlməyi güman edir. Məsələn, <em>Yəhya 21:6-11</em>-də həmin söz ağır
    torların sahilə çıxarılması ilə bağlı istifadə olunur. Paul və Silanın
    bazar meydanına Filipidəki rəhbərlərin yanına aparıldığı deyiləndə də
    eyni söz işlədilir (<em>Həvarilərin işləri 16:19</em>). Eyni söz Şimon
    Peterin qılınc çəkərkən — <em>Yəhya 18:10</em>-da da işlədilir.
    Beləliklə, bu söz müqavimətlə bağlıdır. Allah insanları cəzb edə bilər,
    amma insan müqavimət göstərməklə bu çağırışdan imtina edə bilər.
  </p>
  <p>İsa — həyat çörəyidir, yəni yaşamaq üçün çox vacibdir. Buna görə də
    İsanın dəvətini rədd etmək, Onun göstərişlərinə tabe olmamaq həyatı
    itirmək və ölmək deməkdir. Ravvinlərin belə bir atalar sözü var idi:
    «Səhrada yaşayan yəhudi nəsli o dünyada yaşaya bilməz». Saylar kitabında
    deyilir ki, kəşfiyyatçılar qayıdandan sonra Vəd Olunmuş torpaqda onları
    gözləyənlərdən qorxan insanlar ölənə qədər səhrada dolaşmağa məhkum
    edildi. Onlar Allahın rəhbərliyini rədd edərək, Vəd Olunmuş torpağa
    daxil olmaq hüququndan əbədi olaraq məhrum oldular. Ravvinlər hesab
    edirdilər ki, səhrada ölənlər təkcə Vəd Olunmuş torpağı deyil, həm də o
    biri dünyanı da itirirlər. İsa Məsihin təklifindən imtina etmək həm bu
    dünyada, həm də o dünyada həyatını itirmək, Onun təklifini qəbul etmək
    isə həm bu dünyada həqiqi həyat, həm də axirətdə izzət qazanmaq
    deməkdir.</p>
  <p><em>51-ci ayənin</em> ikinci yarısının şərhinə növbəti bölümdə
    baxın.</p>
  <p><strong>52-59</strong></p>
</blockquote>
<h2 id="onun-əti-və-qani-yəhya-651b-59">ONUN ƏTİ VƏ QANI (Yəhya
  6:51b-59)</h2>
<blockquote>
  <p>Əksəriyyət üçün bu, çox çətin hissədir. Bizə görə, bu hissə qəribə
    dildə yazılıb, orada deyilən fikirlər isə fantastik, hətta cəfəng
    səslənir. Lakin İsanın dövründə onları eşidənlər üçün bu sözlər
    bəşəriyyətin doğulduğu dövrə aid yaxşı məlum olan fikirlər idi.</p>
  <p>İsanın dedikləri qədim qurbanlıq adətləri ilə böyümüş insanlar üçün
    olduqca normal səslənirdi. Qurban gətirilən heyvan nadir hallarda bütöv
    yandırılırdı. Adətən, heyvan tanrılardan birinə təqdim olunsa da,
    qurbangahda simvolik olaraq onun yalnız kiçik hissəsi yandırılırdı. Ətin
    bir hissəsi zəhmət çəkənlərə, yəni kahinlərə düşürdü. Digər hissəsi isə
    ibadətgahın həyətində dostları ilə ziyafət təşkil etmək üçün qurbanın
    yiyəsinə qaytarılırdı. İnsanlar inanırdılar ki, belə bir ziyafətdə
    qurban təqdim olunan tanrının özü iştirak edir. Üstəlik, insanlar
    inanırdılar ki, qurban əti tanrıya gətirildiyinə görə o, artıq qurbanın
    içinə daxil olub. Beləcə bayram zamanı yemək yeyən insanlar tanrını
    dadmış, ziyafətdən sonra isə həmin tanrı ilə dolmuş olurdular. Biz bunu
    bütpərəstlik və ya yanlış inanc hesab edə bilərik. Amma bu da bir
    həqiqətdir ki, insanlar belə bir ziyafətdən ayrılarkən öz tanrılarının
    həyat gücü ilə dolduqlarına inanırdılar. Buna görə də həmin insanlar
    üçün bu kimi sözlər qeyri-adi səslənmirdi. Bundan əlavə, qədim dövrdə
    dinin ən geniş yayılmış forması misteriya-dinlər idi. Həmin
    misteriya-dinlər insana hansısa tanrı ilə vəhdətə girməyi təklif edirdi.
    Vəhdətə isə belə nail olunurdu: misteriya-dinlər mahiyyətcə dramdan
    ibarət idi, başqa sözlə, həyatın, ölüm əzabının və hansısa tanrının
    dirilməsinin təsirli dramasından ibarət «tamaşa» idi. Yenicə həsr
    edilmiş insan ayində iştirak etmək imkanı əldə etməzdən əvvəl,
    dram-misteriyanın mahiyyətinə varmalı, təmizlənmə mərasimindən keçmək
    üçün uzun müddət kurs keçməli, oruc tutmalı və nəfsinə hakim olmalı idi.
    Misteriyanın təqdimatı yüksək emosional atmosfer yaratmağa yönəldilirdi:
    xüsusi işıqlandırma, buxurun yandırılması, gözəl musiqi və əsaslı
    şəkildə hazırlanmış ayin — bütün bunlar yeni həsr olunmuş insanı vəcd
    vəziyyətinə gətirməli idi. Bunu hallüsinasiya və ya hipnoz, özünü
    hipnozetmə adlandırmaq olar. Tanrılarla birlik məhz bu yolla əldə
    edilirdi. Xüsusi hazırlıq keçmiş həsr olunan adam baş verənləri seyr
    etdikcə, bunu canlı yaşayır və özünü tanrı ilə eyniləşdirməyə
    başlayırdı: yəni onunla kədəri bölüşür, onunla birlikdə ölür və
    dirilirdi. Həmin adam onunla əbədi birləşərək həm həyatda ikən, həm də
    öləndən sonra xilas olurdu.</p>
  <p>Nəticə etibarı ilə, antik dövrdə yaşayan insanlar öz allahları ilə
    birləşmək və bu birləşmənin səadətini yaşamaq istəyini yaxşı
    anlayırdılar. Onlar Məsihin əti və qanı haqqında dediyi sözləri hərfi
    mənada başa düşmürdülər. Onlar artıq bu sözlərdə izah edilən hər hansı
    dünyəvi birlikdən daha dərin, ifadəolunmaz birlik hissi ilə tanış
    idilər. Qədim dövrdə yaşayan insanlar bu dili yaxşı anlayırdılar, biz də
    anlaya bilərik.</p>
  <p>Yəhya burada da öz üsulundan istifadə edir: o, Məsihin dediklərini
    sözbəsöz çatdırmır. Yetmiş il ərzində o, Məsihin dedikləri üzərində
    fikirləşir və indi Müqəddəs Ruhun rəhbərliyi altında İsanın sözlərinin
    <em>əsl mənasını</em> çatdırır. O, sözbəsöz İsanın dediklərini
    çatdırmır, əks halda, bu, yetmiş ildən sonra yaddaş şücaəti olardı.
    Yəhya onların mənasını çatdırır, bunda da ona Müqəddəs Ruh rəhbərlik
    edirdi.
  </p>
</blockquote>
<h2 id="onun-əti-və-qani-yəhya-651b-59-ardı">ONUN ƏTİ VƏ QANI (Yəhya
  6:51b-59 (ardı))</h2>
<blockquote>
  <p>İndi isə gəlin İsanın nə demək istədiyini və Yəhyanın bu sözləri necə
    başa düşdüyünü öyrənməyə çalışaq. Bu hissə iki cür başa düşülə və qəbul
    edilə bilər.</p>
  <p>1. Onu geniş mənada başa düşmək olar. İsa Onun ətini yeyib, qanını
    içənlərdən danışırdı. İsanın əti — Onun insan təbiətidir. Yəhyanın
    Birinci Məktubunda bu barədə belə yazılıb: «...İsa Məsihin cismən
    gəldiyini iqrar edən hər ruh Allahdandır, İsanı iqrar etməyən hər ruhsa
    Allahdan deyil...» (<em>1Yəhya 4:2-3</em>). İsa Məsihi iqrar etməyən ruh
    — «Məsih əleyhdarı»nın ruhudur. Yəhya tələb edir ki, biz bunu yadda
    saxlayaq və İsanın insan təbiətini, Onun bizim kimi bədəndə yaşadığını
    heç vaxt unutmayaq.</p>
  <p>Bunun mənası nədir? Dəfələrlə gördüyümüz kimi, İsa insan cismində
    təcəssüm olunmuş Allahın dərrakəsidir. Bu o deməkdir ki, biz İsada insan
    həyatını bütün çətinlikləri və problemləri ilə Öz üzərinə götürən, bizim
    insani sınaqlarımızla mübarizə aparan və insani çətinliklərimizi yaşayan
    Allahı görürük.</p>
  <p>Buna görə də İsa sanki deyir: «Ürəklərinizi, zehninizi və ruhunuzu
    Mənim insan təbiətimlə bağlı düşüncələrlə qidalandırın. Ruhdan
    düşdüyünüz və ümidsizliyə qapıldığınız zaman, həyat sizi darmadağın
    edəndə və siz bu həyatdan ikrah edəndə, unutmayın ki, Mən sizin
    yaşadıqlarınızı və bu həyatla əlaqəli bütün qayğıları Öz üzərimə
    götürmüşəm». Həyat və bədən izzətə büründü, çünki Allah onlara
    toxunmuşdu. Yunan pravoslav xristologiyası hesab edir ki, İsa bədəndə
    gələrək bizim bədənimizi ilahiləşdirdi. Məsihin ətindən yemək — Onun
    insan təbiəti vasitəsilə bizim insan təbiətimiz daha güclü, saf və təmiz
    olana qədər Onun insan təbiəti haqqında düşüncələrimizi qidalandırmaq
    deməkdir.</p>
  <p>İsa deyir ki, biz Onun qanını içməliyik. Yəhudilərin dünyagörüşündə
    <em>qan həyatı simvollaşdırır</em>, bunun səbəbi tamamilə aydındır.
    Yaradan qan axdıqca, həyat bədəni tərk edir. Bundan başqa, yəhudilərin
    nəzərində, <em>qan Allaha məxsusdur</em>. Məhz buna görə ortodoksal
    yəhudilər bu günədək qanlı ət yemirlər. «Ancaq əti onun canı olan qanla
    birgə yeməyin» (<em>Yaradılış 9:4</em>). «Qanını isə yeməyin, onu su
    kimi torpağa tökün» (<em>Qanunun təkrarı 15:23</em>). Onun qanını içməli
    olduğumuzu deməklə, İsa demək istəyirdi ki, biz Onun həyatını ürəyimizə
    qəbul etməliyik.
  </p>
  <p>Bu nə deməkdir? Gəlin belə bir misal çəkək: tutaq ki, şkafda insanın
    heç vaxt oxumadığı bir kitab var. Bəlkə də həmin kitab Şekspir
    faciələrinin gözəlliyindən, ya da başqa şeylərdən bəhs edir. Amma kitab
    rəfdə oxunmamış qaldıqca insan üçün yad bir şey olaraq qalır. Bir gün
    onu oxuyanda isə heyrətlənir, məftun olur, təsirlənir, oxuduqlarını
    unuda bilmir, çünki kitabın dərin mənalı sətirləri yaddaşına həkk
    olunub. Sonra o, istədiyi zaman bu möcüzəni yadına salıb, oxuduqlarının
    üzərində düşünə, ağlını və qəlbini qidalandıra bilər. Artıq kitab onun
    daxili xəzinəsinə çevrildiyindən o öz həyatını onunla qidalandıra bilər.
    Həyatdakı bütün mühüm hadisələr və yaşantılar da belədir: biz onları
    daxilimizə hopdurmayanadək onlar bizim üçün yad bir şey olaraq
    qalır.</p>
  <p>İsa ilə münasibətimiz də belədir. Nə qədər ki O bizim üçün kiminsə
    Onun haqqında nəsə dediyi bir addır, O bizə yad olaraq qalacaq. Lakin O,
    ürəyimizə daxil olan kimi düşüncələrimizi və həyatımızı Onun bizə
    verdiyi həyatdan, qüdrətdən və enerjidən qidalandıra bilərik. İsa dedi
    ki, biz Onun qanını içməliyik. Bununla O, sanki belə deyir: «Mənə
    ilahiyyat mübahisəsinin predmeti kimi yanaşmağı dayandırın. Siz Məni
    daxilinizə qəbul etməli və Məndə qalmalısınız, məhz onda siz əsl həyata
    malik olacaqsınız». İsa «biz Onda qalır və O da bizdə qalır» deyəndə
    məhz bunu nəzərdə tuturdu. Onun ətini yeyib qanını içməliyik deməklə,
    İsa demək istəyir ki, biz həyatımızı, canımızı və ağlımızı Onun insan
    təbiətindən qidalandırmalı, həyatımızı Onun həyatı ilə yeniləməli və
    Allahın həyatı ilə dolmalıyıq.</p>
  <p>2. Lakin həvari Yəhya təkcə bunu nəzərdə tutmur, həm də Axırıncı Şam
    yeməyi haqqında da düşünür. O deyir: «Əgər həyata malik olmaq
    istəyirsinizsə, onda bu bölünmüş çörəkdən yeyəcəyiniz, bu şərabı
    içəcəyiniz süfrəyə oturmalısınız. Məhz bu sizi Allahın lütfü ilə İsa
    Məsihin sevgisinə və həyatına qovuşduracaq». Amma məsələyə bu cür
    yanaşmaq son dərəcə təəccüblüdür. Çünki Yəhya <em>Axırıncı Şam yeməyi
      haqqında heç nə demir</em>. Onun nəqlində təmizlənmiş yuxarı otaq
    haqqında hekayə deyil, mavi Qalileya dənizinin sahillərində Yulia
    Bet-Saydasının yaxınlığındakı təpələrdə insanların doydurulması haqqında
    hekayə əksini tapır.</p>
  <p>Şübhəsiz, müjdəçi bununla demək istəyir ki, əsl məsihçi üçün <em>hər
      yemək müqəddəs mərasimdir</em>. Ola bilsin, onun dövründə Rəbbin Şam
    yeməyinə həddən artıq əhəmiyyət verən insanlar var idi və onlar həmin
    Şam yeməyini Dirilmiş Məsihin hüzuruna daxil ola biləcəkləri yeganə yer
    olduğunu hesab edirdilər. Doğrudur, Rəbbin Şam yeməyi Allahla xüsusi bir
    görüşdür. Amma Yəhya əmin idi ki, istər ən kasıb bir evdə, istər ən
    dəbdəbəli sarayda, istərsə də otların xalça kimi xidmət etdiyi açıq səma
    altında — hər yemək Rəbbin müqəddəs süfrəsidir. Müjdəçi Məsihin
    varlığını ibadət evinin divarları və ibadətlə məhdudlaşdırmağa çalışmır.
    O deyir: «Hər dəfə süfrədə yemək yeyərkən siz Ustadın insan təbiətindən
    xəbər verən çörək və həyatın Özü olan, Onun qanından xəbər verən şərab
    tapacaqsınız». Bizi Məsihə qovuşduracaq çörəyi və şərabı hər yerdə dada
    bilərik. Əgər Məsihin varlığını yalnız ibadət binaları ilə
    məhdudlaşdırsaq, məsihçilik çox yoxsullaşmış olacaq. Yəhya bizə
    xatırladır ki, biz Məsihlə dolu bu dünyada Onunla hər yerdə görüşə
    bilərik.</p>
  <p>Yəhya Rəbbin Şam yeməyinin əhəmiyyətini kiçiltmir, əksinə, onu daha
    genişləndirir ki, imanlı cəmiyyətində Məsihi Rəbbin süfrəsində tapandan
    sonra biz Onu insanların Allahın nemətlərindən daddıqları hər yerdə tapa
    bilək.</p>
  <p><strong>60-65</strong></p>
</blockquote>
<h2 id="hər-şeyi-əhatə-edən-ruh-yəhya-660-65">HƏR ŞEYİ ƏHATƏ EDƏN RUH
  (Yəhya 6:60-65)</h2>
<blockquote>
  <p>Şagirdlərin İsanın sözlərini başa düşməkdə çətinlik çəkməsi təəccüblü
    deyil. Yunanca <em>skleros</em> sözünün mənası «<em>başa düşmək
      çətindir»</em> yox, «<em>qəbul etmək çətindir»</em> deməkdir. İsa
    «göydən enən Allahın həyatıdır, kimsə Ona tabe olmazsa nə Onun verdiyi
    həyata malik ola, nə də əbədiyyəti görə bilər» deyəndə, şagirdlər İsanı
    yaxşı başa düşürdülər.</p>
  <p>Qarşımızda hər əsr üzə çıxan bir həqiqət var. Xeyr, insanın məsihçi
    olmasına mane olan intellektual çətinliklər deyil, Məsihin onun
    qarşısında qoyduğu yüksək tələblərdir. İmanın əsasında bir sirr
    olmalıdır, çünki onun əsasında Allah durur. İnsan təbiətcə Allahı tam
    dərk edə bilməz. Hər dürüst mütəfəkkir razılaşar ki, bunun arxasında bir
    sirr olmalıdır. İnsan üçün Məsihin yolu iki səbəbə görə çətinləşir.
    Birincisi, Məsihin yolu insandan İsa Məsihə tam tabe olmağı, Onun ali
    hakimiyyətinin tanınmasını tələb edir. İkincisi, o, insan qarşısında ən
    yüksək mənəvi tələblər qoyur. İsa Özünün yer üzünə enən Allahın həyatı
    və ağlı olduğunu deyəndə, şagirdlər bunu yaxşı başa düşürdülər. Onlar
    üçün çətin olan bunu bütün nəticələri ilə birlikdə həqiqət kimi qəbul
    etmək idi. Bu gün də çoxları İsanı rədd edirlər, ona görə yox ki, İsa
    onları çıxılmaz vəziyyətə salır, ona görə ki, İsa onların həyatına
    çağırış verir. İsa Öz sözlərini sübut etməyə və əsaslandırmağa çalışmır.
    O, sadəcə olaraq, bildirir ki, hadisələrin özü bir gün Onun sözlərinin
    doğruluğunu sübut edəcək. Əslində, O, belə deyir: «Həyatın ən vacib
    elementi olan <em>göydən enmiş çörək</em> olduğuma inanmaq sizin üçün
    çətindir. Amma bir gün <em>yenidən göylərə qalxdığımı görəndə</em>, buna
    inanmaqda çətinlik çəkməyəcəksiniz». Bu, İsa Məsihin göylərə
    qaldırılacağı haqqında qabaqcadan edilən peyğəmbərlik idi. Bu o deməkdir
    ki, ölülərdən dirilmə İsanın sözlərinin doğruluğuna zəmanətdir. O,
    şərəflə yaşayıb, ümidsiz bir məqsəd uğrunda şücaətlə həlak olanlardan
    deyildi. O Öz sözlərinin doğruluğunu dirilməsi ilə sübut etdi.</p>
  <p>Daha sonra İsa deyir ki, ən vacib şey — həyat verən Ruhdur, cismani
    təbiətinsə heç faydası yoxdur. Biz bu ifadənin mənasının heç olmasa bir
    hissəsini başa düşmək üçün onu sadələşdirə bilərik — hər şeydən vacib
    ruhdur, əməldə göstərilən münasibətdir. Bir adam bunu belə ifadə
    etmişdir: «İnsanların yaratdığı hər şey, əgər onun hansısa uca məqsədi
    yoxdursa, boş və əhəmiyyətsizdir». Hər şeyin əsl dəyəri onun
    məqsədindən, hansı məqsəd üçün nəzərdə tutulmasından asılıdır. Kim
    yalnız yemək xatirinə yemək yeyirsə, qarınquludur, yemək ona xeyirdən
    çox zərər verə bilər. Yeməyi yalnız yaşamaq və işimizi daha yaxşı yerinə
    yetirmək üçün yediyimiz zaman həqiqi məna kəsb edir. Məna verən ruhun
    məqsədidir. Hər bir cismani şeyin mənası yalnız ruhun məqsədindən
    asılıdır.</p>
  <p>İsa davam edir: «Sizə söylədiyim sözlər Ruh və həyat gətirir». Təkcə
    O bizə həyatın nə olduğunu deyə, onu necə yaşamalı olduğumuza görə
    məqsəd verə bilər. Həyatın əhəmiyyəti və dəyəri onun məqsədi və
    mənasından asılıdır. Yalnız Məsih həyatımıza, bütün daxili və zahiri
    müqavimətlərə baxmayaraq, həqiqi məqsəd və bu məqsədə çatmaq üçün məna
    və güc verə bilər. İsa yaxşı bilirdi ki, bəziləri Onun təklifini rədd
    etməklə yanaşı, düşmənçilik edəcəklər. Əgər Allahın Ruhu insana təkan
    verməzsə, heç kim İsanın təklifini qəbul edə bilməz. Lakin insan ömrünün
    sonuna qədər Ruha müqavimət göstərə bilər. Belə insanı Allah deyil,
    insan özü özünü Allahdan uzaq salır.</p>
  <p><strong>66-71</strong></p>
</blockquote>
<h2 id="məsihə-fərqli-münasibət-yəhya-666-71">MƏSİHƏ FƏRQLİ MÜNASİBƏT
  (Yəhya 6:66-71)</h2>
<blockquote>
  <p>Bu hissə sonun başlanğıcı olduğu üçün faciə ilə doludur. Bir vaxtlar
    adamlar dəstə-dəstə İsanın yanına gəlirdilər. Pasxa bayramı zamanı İsa
    Yerusəlimdə olanda, çoxları Onun etdiyi möcüzələri görüb Ona iman
    etmişdilər (<em>Yəhya 2:23</em>). Çoxları İsanın şagirdlərinin yanına
    vəftiz olunmağa gələndə bu, hamını təəccübləndirirdi (<em>Yəhya
      4:1-3</em>). Samariyada böyük işlər görülmüşdü (<em>Yəhya 4:39-45</em>).
    Bir gün əvvəl Qalileyadakı insanlar da dəstə-dəstə Onun ardınca
    gedirdilər (<em>Yəhya 6:2</em>). Ancaq indi hər şey tamamilə fərqli bir
    dönüş aldı. İsaya nifrət artırdı və bu nifrət Qolqota ilə bitmişdi.
    Yəhya qarşımızda faciənin son aktının pərdəsini qaldırır. Məhz belə bir
    vəziyyətdə insan ürəyi bütün nüansları ilə özünü büruzə verir. Belə
    mühitdə insanların İsaya qarşı üç fərqli münasibəti ortaya çıxdı.</p>
  <p>1. Bəziləri geri çəkildi, <em>Ondan ayrılıb</em> daha Onunla
    addımlamadı. Onlar müxtəlif səbəblərdən İsadan ayrıldılar.</p>
  <p>Onlardan bəziləri İsanın əməllərinin Onu hara aparacağını aydın
    görməyə başladı. Tamamilə aydın idi ki, hakimiyyətə qarşı bu cür hərəkət
    etmək olmaz. İsa ölümə gedirdi, onlar da vaxtında bütün bunlardan
    uzaqlaşmağa qərar verdilər. Onlar etibarsız yol yoldaşı idilər. Deyirlər
    ki, yaxşı ordu yorulanda da yaxşı döyüşür. İsadan uzaqlaşanlar Onun uğur
    qazandıqca ardınca getməyə hazır idilər. Lakin qarşıda təhlükə yaranan
    kimi Onu tərk etdilər.</p>
  <p>Elələri də var idi ki, İsa onlara çağıranda çağırışdan imtina
    etdilər. Onlar İsanın ardınca Ondan nəsə almaq xatirinə gedirdilər;
    <em>İsanın uğrunda</em> əzab çəkmək və Ona nəsə <em>vermək</em> lazım
    gələn kimi, Onu tərk etdilər. Heç kim hansısa insana İsadan artıq verə
    bilməz. Ancaq heç nə vermədən yalnız İsadan nəsə almaqdan ötrü Ona tərəf
    gedən, əlbəttə ki, tezliklə geri dönəcəkdir. Məsihin ardınca gedən insan
    həmişə onu Çarmıxın gözlədiyini unutmamalıdır.
  </p>
  <p>2. Bəziləri <em>rüşvətə düçar oldular</em>: bu, Yəhudanın timsalında
    daha aydın görünür. Çox güman, İsa onu Öz məqsədləri üçün uyğun bir
    insan kimi görmüşdü. Lakin Yəhuda qəhrəman olmaqdansa, cani olmağı
    seçdi. O, mömin ola bilərdi, amma adı belə rüsvayçılığa qarışdı.</p>
  <p>Rəssamlardan birinin Axırıncı Şam yeməyini çəkməsi ilə bağlı dəhşətli
    bir hekayə var. O, böyük şəkil çəkmişdi və ona bir neçə il sərf etmişdi.
    Məsihin simasını çəkmək üçün model olaraq yaraşıqlı və nur üzlü bir gənc
    seçmişdir. Tədricən şəkil doldu və Yəhudadan başqa bütün şagirdlər
    çəkildi. Yəhuda üçün də model tələb olunurdu. Rəssam şəhərin ən dəhşətli
    ünvanlarına getdi və uzun axtarışlardan sonra onun təsvirinə tam uyğun
    gələn rəzil və azğın simalı bir adam tapdı. Seanslar bitəndə və
    Yəhudanın üzü tamamlananda həmin adam rəssama dedi:</p>
</blockquote>
<ul>
  <li>
    <p>Sən əvvəllər də məni çəkmisən.</p>
  </li>
  <li>
    <p>Ola bilməz! — rəssam dedi.</p>
  </li>
  <li>
    <p>Sən Məsihi çəkəndə həmin model mən idim.</p>
  </li>
</ul>
<blockquote>
  <p>Zaman insanı çox pis vəziyyətə salmışdı. Zaman bizə qarşı qəddar ola
    bilər; o özü ilə ideallarımızı, şövqümüzü, arzularımızı, sədaqətimizi
    apara bilər; illər həyatı Məsihə məhəbbətlə doldurmaq əvəzinə, həyatı
    dayazlaşdıra və ürəyi sərtləşdirə bilər. Həyat öz gözəlliyini itirə
    bilər — Allah bizi bundan qorusun!</p>
  <p>3. Başqaları isə <em>qərar</em> verdilər. Bu, Peterin Filip
    Qeysəriyyəsində imanının böyük iqrarı idi (<em>Mark 8:27; Matta 16:13;
      Luka 9:18</em>). Belə vəziyyətdə Peter ürəyini boşaldır və sədaqətini
    etiraf edir — həm də başqa kimin yanına getmək olardı? Əbədi həyatın
    sözlərini söyləyən İsadır.</p>
  <p>Peterin sədaqəti İsa ilə şəxsi münasibətə əsaslanır. O, çox şey başa
    düşmürdü. O da başqaları kimi İsanın sözlərindən çaşıb qalmışdı. Lakin
    Peter İsada Onun uğrunda ölməyə hazır olduğu bir şey gördü. Həm də
    Məsihin yolu — qəbul edilməli hansısa fəlsəfə və ya inanılmalı hansısa
    nəzəriyyə deyil, İsa Məsihlə qurulan şəxsi münasibətdir. İnsan Məsihə
    ona görə sadiqdir və ona görə Onu sevir ki, çünki ürəyi bundan başqa heç
    nə edə bilmir.</p>
</blockquote>
