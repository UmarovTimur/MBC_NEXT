<h1>5-ci fəsil </h1>
<blockquote>
  <p><strong>1-9</strong></p>
</blockquote>
<h2 id="insanin-zəifliyi-və-məsihin-qüdrəti-yəhya-51-9">İNSANIN ZƏİFLİYİ
  VƏ MƏSİHİN QÜDRƏTİ (Yəhya 5:1-9)</h2>
<blockquote>
  <p>Artıq qeyd edildiyi kimi, yəhudilərin üç məcburi bayramı var idi:
    Pasxa, Əllinci gün bayramı və Çardaqlar bayramı. Qanuna görə,
    Yerusəlimdən iyirmi beş kilometrdən çox olmayan məsafədə yaşayan hər
    yetkin yəhudi bu bayramlarda iştirak etməli idi. Əgər <em>6-</em>cı
    fəsildə baş verən hadisələrin <em>5</em>-ci fəsildə baş verən
    hadisələrdən sonra gəldiyini fərz etsək, o zaman qeyd olunan bayram
    Pasxa hesab edilməlidir. Çünki <em>6</em>-cı fəslin hadisələri Pasxadan
    bir qədər əvvəl baş verir (<em>6:4</em>). Pasxa aprelin ortalarında,
    Əllinci bayramı isə yeddi həftə sonra qeyd olunurdu. Yəhyanın Müjdəsində
    İsanın mühüm yəhudi bayramlarını ziyarət etməsi göstərilir. Çünki İsa
    yəhudilərin ibadət öhdəliklərinə laqeyd yanaşmırdı. Onun üçün Öz xalqı
    ilə birlikdə ibadətdə iştirak etmək xoş idi.</p>
  <p>Görünür, İsa Yerusəlimə tək gəlmişdi. Çünki burada Onun şagirdlərinin
    adı, ümumiyyətlə, çəkilmir. İsa ibranicə <em>mərhəmət evi</em> mənasını
    verən <em>Bet-Xasda</em>, ya da ola bilsin, <em>zeytun evi</em> mənasını
    verən Bet-Zafa adlanan məşhur hovuza gəldi. Bir çox əlyazmalarda ikinci
    ad qeyd olunub. Bundan əlavə, İosif Flavinin əsərindən bilirik ki,
    Yerusəlimdə belə adlanan məhəllə də var idi. Hovuza yunan dilində
    <em>kolumbefron</em> deyilir. Bu söz <em>kolumban</em> felindən yaranıb,
    mənası <em>suya baş vurmaq, sualtı üzmək</em> deməkdir. Hovuz üzmək üçün
    kifayət qədər böyük idi. Rəbbin bir mələyi hərdən hovuzun içinə enib
    suyu çalxalayırdı. Suyun çalxalanmasından sonra oraya girən ilk adam,
    hansı xəstəliyi olursa-olsun, sağalırdı.
  </p>
  <p>Bizim üçün bu, əsl mövhumat kimi görünür. Amma o dövrdə belə inanclar
    geniş yayılmışdı. İndi də bəzi yerlərdə qorunub saxlanılır. İnsanlar
    müxtəlif ruhların və cinlərin mövcudluğuna inanırdılar. Onlar hesab
    edirdilər ki, cinlər və ruhlar havada sıx məskunlaşıb və müəyyən yerlərə
    sığınıb. Hər ağacın, hər çayın, hər təpənin, hər hovuzun öz cinləri və
    ruhları vardı.</p>
  <p>Bundan əlavə, qədim dövrdə yaşayan insanlar, ümumiyyətlə, suya,
    xüsusən də çaylara və bulaqlara hörmətlə yanaşırdılar. Su qiymətli bir
    xəzinə idi, çaylar isə daşqın zamanı gur selə çevrilə bilirdi. Bütün
    bunlar insanlarda böyük təəssürat yaradırdı. Bu gün çoxlarımız suyu
    ancaq məişətdə görürük. Qədim zamanlarda isə, bu gün bir çox yerlərdə
    olduğu kimi, su dünyanın ən qiymətli, bəzən isə ən təhlükəli neməti
    idi.</p>
  <p>Ola bilsin, İsa hovuzun yanında olanda Ona iflic olmuş bu adamı
    həyatda ən acınacaqlı hal kimi göstərmişdilər. Çünki su çalxalananda
    onun xəstəliyi hovuza ilk girə bilməsini mümkünsüz, hətta qeyri-mümkün
    edirdi. Ona kömək edəcək biri də yox idi. Lakin İsa həmişə heç bir dostu
    olmayanların Dostu və heç kimin kömək edə bilmədiyi adamların Köməkçisi
    idi. Xəstə adam sağalmaq istəyirdi, İsa da bu qədər gözləyən adama kömək
    etdi.</p>
  <p>Bu hekayə İsanın qüdrətinin şərtlərini göstərir. Burada İsanın əmrlə
    danışdığını görmək olar. İsa insanlara göstərişlər, əmrlər verir. Onları
    yerinə yetirməyə çalışan insanlar qüvvət alır.</p>
  <p>1. İsa əvvəlcə xəstə adamdan, həqiqətən, sağalmaq
    istəyib-istəmədiyini soruşdu. Bu, göründüyü kimi, əbəs yerə verilən sual
    deyildi: həmin adam otuz səkkiz il gözləmişdi. Ola bilsin, o, passiv və
    küt məyusluğa qapılaraq son ümidini itirmişdi. İnsan daxilində xəstəliyi
    ilə barışa bilər, çünki sağaldığı halda gündəlik çörəyinin qayğısına
    qalmalı olacaq. Bəzi insanlar üçün onların xəstə olması və özü üçün heç
    nə edə bilməməsi o qədər də xoşagəlməz olmur. Axı başqası onların
    əvəzinə hər şeyi edir və hər şeyin qayğısına qalır. Ancaq bu adam dərhal
    cavab verdi: o, sağalmaq istəyirdi, halbuki ona kömək edəcək bir
    kimsənin olmadığı halda bunun necə baş verəcəyini başa düşmürdü.</p>
  <p>Məsihdən kömək və Onun gücünü almaq üçün, ilk növbədə, bunu var-gücü
    ilə arzulamaq lazımdır. İsa soruşur: «Doğrudan da, sən dəyişmək
    istəyirsən?» Əgər ürəyimizdə hazırkı mövqeyimizlə razıyıqsa, onda dəyişə
    bilməyəcəyik. Bizdə ən yaxşısını əldə etmək arzusu yaşamalıdır.</p>
  <p>2. İsa xəstə adama ayağa qalxmağı əmr etdi. O, sanki dedi: «Qulaq as,
    iradəni bir yerə topla, biz bunu birlikdə edəcəyik». Allahın qüdrəti heç
    vaxt insanı öz səylərinin zəruriliyindən azad etmir. Həqiqət budur ki,
    biz öz acizliyimizi dərk etməliyik. Lakin bu da həqiqətdir ki, möcüzələr
    bizim istəyimizlə Allahın qüdrətinin vəhdət təşkil etdiyi zaman baş
    verir.</p>
  <p>3. İsa xəstəyə qeyri-mümkün olanı etməyi əmr etdi. O dedi: «Qalx!»
    Xəstənin yatağı, çox güman, yüngül xərəyə oxşayan bir şey idi. Yunanca
    ona <em>kravvatos</em> deyilirdi, sadə dillə desək — <em>döşək</em>. İsa
    isə ona döşəyini götürüb getməyi əmr etdi. Xəstə adam deyə bilərdi ki,
    döşək otuz səkkiz ildir onun üçün daşınıb, indi o, döşəyi necə götürüb
    aparsın? Ancaq o, Məsihlə birlikdə cəhd etdi və məsələ həll olundu.</p>
  <p>4. Bu, nailiyyətlərə aparan yoldur. Dünyada bizi məğlub etməyə
    çalışan şeylər çoxdur. Hətta qarşıya qoyduğumuz məqsədlər bizim üçün
    əlçatmaz görünsə də, əgər biz hər cür səy göstərmək arzusu və qətiyyətlə
    doluyuqsa, Məsihin gücü istəyimizə çatmaq imkanı verir. Nəticədə
    əvvəllər bizi məğlub edən şeyləri biz məğlub edirik.</p>
</blockquote>
<h2 id="gizli-məna-yəhya-51-9-ardı">GİZLİ MƏNA (Yəhya 5:1-9 (ardı))
</h2>
<blockquote>
  <p>Bir çox ilahiyyatçılar bu hissənin alleqoriya olduğuna inanırlar.
    Onlar hesab edirlər ki, insan və bütün mühit «başqa bir şeyi
    simvollaşdırır: <em>xəstə adam</em> İsrail xalqının rəmzidir. <em>Beş
      eyvan</em> Qanunun beş kitabıdır. Bu eyvanlarda çoxlu xəstə, kor, topal
    və iflic adam yatırdı. Qanun insana günahlarını göstərə bilər, lakin onu
    islah etmək iqtidarında deyil. Qanun örtülü eyvanlar kimi, xəstənin
    qəlbini qoruyur, amma onu sağalda bilmir. <em>Otuz səkkiz il</em>
    yəhudilərin Vəd olunmuş torpağa girməzdən əvvəl səhrada dolaşdıqları
    otuz səkkiz il müddətinə uyğun gəlir, ya da insanların Məsihin gəlişini
    gözlədikləri əsrlərin sayına müvafiqdir. <em>Suyun çalxalanması</em> —
    vəftiz olunmağın rəmzidir». Məsələ burasındadır ki, erkən məsihçi
    dövrünün rəsmlərində vəftiz olunandan sonra sudan çıxan adam çox vaxt
    kürəyində xərək daşıyaraq təsvir edilirdi. Əlbəttə, bu gün biz bu
    hissəni hər iki mənada başa düşə bilərik. Amma çətin ki müjdəçi Yəhya bu
    hekayəni alleqoriya kimi təsvir etsin: bu hekayə real faktın aydın
    möhürünü daşıyır. Ancaq unutmayaq ki, Müqəddəs Kitabın istənilən
    hekayəsi təkcə faktların ifadəsi deyil. Zahiri şeylərin altında, hətta
    sadə hekayələrdə belə, həmişə dərin, əbədi bir həqiqət yatır. Biz əbədi
    həqiqətləri görməliyik.</p>
</blockquote>
<h2 id="section">10-18</h2>
<h2 id="şəfa-və-nifrət-yəhya-510-18">ŞƏFA VƏ NİFRƏT (Yəhya 5:10-18)</h2>
<blockquote>
  <p>İnsan anlayışlarına görə, bu adam sağalmaz bir xəstəlikdən şəfa
    tapdı. Bunun hamıda sevinc və minnətdarlıq doğuracağını gözləmək olardı.
    Lakin bəziləri bu şəfaya qəzəblə baxdılar. Şəfa tapan adam şəhərin
    küçələrindən keçərək döşəyini aparırdı, ortodoksal yəhudilər isə onu
    saxlayıb yük daşıdığına görə Şənbə qanununu pozduğunu xatırlatdılar.</p>
  <p>Biz artıq yəhudilərin Allahın Qanunu ilə necə davrandıqlarını gördük
    (<em>Yəhya 3:1-6</em>-nın şərhinə bax). Əslində, Allahın Qanunu
    insanların mənimsəməli və yerinə yetirməli olduğu bir sıra böyük
    prinsiplərdən ibarət idi. Lakin zaman keçdikcə yəhudilər onu minlərlə
    kiçik qayda və normaya çevirdilər. Qanunda sadəcə deyilirdi ki, Şənbə
    günü başqa günlərdən fərqlənməlidir. Şənbə günü nə ağanın özü, nə onun
    qulluqçusu, nə də heyvanları işləməlidir. Yəhudilər isə işin nə hesab
    olunduğunu anlamaq üçün otuz doqquz tərifi işləyib hazırladılar.
    Bunlardan biri — <em>yüklərin</em> daşınması ilə bağlı idi.</p>
  <p>Onların bütün əsaslandırmaları iki mətnə ​​istinad edirdi. Yeremya
    peyğəmbərin kitabında deyilir: «Öz canınızı qorumaq üçün Şənbə günü
    <em>yük</em> daşımayın, Yerusəlim darvazalarından içəri gətirməyin.
    Şənbə günü evlərinizdən yük çıxarmayın, heç bir iş görməyin. Atalarınıza
    əmr etdiyim kimi Şənbə gününü təqdis edin» (<em>Yeremya 17:19-27</em>).
    Nehemya peyğəmbər Şənbə günü işin və ticarətin çox olmasından narahat
    idi. O öz xidmətçilərini Yerusəlimin darvazalarına qoydu ki, heç kim
    Yerusəlimə heç nə gətirə bilməsin (<em>Nehemya 13:15-19</em>).
  </p>
  <p><em>Nehemya 13:15</em>-dən aydın görünür ki, söhbət adi bir gündə
    olduğu kimi, Şənbə günü də çiçəklənən ticarətlə bağlı idi. Lakin İsanın
    dövründə ravvinlər ciddi şəkildə iddia edirdilər ki, əgər insan Şənbə
    günü hətta paltarına iynə taxarsa, günah işlətmiş olur. Onlar hətta
    Şənbə günü insanın taxta ayaq və ya diş protezi taxa bilib-bilməcəyi ilə
    bağlı mübahisə edirdilər. Onlar əmin idilər ki, Şənbə günü bəzək sancağı
    belə taxmaq olmaz. Bütün bunlar onlar üçün ölüm-dirim məsələsi idi. Bu
    adam isə Şənbə günü döşəyini daşıyırdı!</p>
  <p>Şəfa tapan adam onlara dedi ki, onu sağaldan Şəxs ona bunu etməyi əmr
    edib, amma Onun kim olduğunu bilmir. İsa Məbəddə yenidən onunla
    rastlaşanda, bu adam onu Kimin sağaltdığını başa düşdü. Onda o, tələsik
    rəislərin yanına gəlib dedi ki, onu sağaldan və ona döşəyini götürüb
    getməyi əmr edən İsadır. O, İsanı bəlaya salmaq niyyətində deyildi,
    lakin qanunda deyilirdi: «Kim ictimai yerdən şəxsi evinə nəsə apararsa,
    həmin adam cəzalandırılmalı və daşqalaq edilərək öldürülməlidir». Şəfa
    tapan adam sadəcə təhlükəli vəziyyətdən canını qurtarmağa çalışdı. O,
    yəhudi başçılarına izah etməyə çalışdı ki, qanunu öz istəyi ilə
    pozmayıb. Buna görə yəhudi başçıları İsaya qarşı ittiham irəli sürdülər.
    Axı O, Şənbə gününü tez-tez pozurdu. <em>5:16-18</em>-dəki ayələrdə
    <em>qeyri-kamil zaman</em> istifadə olunur. Bu da o deməkdir ki, bu
    hadisə keçmişdə dəfələrlə təkrarlanıb. Buna görə də təsvir edilən hadisə
    İsanın əvvəllər etdiklərinin yalnız bir nümunəsi idi.
  </p>
  <p>İsanın cavabı son dərəcə heyrətləndirici idi: «Mənim Atam indiyə
    qədər iş görür, Mən də iş görürəm». Yəhudi ilahiyyatçıları Onun nə demək
    istədiyini tam anlamalı idilər. İsgəndəriyyəli Filon demişdir: «Allah
    heç vaxt yaratmaqdan əl çəkmir, çünki alov yandırdığı kimi, şaxta
    dondurduğu kimi, yaratmaq da Ona xas olan təbiətdir». Başqa biri
    demişdir: «Hər gün olduğu kimi, şənbə günü də günəş parlayır, çaylar
    axır, ölüm və doğuş prosesi öz axarı ilə davam edir. Bu da Allahın
    işidir». Düzdür, yaradılış hekayəsinə görə, Allah yeddinci gün istirahət
    etdi. Amma O <em>yaratmaq işlərindən</em> istirahət etdi. Onun mühakimə
    etmək və rəhm etmək kimi əsas işi hələ də davam edir.</p>
  <p>İsa sanki dedi: «Allahın məhəbbəti, mərhəməti və şəfqəti Şənbə
    günündə də təsirlidir. <em>Mənim də eləcə</em>». Bu son ifadə yəhudiləri
    sarsıtdı: bu o demək idi ki, İsa Öz əməllərini Allahın işlərinə bərabər
    tuturdu. Elə təəssürat yarandı ki, sanki İsa Özünü Allahla eyni tutur.
    İsanın, əslində, nə demək istədiyini biz növbəti hissənin təhlilində
    nəzərdən keçirəcəyik. İndi isə biz növbəti məqamları qeyd etməliyik. İsa
    öyrədir ki, insan həmişə çətinliyə düşəndə və ehtiyac içində olanda ona
    kömək etmək lazımdır. Kiminsə iztirabını və kədərini yüngülləşdirməkdən
    daha mühüm vəzifə yoxdur. Məsihçinin şəfqəti Tanrıdakı kimi daim və
    fasiləsiz olmalıdır. İstənilən başqa işi bir kənara qoymaq olar, amma
    şəfqəti, çətin vaxtda kömək etməyi yox.</p>
  <p>Bu hissə başqa bir yəhudi inancını da əks etdirir. İsa Məbəddə
    yenidən bu adamla görüşəndə ona dedi ki, bir daha günah etməsin, yoxsa
    onun başına daha pis şeylər gələ bilər. Yəhudi üçün günah və iztirab
    bir-biri ilə sıx bağlı idi: əgər insan əzab çəkirsə, deməli, günah edib.
    Günahı bağışlanmayana qədər onun sağalması mümkün deyil. Şəfa tapan adam
    isə indi günah işlətdiyini və bağışlandığını iddia edə bilərdi, belə
    demək olarsa, sudan quru çıxardı. O, hətta iddia edə bilərdi ki, onu
    günahın nəticəsindən azad edən birini tapdığına görə günahını davam
    etdirə və yenidən sudan quru çıxa bilər. İmanlı Cəmiyyətində elə
    insanlar var idi ki, azadlıqlarından istifadə edərək öz bədənlərini razı
    salmağa çalışırdılar (<em>Qalatiyalılara 5:13</em>). Elə adamlar da var
    idi ki, Allahın lütfünün hamı üçün kifayət olduğuna inanaraq günah
    içində yaşamağa davam edirdilər (<em>Romalılara 6:1-18</em>).
    Günahlarına haqq qazandırmaqdan ötrü Allahın məhəbbətindən,
    bağışlamasından və lütfündən istifadə edən insanlar həmişə olub. Amma
    bağışlanmağımız üçün ödənilən qiyməti xatırlasaq, Qolqotadakı Çarmıxa
    baxsaq, başa düşəcəyik ki, biz həmişə günaha nifrət etməliyik: hər bir
    günah Allahın ürəyini dönə-dönə qırır.</p>
  <p><strong>19-29</strong></p>
</blockquote>
<h2 id="böyük-iddialar-yəhya-519-29">BÖYÜK İDDİALAR (Yəhya 5:19-29)</h2>
<blockquote>
  <p>Qarşımızda dördüncü Müjdədə Xilaskarın söylədiyi bir sıra uzun
    nitqlərindən və ya söhbətlərindən biri canlanır. Bu hissələri oxuyanda
    unutmayaq ki, Yəhya daha çox İsanın dediklərini sözbəsöz yox, nə demək
    istədiyini çatdırmağa çalışır. Bu Müjdə təxminən 100-cü ildə yazılıb.
    Yetmiş il ərzində Yəhya İsa Məsihin Özü haqqında və Onun söylədiyi
    heyrətamiz sözlər üzərində çox düşünüb. O, bu sözləri ilk dəfə eşidəndə
    çoxunu tam dərk etməmişdi. Lakin yarım əsrdən çox üzərində düşündüyü
    kəlamlar Müqəddəs Ruhun rəhbərliyi altında ona İsanın sözlərinin daha
    dərin mənasını açıqlamışdı. Buna görə də Yəhya təkcə İsanın dediklərini
    deyil, həm də nə demək istədiyini açıqlayır.</p>
  <p>Bu hissə o qədər vacibdir ki, əvvəlcə onu bütöv, sonra isə
    hissə-hissə araşdırmalıyıq. Bununla belə, gəlin onun təkcə bizim üçün
    necə səsləndiyinə deyil, həm də onu ilk dəfə eşidən yəhudilərə necə
    təsir etdiyinə diqqət yetirək. Onları əhatə edən mühit bizimkindən çox
    fərqli idi. Onların dünyagörüşü və düşüncə tərzi tamamilə fərqli idi.
    Onları başqa mədəniyyət, din və ədəbiyyat əhatə edirdi. Yəhudilərin bu
    sözləri eşidərkən necə qəbul etdiklərini anlamaq üçün hər şeyi aydın
    təsəvvür etməliyik. Belə etsək, İsanın açıq-aydın ifadələrinin vəd
    edilmiş Məsih olması ilə bağlı necə heyrətamiz sözlər olduğunu görərik.
    Biz bu ifadələrin çoxunu yəhudilərin yaşadıqları atmosferdə
    yaşamadığımıza görə aydın başa düşə bilmirik. Lakin onlar üçün bu
    ifadələr olduqca aydın idi və onları heyrətə salırdı.</p>
  <p>1. Ən aydın ifadə İsanın Bəşər Oğlu olması ilə bağlı sözləridir. Biz
    bu qeyri-adi titula Müjdələrdə və İsanın nitqində nə qədər tez-tez rast
    gəlindiyini bilirik. Bu titulun qədim tarixi var. Ona ilk dəfə Daniel
    peyğəmbərin kitabında rast gəlinir (<em>Daniel 7:1-14</em>).</p>
  <p>Daniel peyğəmbərin kitabı Babil əsarətinin çətin günlərində
    yazılmışdır. O, bir gün İsrailin çəkdiyi əzabları əvəz edəcək izzətin
    görüntüsüdür. <em>Daniel 7:1-7</em>-də peyğəmbərin böyük bütpərəst
    imperiyalara dair görüntüləri heyvanlar şəklində təsvir edilir. Qartal
    qanadlı şir (<em>7:4</em>) — qədim Babil imperiyasını simvollaşdırır.
    Ağzında üç dişli ət yeyən ayı (<em>7:5</em>) — Aşşur imperiyasını
    simvollaşdırır. Dörd quş qanadı və dörd başı olan bəbir — Midiya-Fars
    imperiyasını simvolizə edir. Böyük dəmir dişli və on buynuzlu heybətli
    və güclü heyvan (<em>7:7</em>) — Makedoniya imperiyasını simvollaşdırır.
    Bütün bu dəhşətli qüvvələr keçib-gedəcək və məhv olacaq. Hakimiyyət alan
    isə <em>bəşər oğluna bənzəyəcək</em>. Bunun mənası belədir: hakim
    dövlətlər o qədər qəddar və vəhşi idilər ki, onları vəhşi heyvanlar kimi
    xarakterizə etmək olardı. Amma dünyaya elə həlim və xeyirxah bir
    hakimiyyət gələcək ki, o, heyvani deyil, insani olacaq. Daniel
    peyğəmbərin kitabında bu ifadə dünyanı idarə edəcək hakimiyyəti
    xarakterizə edir. Kimsə bu hakimiyyəti tanıtmalı və onu qorumalı idi.
    Yəhudilər bu titulu dünyaya həqiqət, məhəbbət və sülh gətirəcək Allahın
    Seçilmişinə verdilər. Buna görə də onlar Məsihi <em>Bəşər Oğlu</em>
    adlandırmağa başladılar.</p>
  <p>Əhdi-Ətiqlə Əhdi-Cədid arasındakı dövrdə qızıl dövrü təsvir edən bir
    sıra ədəbiyyat yazılmışdı. Xüsusilə ən böyük təsirə malik olan Xanok
    peyğəmbərin kitabı idi. Bu kitab Allahın Padşahlığını yer üzünə gətirmək
    və onun üzərində hökmranlıq etmək üçün göylərdə Onu yerə göndərməsini
    gözləyən Bəşər Oğlunun simasını təsvir edir. Buna görə də Özünü Bəşər
    Oğlu adlandırmaqla İsa açıq-aydın şəkildə Özünü Məsih, Allahın
    Seçilmişi, Allahın Məsh olunmuşu adlandırdı. Bu ifadə o qədər aydın
    səslənmişdi ki, heç kim onu ​​səhv başa düşə bilməzdi.</p>
  <p>2. Lakin İsanın Allahın Məsihi olduğunu bəyan etməsi təkcə sözlərlə
    deyil, bir çox başqa şeylərdə də aydın şəkildə ifadə olunur. İflic
    adamın üzərində göstərilən möcüzə artıq İsanın Məsih olduğuna işarə idi.
    Yeşaya peyğəmbərin kitabında Allahın yeni dövrünün təsviri var: o zaman
    «axsaqlar ceyran kimi hoppanacaq» (<em>Yeşaya 35:6</em>). Yeremya
    peyğəmbər də bir görüntü görmüşdü: korlar və topallar dünyanın uzaq
    yerlərindən toplanacaqlar (<em>Yeremya 31:8-9</em>).</p>
  <p>3. İsa dəfələrlə ölüləri dirildəcəyini və onların Hakimi olacağını
    bəyan edir. Əhdi-Ətiqdə yalnız Allah ölüləri dirildə bilər və yalnız O,
    mühakimə etmək hüququna malikdir. «Allah yalnız Mənəm. Başqası yoxdur.
    Mənəm öldürən və həyat verən, Mənəm yaralayan və şəfa verən, heç kim
    əlimdən qurtara bilməz» (<em>Qanunun təkrarı 32:39</em>). «Rəbb insanı
    həm öldürür, həm dirildir» (<em>1Şamuel 2:6</em>). Suriyalı sərkərdə
    Naaman cüzamdan şəfa tapmaq üçün İsrailə gələndə, İsrailin padşahı məyus
    halda qışqırdı: «Məgər mən öldürüb-dirildən Allaham?» (<em>2Padşahlar
      5:7</em>). Öldürmək və diriltmək, həmçinin mühakimə etmək yalnız Allahın
    işidir. «Hökm Allahındır» (<em>Qanunun Təkrarı 1:17</em>).</p>
  <p>Zaman keçdikcə yəhudilərin təsəvvüründə ölüləri diriltmək və Hakim
    kimi fəaliyyət göstərmək Allahın Seçilmişinin mühüm xüsusiyyətlərindən
    birinə çevrildi. Xanok peyğəmbərin kitabında Bəşər Oğlu haqqında belə
    deyilir: «Hökm çıxarmaq səlahiyyəti Onun ixtiyarına verildi» (<em>Xanok
      69:26-27</em>). Araşdırılan hissədə İsa deyir ki, yaxşılıq edənlər həyat
    üçün diriləcək, pislik edənlərsə hökm üçün diriləcək. Baruk peyğəmbərin
    Apokalipsisində yazılıb ki, Rəbbin günü gələndə «Bu gün pislik edənlərin
    halı daha da pisləşəcək, onlar əzab çəkəcəklər. Qanuna inanıb qanuna
    uyğun davrananlar isə gözəlliyə və nura bürünəcəklər» (<em>Baruk
      51:1-4</em>). Xanok peyğəmbərin kitabında həmçinin deyilir ki, o gün
    «yer bölünəcək, eyni yerdə olanların hamısı məhv olacaq, bütün insanlar
    mühakimə olunacaq» (<em>Xanok 1:5-7</em>). Binyaminin əhdində bu, belə
    ifadə edilir: «Bütün insanlar — bəziləri ucaldılmaq, bəziləri isə
    alçaldılmaq və rüsvay olmaq üçün — diriləcək».</p>
  <p>Bunu söyləmək İsanın qeyri-adi və bənzərsiz cəsarətindən xəbər verir.
    O, yaxşı bilməli idi ki, bu cür bəyanatlar yəhudi başçılarının qulağında
    küfr kimi səslənəcək, bununla da O Özünü edam olunmaq təhlükəsinə məruz
    qoymuş olacaq. İsa Özünü Padşah elan etdi. Bu sözləri eşidən insanlar
    İsanı ya Allahın Oğlu kimi qəbul etməli, ya da Ona küfr edən Biri kimi
    nifrət etməli idilər.</p>
  <p>İndi bu mətni hissə-hissə nəzərdən keçirəcəyik.</p>
</blockquote>
<h3 id="ata-və-oğul-yəhya-519-20">ATA VƏ OĞUL (Yəhya 5:19-20)</h3>
<blockquote>
  <p>İsa Özünü Allahla bərabər tutmaq ittihamına cavab olaraq belə
    başladı.</p>
  <p>1. O Özünü Allaha <em>bərabər</em> tutması haqqında danışır. Həqiqət
    budur ki, biz İsada Allahı görürük. Əgər biz Allahın insanlara necə
    münasibətinin olduğunu, bizə qarşı hansı hisslər bəslədiyini, Allahın
    günaha necə baxdığını, insanların vəziyyətini necə təsəvvür etdiyini
    görmək istəyiriksə, İsaya baxmalıyıq. İsanın dərrakəsi — Allahın
    dərrakəsidir; İsanın sözləri — Allahın sözləridir; İsanın əməlləri —
    Allahın əməlləridir.</p>
  <p>2. Bu bərabərlik əslində bərabərliyə deyil, <em>itaətə</em>
    əsaslanır. İsa heç vaxt Özünün etmək istədiyini etmirdi: O, həmişə
    Allahın Ondan nə etmək istədiyini edirdi. İsanın iradəsi tamamilə
    Allahın iradəsinə tabe olduğuna görə biz Onda Allahı görürük. Biz İsaya
    Onun Allaha yanaşdığı kimi yanaşmalıyıq.</p>
  <p>3. Bu itaət məcburi itaət deyil, <em>sevgiyə</em> əsaslanan itaətdir.
    İsa ilə Allahın birliyi — məhəbbətin birliyidir. Söhbət eyni düşünən iki
    ağıldan və eyni döyünən iki ürəkdən gedir. İnsan baxımından bu, İsa ilə
    Allah arasındakı əlaqənin ideal xarakteristikasıdır. Ata ilə Oğul
    arasında elə bir fikir, iradə və ürək vəhdəti var ki, Ata və Oğul birlik
    təşkil edir.</p>
  <p>Lakin bu hissə İsa haqqında başqa bir şey də deyir.</p>
  <p>1. Bu hissə İsanın tam <em>əminliyindən</em> bəhs edir. O, əmin idi
    ki, insanlar yalnız başlanğıcı görürlər, hələ daha çox şeylər
    görəcəklər. Sırf insani baxımından İsa Özü üçün yalnız ölümü gözləyə
    bilərdi. Bütün ortodoksal yəhudi qüvvələri Ona qarşı çıxırdılar. Bunun
    sonu artıq məlum idi. Lakin İsa tamamilə əmin idi ki, gələcək — insan
    əlində deyil, Allahın əlindədir. O, insanların Ona nələr edə
    biləcəyindən qorxmurdu və insanların Onun etməli işi dayandıra
    biləcəyini də düşünmürdü.</p>
  <p>2. Bu hissə İsanın <em>qorxmazlığından</em> bəhs edir. Aydın məsələ
    idi ki, insanlar Onu səhv başa düşəcəklər. Aydın məsələ idi ki, Onun
    sözləri eşidənlərin şüuruna və qəlbinə od vuracaq, Onun həyatı təhlükə
    altına düşəcək. İsa Məsih heç bir halda Öz tələblərini yumşaltmaq və ya
    həqiqətə xəyanət etmək niyyətində deyildi. İnsanların Onu nə ilə
    hədələməsindən asılı olmayaraq, O, yenə də Öz iddialarını, tələblərini
    və həqiqətini söyləyirdi. Allahın həqiqəti Onun üçün insanların
    təhdidindən daha üstün idi.</p>
</blockquote>
<h3 id="mühakimə-və-izzət-yəhya-521-23">MÜHAKİMƏ VƏ İZZƏT (Yəhya
  5:21-23)</h3>
<blockquote>
  <p>Biz burada görürük ki, Allahın Oğlu İsa üç böyük xüsusiyyətə
    malikdir.</p>
  <p>1. O, <em>həyat verəndir</em>. Yəhya bunu iki mənada nəzərdə tutur.
    Birincisi, <em>zaman çərçivəsində</em>. İsa Məsih insanın həyatına daxil
    olmayanadək və insan İsa Məsihlə birləşməyənədək o, əsl həyat yaşaya
    bilməz. Məsələn, biz özümüz üçün musiqinin, ədəbiyyatın və incəsənətin
    yeni sahəsini, yaxud da yeni bir ölkə kəşf edəndə, qarşımızda yeni bir
    dünyanın açıldığını söyləyirik. İsa Məsih insanın həyatına daxil olanda
    həmin şəxs yeni həyata qovuşur. O dəyişməyə başlayır, başqaları ilə olan
    münasibətləri dəyişir, iş, vəzifə, zövq və həzz haqqında baxışları
    dəyişir, Allaha olan münasibəti dəyişir.</p>
  <p>İkincisi, <em>əbədiyyətdə</em>. İsa Məsihi qəbul edən insan üçün bu
    həyat bitdikdən sonra daha dolğun və gözəl həyat açılacaq. İsa Məsihdən
    imtina edən insan isə ölümlə üzləşəcək, bu da Allahdan tamamilə uzaq
    düşmək deməkdir. İsa Məsih həm bu dünyada, həm də o dünyada həyat
    verir.</p>
  <p>2. O, <em>hökm edəndir</em>. Allah bütün hökmü İsa Məsihin ixtiyarına
    verib, yəni insanın mühakimə olunması onun İsaya olan münasibətindən
    asılıdır. Əgər o, sevdiyi və ardınca getdiyi Şəxsi İsada tapıbsa,
    deməli, həyata doğru gedir. Əgər insan İsada öz düşmənini görürsə,
    bununla o özünü mühakimə etmiş olur. İsa hər bir insanın üzərində
    sınaqdan keçirildiyi məhək daşıdır. Ona olan münasibət insanları
    bir-birindən ayırır.</p>
  <p>3. O, <em>izzəti qəbul edəcək</em>. Əhdi-Cədidin ən təəccüblü və ən
    əzəmətli cəhəti — onun sönməz ümidi və sarsılmaz əminliyidir. Əhdi-Cədid
    Çarmıxa çəkilmiş Məsihdən bəhs edir və sonda bütün insanların Çarmıxa
    çəkilmiş Xilaskara üz tutacağına, Onu sevəcəyinə və Onu tanıyacağına
    dair şübhə yeri qoymur. Təqiblərin və soyuqqanlılığın, uğursuzluğun və
    xəyanətin ortasında, ardıcılların az olmasına və heç bir təsiri
    olmamasına baxmayaraq, Əhdi-Cədid və gənc İmanlı Cəmiyyəti Məsihin son
    qələbəsinə heç vaxt şübhə etməyib. Bizi ümidsizlik bürüyəndə yada
    salmalıyıq ki, Allahın məqsədi — insanların xilasıdır və heç nə Onun
    iradəsini poza bilməz. İnsanların pis niyyəti Onun iradəsini ləngidə
    bilər, amma təslim edə bilməz.</p>
</blockquote>
<h3 id="qəbul-etmək-həyatin-özüdür-yəhya-524">QƏBUL ETMƏK — HƏYATIN
  ÖZÜDÜR (Yəhya 5:24)</h3>
<blockquote>
  <p>İsa Məsih açıq şəkildə deyir ki, Onu qəbul etmək — yaşamaq, Onu rədd
    etmək isə ölmək deməkdir. İsanın sözünü dinləmək və Onu göndərən Ataya
    iman etmək nə deməkdir? Bunu üç məqamla izah etmək olar.</p>
  <p>1. Bu o deməkdir ki, biz Allahı İsanın bizə təqdim etdiyi kimi
    olduğuna inanırıq. Bu o deməkdir ki, biz Onun məhəbbət olduğuna inanırıq
    və beləcə Onunla qorxuya yer olmayan yeni münasibətə girmiş oluruq.</p>
  <p>2. Bu o deməkdir ki, nə qədər çətin olsa da, bizdən hansı qurbanlar
    tələb olunsa da, İsanın bizdən tələb etdiyi həyat tərzini qəbul edirik.
    Bu o deməkdir ki, biz bunun sülh və xoşbəxtliyə aparan həqiqi yol
    olduğuna əminik və ölümə, mühakiməyə aparan yoldan imtina edirik.</p>
  <p>3. Bu o deməkdir ki, biz İsanın təklif etdiyi köməyi və Müqəddəs
    Ruhun rəhbərliyini qəbul edirik, bununla da Məsihin yolunda lazım olacaq
    qüdrəti əldə edirik. Bunları qəbul edəndə yeni münasibətə başlayırıq,
    daha doğrusu...</p>
  <p>a) Allahla yeni münasibət qurmuş oluruq: yəni Hakim Allah — bizim
    üçün Ataya çevrilir; həddindən artıq uzaq olan — bizə yaxın olur,
    qəriblik — qohumluğa çevrilir, qorxunun yerini — sevgi əvəz edir.</p>
  <p>b) Qardaşlarla yeni münasibət qurmuş oluruq: yəni nifrət — sevgiyə,
    eqoizm — xidmətə, qəddarlıq — bağışlamaya çevrilir.</p>
  <p>c) Özümüzlə yeni münasibət qurmuş oluruq: yəni zəiflik yerinə güc
    əldə edirik, uğursuzluq — nailiyyətlərlə, gərginlik — rahatlıqla əvəz
    olunur.</p>
  <p>İsa Məsihin təklifini qəbul etmək — həyat tapmaq deməkdir. Belə demək
    mümkünsə, hamı yaşayır, ancaq bir neçəsi əsl həyatın nə olduğunu bilir.
    Çoxları yaşamır, sadəcə mövcuddurlar. Tibb bacılarından biri Labrador
    yarımadasında işləmək istədiyini bildirəndə, missiya rəhbəri Qrenfell
    cavab olaraq yazdı ki, ona çox pul təklif edə bilməyəcək, lakin o,
    Məsihə və bu ölkənin xalqına xidmət etməklə həyatının ən gözəl çağını
    yaşayacaq.</p>
  <p>Məsihi qəbul edən insan ölümdən həyata keçir. Həm bu dünyada həyatı
    heyrətamiz olur, həm də o biri dünyada Allahla birlikdə əbədi həyat
    gözəl olur.</p>
</blockquote>
<h3 id="həyat-və-ölüm-yəhya-525-29">HƏYAT VƏ ÖLÜM (Yəhya 5:25-29)</h3>
<blockquote>
  <p>Bu, İsanın Məsih olması iddiasının ən aydın şəkildə əks olunduğu
    yerdir. O — Bəşər Oğludur; O — həyat verir; O — ölüləri dirildəcək;
    dirildəndə isə onların Hakimi olacaq.</p>
  <p>Görünür, Yəhya bu hissədə <em>ölülər</em> sözünü iki mənada
    işlədir.</p>
  <p>1. Ruhən ölü mənasında. İsa onlara yeni həyat verir. Bu nə
    deməkdir?</p>
  <p>a) Ruhən ölü olmaq — hər hansı bir şeyi arzulamaq və ya <em>nəsə
      etmək cəhdini dayandırmaq</em> deməkdir; özünü olduğu kimi qəbul etmək,
    nöqsanların aradan qaldırılmasının mümkün olmadığını, yaxşılığın isə
    əlçatmaz olduğunu düşünmək, dəyişiləcəyinə bütün ümidləri kəsmək
    deməkdir. Ancaq məsihçi həyatı heç bir halda yerində dayana bilməz. O,
    ya irəli, ya da geri gedir. Cəhd etməyi, səy göstərməyi dayandırmaq,
    yenidən ölümə doğru yuvarlanmaq deməkdir.</p>
  <p>b) Ruhən ölü olmaq — <em>hissiyyatı itirmək</em> deməkdir. İnsanların
    əksəriyyəti bir vaxtlar dünyanın günahlarını, acısını, iztirablarını
    kəskin şəkildə hiss edib yaşasalar da, zaman keçdikcə onlara alışıb,
    hissiyatsızlaşırlar. Onlar pisliyi görür, amma heç bir narazılıq
    bildirmirlər, kədəri və acını duyur, amma şəfqət hissi ürəklərini
    dəlib-deşmir. Şəfqətə malik olmayan ürək ölüdür.</p>
  <p>c) Ruhən ölü olmaq — <em>düşünməyi dayandırmaq</em> deməkdir.
    Yazıçılardan biri belə demişdir: «Siz qərar qəbul edən andan öldünüz».
    Bununla o, demək istəyirdi ki, qərar qəbul etdikdən sonra yeni həqiqəti
    dinləməkdən imtina edən insan əqli və ruhani cəhətdən ölüdür. Nə vaxt ki
    yeni bilik əldə etmək həvəsi bizdə sönür, yeni həqiqət, yeni metod və ya
    yeni ideyalar bizi qıcıqlandırır, deməli, ruhən ölürük.</p>
  <p>d) Ruhən ölü olmaq — <em>tövbə etməyi dayandırmaq</em> deməkdir.
    Rahat günah edib vicdan əzabı çəkmədiyimiz gün ruhən ölmüş oluruq. Buna
    gəlib çatmaq asandır. İlk dəfə nəyisə edəndə qorxu və peşmançılıq hissi
    ilə edirik. İkinci dəfə eyni şeyi daha asan edirik, üçüncü dəfə isə daha
    rahat edirik. Əgər günahı beləcə davam etdirsək, çətin ki günah barədə
    düşünməyə başlayacağıq. Ruhani ölümün qarşısını almaq üçün insan İsa
    Məsihin həmişə onun yanında olduğunu xatırlamalı və günaha qarşı kor
    olmamalıdır.</p>
  <p>2. Lakin Yəhya <em>ölü</em> sözünü həm də hərfi mənada istifadə edir.
    İsa öyrədirdi ki, bir gün dirilmə baş verəcək və gələcək həyatda hər şey
    insanın bu dünyada etdiklərindən asılı olacaq. Bu həyat son dərəcə
    vacibdir, çünki əbədi həyat ondan asılıdır. Biz ömrü boyu özümüzü əbədi
    həyat üçün ya tamamilə yararsız edir, ya da Allahın hüzuruna
    hazırlayırıq. Biz ya həyata aparan yolu, ya da ölümə aparan yolu
    seçirik.</p>
  <p><strong>30</strong></p>
</blockquote>
<h2 id="yeganə-ədalətli-hökm-yəhya-530">YEGANƏ ƏDALƏTLİ HÖKM (Yəhya
  5:30)</h2>
<blockquote>
  <p>Əvvəlki hissədə İsa Məsih mühakimə etmək hüququndan danışırdı. Təbii
    olaraq insanlar İsadan soruşa bilərdilər: «O, başqalarını hansı hüquqla
    mühakimə etmək niyyətindədir?» İsa buna cavab verdi ki, Onun hökmü
    ədalətli və qətidir, çünki O, bunu Öz iradəsi ilə deyil, Allahın
    iradəsinə görə edir. Onun yalnız bir arzusu var — Allahın iradəsini
    yerinə yetirmək. İsa bəyan etdi ki, O, mühakimə edərkən, Onun hökmü —
    Allahın hökmüdür.</p>
  <p>Bir insanın başqasını ədalətlə mühakimə etməsi çətindir. Əgər özümüzə
    dürüst və vicdanla baxsaq, görərik ki, mühakiməmizə çox şey təsir
    edəcək. Bizim mühakiməmiz ədalətsiz olacaq, çünki <em>daxilimizdə
      alçaldılmış qürur</em> və ya <em>xurafatdan yaranan qısqanclıq</em> ya
    da <em>paxıllıq</em> <em>hissi</em> <em>püskürür</em>. Bu,
    <em>nifrət</em> <em>təkəbbürdən</em>, yaxud <em>dözümsüzlük</em>
    hissindən irəli gələ bilər. Mühakiməmiz ədalətli ola bilməz, çünki
    mühakimə etdiyimiz adam haqqında hər şeyi bilmirik. Yalnız saf niyyətli
    və təmiz qəlbli insan başqasını mühakimə edə bilər. Bu da o deməkdir ki,
    heç kim digərini mühakimə edə bilməz.
  </p>
  <p>Allahın hökmü ədalətlidir, çünki Allah ədalətlidir. Allah
    <em>müqəddəsdir</em>, insanları və dünyada olan hər şeyi hansı ölçü ilə
    mühakimə etmək lazım olduğunu yalnız O bilir. Yalnız Allah kamil
    <em>məhəbbətdir</em>. Ancaq O, hər hansı bir mühakimə edilməli olana
    mərhəmətlə hökm edir. Mühakimə yalnız <em>bütün</em> hallar nəzərə
    alındıqda doğru ola bilər. <em>Hər şeyi bilən</em> isə tək Allahdır.
    İsanın mühakimə etmək hüququ ona əsaslanır ki, Allahın kamil dərrakəsi
    Ondadır. Onun mühakiməsi insanın istənilən qərəzindən azaddır. O,
    mükəmməl müqəddəslikdə, kamil məhəbbətdə və Allahın mükəmməl şəfqətində
    hökm edir.
  </p>
  <p><strong>31-36</strong></p>
</blockquote>
<h2 id="məsihin-şahidi-yəhya-531-36">MƏSİHİN ŞAHİDİ (Yəhya 5:31-36)</h2>
<blockquote>
  <p>İsa yenə də əleyhdarların ittihamlarına cavab verir. Onlar
    soruşdular: «İddialarını təsdiqləmək üçün hansı dəlillər gətirə
    bilərsən?» İsanın cavabı ravvinlər üçün olduqca başadüşülən idi, çünki
    O, cavabı onların öz formasına görə qurmuşdur.</p>
  <p>1. İsa yaxşı məlum olan prinsiplə başlayır: bir insanın şəhadətini
    həqiqət hesab etmək olmaz. Ən azı iki şəhadət tələb olunur. «Ölümə
    məhkum olan adam iki yaxud üç nəfərin şahidliyi ilə öldürülməlidir. Tək
    bir nəfərin şahidliyi ilə öldürülməsin» (<em>Qanunun təkrarı 17:6</em>).
    «Bir adamı işlədə biləcəyi hər hansı bir günahda yaxud cinayətdə
    təqsirləndirmək üçün bir şahid kifayət deyil. Hər iddia iki yaxud üç
    nəfərin şahidliyi ilə təsdiq edilsin» (<em>Qanunun təkrarı 19:15</em>).
    Paul həmçinin deyir: «Hər iddia iki yaxud üç şahidin sözü ilə təsdiq
    edilsin» (<em>2Korinflilərə 13:1</em>). İsa Məsih də deyir ki, əgər
    məsihçinin qardaşı ilə davası olarsa, özü ilə bir və ya iki adamı
    götürməlidir ki, «hər iddia iki yaxud üç şahidin sözü ilə təsdiq
    edilsin» (<em>Matta 18:16</em>). Gənc İmanlı Cəmiyyətində ağsaqqala
    qarşı ittihamın iki və ya üç şahidin qarşısına çıxarılması qaydası var
    idi (<em>1Timoteyə 5:19</em>). Beləcə İsa yəhudilərin qaydalarına tam
    uyğun olaraq cavab verdi.</p>
  <p>Bundan əlavə, belə ümumi qayda da var idi ki, insanın özü haqqında
    verdiyi ifadə nəzərə alınmamalıdır. Mişnada deyilir: «İnsan özü haqqında
    danışanda, dediklərini etibarlı saymaq olmaz». Böyük qədim yunan natiqi
    Demosfen məhkəmə icraatının prinsiplərindən birini belə ifadə etmişdir:
    «Qanun insana özü haqqında şahidlik etməyə icazə vermir». Qədim
    qanunlara yaxşı məlum idi ki, şəxsi mənafe və özünü qorumaq instinkti
    insanın özü barədə etdiyi şəhadətə təsir edə bilər. İsa yəhudilərdə
    mövcud olan məhkəmə icraatının prinsiplərini qəbul edir və razılaşır ki,
    Onun Özü haqqında etdiyi təsdiqlənməyən şəhadətinin doğru olması mütləq
    deyil.</p>
  <p>2. Lakin Onun başqa şəhadəti var. O deyir ki, Onun haqqında şəhadət
    edən başqa Birisi var, o da Allahdır. O, bu mövzuya daha sonra
    qayıdacaq, indi isə Onun haqqında dəfələrlə şəhadət edən Vəftizçi
    Yəhyanın sözlərindən sitat gətirir (<em>Yəhya 1:19, 20, 26, 29, 35,
      36</em>). İsa Vəftizçi Yəhyaya layiq olduğu haqqını verir və yəhudi
    rəhbərliyini məzəmmət edir.</p>
  <p>İsa deyir ki, Yəhya yanan və nur saçan bir çıraq idi. İsanın sözləri
    Vəftizçi Yəhya haqqında mükəmməl qiymətləndirmədir:</p>
  <p>a) Çıraq öz-özünə işıq vermir. O öz-özünə yanmır, yandırılır.</p>
  <p>b) Vəftizçi Yəhya yanan çıraq idi, çünki onun insanlara çatdırdığı
    xəbər ağılın məhsulu deyil, alovlu ürəyin bəhrəsi idi.</p>
  <p>c) Vəftizçi Yəhya işıq saçırdı. İşıq insanlara yol göstərir. Vəftizçi
    Yəhya isə insanları tövbəyə və Allaha yönəldirdi.</p>
  <p>d) Çıraq insanlara işıq verərək, adətən, müəyyən müddət yanır, sonra
    alovu öz-özünə sönür. Vəftizçi Yəhya isə İsa böyüdükcə kiçilməli idi.
    Həqiqi şahid Allaha xidmət edərkən özünü kül edir.</p>
  <p>İsa Vəftizçi Yəhyaya layiq olduğu haqqını verir və yəhudi
    rəhbərliyini məzəmmət edir. Onlar bir müddət onun saçdığı işıqdan həzz
    aldıqlarına görə sevinirdilər, lakin heç vaxt onu ciddiyə almamışdılar.
    Bir adamın dediyi kimi, onlar «günəşin şüalarında rəqs edən mığmığalara»
    və ya «günəşdə oynayan uşaqlara bənzəyirlər». Vəftizçi Yəhya onlar üçün
    xoş bir sensasiya idi. Nə qədər ki Yəhya onların eşitmək istədiklərini
    söyləyirdi, onlar Yəhyaya qulaq asırdılar. Nitqi onlar üçün narahat olan
    kimi dərhal onu tərk edirdilər. Həmçinin insanların əksəriyyəti də
    Allahın Kəlamına və Allahın həqiqətinə qulaq asırlar. Onlar vəzdən
    tamaşa kimi həzz alırlar. Tanınmış vaizlərdən biri deyir ki, bir dəfə o,
    ciddi mövzulardan biri — qiyamət günü barədə təbliğ edəndən sonra, bəzi
    insanlar ona belə bir şərhlə yaxınlaşıb demişdilər: «Çox ağıllı vəz
    idi». İlahi həqiqətlər əsəblərin xoş qıdıqlanması üçün nəzərdə
    tutulmayıb. İlahi həqiqətlər özünü alçaldaraq, tövbə ilə qəbul
    edilməlidir. Lakin İsa Vəftizçi Yəhyanın şəhadətinə belə istinad etmir.
    O Öz iddialarını səhvə meyilli olan insanların şahidliyi ilə
    əsaslandırmır.</p>
  <p>3. İsa etdiyi işləri şəhadət kimi gətirir. Vəftizçi Yəhya həbsxanada
    olarkən şagirdlərini İsanın yanına Onun Məsih olub-olmadığını, yoxsa
    başqasını gözləməli olduqlarını soruşmaq üçün göndərəndə, İsa eyni şeyi
    etdi. İsa Vəftizçi Yəhyanın elçilərini onun yanına qayıtmağı və
    gördüklərini ona danışmağı təklif etdi (<em>Matta 11:4; Luka 7:22</em>).
    İsa işlərini Özünü göstərmək üçün etmir, Allahın Onun vasitəsilə izhar
    olunan qüdrətini göstərmək üçün edir. Allah Onun əsas şahididir.</p>
  <p><strong>37-43</strong></p>
</blockquote>
<h2 id="allahin-şəhadəti-yəhya-537-43">ALLAHIN ŞƏHADƏTİ (Yəhya
  5:37-43)</h2>
<blockquote>
  <p>Bu hissənin birinci hissəsini iki cür şərh etmək olar.</p>
  <p>1. Ola bilsin, İsa burada Allahın insan qəlbində etdiyi gözəgörünməz
    şəhadəti nəzərdə tutur. Həvari Yəhya birinci məktubunda yazır: «Allahın
    Oğluna iman edən kəs öz daxilində bu şəhadətə malikdir» (<em>Yəhya
      5:9-10</em>). Yəhudilər əmin idilər ki, Allahı heç kim görməmişdir və
    görə də bilməz. Musa peyğəmbər On Əmri alanda Kəlamda deyilir: «Siz Onun
    danışıq səsini eşitdiniz, lakin bir surət görmədiniz. Yalnız bir səs var
    idi» (<em>Qanunun təkrarı 4:12</em>). Buna görə də, bu yerin birinci
    hissəsinin mənası belə ola bilər: «Həqiqətən, Allah, eləcə də Onun
    şəhadəti gözəgörünməzdir, çünki Allahın şəhadəti insanın qəlbində
    Mənimlə görüşən zaman öz əksini tapır». Biz Məsihlə görüşəndə Onda
    xeyirxahlıq və hikmət Sahibi görürük. Məhz bu etiqad bizim qəlbimizdə
    əksini tapan Allahın şəhadətidir. Stoik-filosoflar hesab edirdilər ki,
    həqiqət ölçüsü ağıl deyil, onların dediyi kimi, «dərk edilən
    anlayışdır». Əminlik insanda sanki əlini çiyninə qoyurmuş kimi qəfildən
    yaranır. O zaman insan bütün qəlbi ilə inanmağa başlayır, amma necə və
    nə üçün inandığını bilmir. Ola bilsin ki, burada İsa Onun ali
    hökmranlığına dair ürəyimizdə olan əminliyi Allahın şəhadəti olduğunu
    nəzərdə tutur.</p>
  <p>2. Ola bilsin, Yəhya demək istəyir ki, Allahın Məsih haqqında
    şəhadətini Müqəddəs Yazılarda tapmaq olar. Yəhudilər üçün Müqəddəs
    Yazılar hər şey idi. «Qanunun sözlərini dərk edən əbədi həyata
    malikdir». «Qanunu tapan adam həm bu dünyada, həm də axirətdə lütf
    bağına bürünüb». «Kim Musanın öz idrakı ilə qanunda bir ayə olsa belə
    yazdığını iddia edərsə, Allaha xor baxmış olur». «Budur, Allahın əmrləri
    yazılmış kitab və əbədi qanun. Ona bağlı qalanlar yaşayacaq, onu rədd
    edənlər isə öləcək» (<em>Qanunun təkrarı 4:1-2</em>). «Əgər ömrünü cəmi
    bir saatlıq uzadan yeməkdən ötrü yeməzdən əvvəl və sonra xeyir-dua duası
    etmək lazımdırsa, axirət dünyasını saxlayan qanuna xeyir-dua vermək nə
    qədər vacibdir?» Yəhudilər qanuna sahib idilər, onlar qanunu öyrəndilər,
    lakin Məsih gələndə onu tanıya bilmədilər. Görəsən, nə baş vermişdi?
    Dünyanın ən yaxşı Müqəddəs Kitab tədqiqatçıları, Müqəddəs Yazılara
    hörmətlə yanaşan və daim onları oxuyan insanlar İsanı inkar etdilər. Bu
    necə baş verə bilərdi?</p>
  <p>1. Bir şey aydındır — onlar Müqəddəs Yazıları səhv oxuyurdular. Onlar
    Müqəddəs Yazıları qabaqcadan hasil olan yanlış qənaətə əsasən
    oxuyurdular. Onlar Müqəddəs Yazılarda Allahı yox, öz mövqelərinin lehinə
    arqumentlər axtarırdılar. Onlar Allahı deyil, Onun haqqında öz
    təsəvvürlərini sevirdilər. Allahın Sözünün onların zehinlərinə çatmasını
    gözləmək, suyun betona nüfuz etməsini gözləməyə bənzəyərdi. Onlar
    Müqəddəs Yazıları Allahın yollarını öyrənmək üçün araşdırmırdılar, öz
    ilahiyyat baxışlarını dəstəkləmək üçün Müqəddəs Yazılardan istifadə
    edirdilər. Bu gün də belə bir təhlükə var ki, biz imanımızı sınamaq üçün
    yox, onun təsdiqini tapmaq üçün Müqəddəs Kitabdan istifadə edirik.</p>
  <p>2. Amma daha böyük səhvə yol verdilər. Onlar inanırdılar ki, Allah
    insanlara yazılı şəkildə vəhy verir, lakin Allahın vəhyini tarixdə
    görmək lazımdır. Allahın vəhyi — Allahın sözləri deyil, Onun
    əməlləridir. Həm də Müqəddəs Kitabın Özü Allahın vəhyi deyil, <em>Onun
      vəhyinin qeydləridir</em>. Yəhudilər isə Müqəddəs Kitabın sözlərini
    bütləşdirirdilər.</p>
  <p>Müqəddəs Kitabı oxumağın yalnız bir düzgün yolu var: Müqəddəs Kitabı
    oxuyarkən biz görməliyik ki, orada yazılan hər şey İsa Məsihə işarə
    edir. O zaman bizi çaşdıran, hətta bizə əzab verən bir çox şey İsa
    Məsihə doğru aparan yolda mərhələlər kimi qarşımızda aydın görünəcək.
    Çünki İsanın Özü — ən yüksək <em>vəhydir,</em> bütün digər vəhylər məhz
    Onun işığında sınaqdan keçirilməlidir. Yəhudilər daha çox yaradan və iş
    görən Allaha yox, Kəlam yazan Allaha ibadət edirdilər. Buna görə də
    Məsih onların yanına gələndə, onlar Onu tanımadılar. Müqəddəs Yazı əbədi
    həyat verə bilməz, yalnız onu verə Bilənə işarə edir. Burada biz iki
    mühüm açıqlama görürük.</p>
  <p>1. <em>Yəhyanın Müjdəsi 5:34</em>-də İsanın belə dediyi qeyd olunur:
    «...sizin xilas olmağınız üçün bunları söyləyirəm» və <em>Yəhya
      5:41</em>-də İsa belə deyir: «İnsanlardan izzət qəbul etmirəm». Başqa
    sözlə desək: «Mən sizinlə mübahisə etmirəm və sizinlə höcətləşmək
    fikrində deyiləm. Bunu sizə nə qədər ağıllı olduğumu göstərmək, sizi
    heyrətləndirmək və ya sizdən minnətdarlıq sözləri eşitmək üçün demirəm.
    Bunu sizi sevdiyim üçün və sizi xilas etmək istədiyim üçün deyirəm».</p>
  <p>Bunda heyrətamiz bir şey var. İnsanlar bizə etiraz edəndə və biz
    özümüzü müdafiə etmək məcburiyyətində qalanda, ilk növbədə bizi sövq
    edən nə olur? Alçaldılmış qürur? Uğursuzluq qorxusu? Qıcıq? İnsanların
    axmaq olduğunu saydığımız üçün öz fikrimizi insanlara aşılamaq istəyi?
    İsa insanları sevdiyi üçün bunları söyləyirdi. O, heç vaxt səsini
    qaldırmırdı, lakin sərt danışanda belə, səsində sevgi duyulurdu. Onun
    gözlərində alov görmək olardı, lakin bu, sevgi alovu idi.</p>
  <p>2. İsa deyir: «Əgər bir başqası öz adı ilə gəlsə, onu qəbul
    edərsiniz». Yəhudilərin arasında Məsih olduqlarını iddia edən bir çox
    fırıldaqçılar meydana gəlirdi. Onların həmişə davamçıları olub (<em>Mark
      13:6-22; Matta 24:5-24-lə müqayisə edin</em>). Nə üçün insanlar
    fırıldaqçıların ardınca gedirlər? Çünki fırıldaqçıların istəyi və
    tələbləri xalqın istəklərinə uyğundur. Fırıldaqçılar imperiyalar,
    qələbələr və maddi rifah vəd edirdilər, İsa Məsih isə insanları Çarmıx
    daşımağa dəvət etdi. Fırıldaqçıların ümumi bir cəhəti var: onların
    hamısı insanlara öz istəklərini təmin etmək üçün asan yol təklif edir,
    lakin İsa Allahın çətin yolunu təklif etdi. Fırıldaqçılar yoxa çıxdılar,
    lakin Məsih bu günədək yaşamağa davam edir.</p>
  <p><strong>44-47</strong></p>
</blockquote>
<h2 id="son-mühakimə-yəhya-544-47">SON MÜHAKİMƏ (Yəhya 5:44-47)</h2>
<blockquote>
  <p>İlahiyyatçılar və fariseylər xalqın diqqətini çəkməyə çalışırdılar.
    Hətta elə geyinirdilər ki, hamı onları tanısın. Onlar elə yerlərdə və
    elə tərzdə dua edirdilər ki, hamı onları görə bilsin. Onlar sinaqoqda
    birinci yerləri tutmağı xoşlayırdılar. Küçələrdə insanların ehtiramla
    salamlaşmasını sevirdilər. Məhz buna görə də onlar Allahın səsini eşidə
    bilmirdilər. Axı bu necə oldu? Nə qədər ki insan özünü qardaşları ilə
    müqayisə edir, o, həmişə razı qala bilər. Anacaq məsələ «mən qonşumla
    müqayisədə necə görünürəm?» sualında deyil, «Allahın tələblərinə cavab
    verirəmmi?» sualındadır. Nə qədər ki biz özümüzü bəşəri ölçülərlə
    mühakimə edirik, həmişə özümüzdən razı olmağın bir yolunu tapacağıq.
    Özündən razılıq imanı öldürür, çünki iman ehtiyac hissindən yaranır. Biz
    özümüzü İsa Məsihlə və Onda yaşayan Allahla müqayisə edəndə, özümüzü
    yerin tozu hiss edirik, o zaman iman yaranır. Çünki Allahın mərhəmətinə
    güvənməkdən başqa heç nə qalmır.</p>
  <p>İsa nitqini yerinə düşən ittihamla bitirdi. Yəhudilər, zənn etdikləri
    kimi, Allahın sözünə görə Musanın onlara verdiyi kitablara inanırdılar.
    İsa Məsih isə dedi: «Əgər siz bu kitabları düzgün oxusaydınız, onda
    görərdiniz ki, onların hamısı Mənə işarə edir». Sonra da davam etdi:
    «Siz düşünürsünüz ki, Musa peyğəmbər Allahla sizin aranızda vasitəçi
    olduğuna görə siz sakit ola bilərsəniz. Amma sizi mühakimə edən məhz
    Musa olacaq. Bəlkə də Mənə qulaq asmamalı olduğunuzu düşünürsünüz, amma
    çox böyük əhəmiyyət verdiyiniz Musanın sözlərinə qulaq asmalısınız. O
    isə Mənim haqqımda danışır».</p>
  <p>Bu, vacib və böyük bir həqiqətdir: yəhudilərin ən böyük imtiyazı
    onların ən böyük mühakiməsinə çevrildi. Əgər bir insanın nəsə etmək
    imkanı olmayıbsa, heç kim onu ​​mühakimə edə bilməz. Lakin yəhudilərə
    bilik verildi, onlar bundan haqlı olaraq istifadə edə bilmədilər. Buna
    görə də bilik onların qınağına çevrildi. İmtiyaz həmişə insanın üzərinə
    məsuliyyət qoyur.</p>
</blockquote>
