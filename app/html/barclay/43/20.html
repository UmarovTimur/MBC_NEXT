<h1>20-ci fəsil</h1>
<blockquote>
  <p><strong>1-10</strong></p>
</blockquote>
<h2 id="heyrətamiz-sevgi-yəhya-201-10"> HEYRƏTAMİZ SEVGİ (Yəhya
  20:1-10)</h2>
<blockquote>
  <p>Heç kim İsanı Məcdəlli Məryəm qədər sevmirdi. İsa onun üçün heç kimin
    edə bilmədiyi bir şey etdi, Məryəm də bunu unutmadı. Rəvayətə görə,
    Məryəm pis ad çıxarmışdı, lakin İsa onu bərpa etdi, bağışladı və
    təmizlədi.</p>
  <p>İsrailin adətinə görə, ölülər dəfn edildikdən sonra üç gün ərzində
    ziyarət edilirdi. İnsanlar inanırdılar ki, mərhumun ruhu üç gün ərzində
    qəbirin ətrafında dolanır, sonra isə oradan uzaqlaşır, çünki cəsəd
    parçalanma prosesindən tanınmaz hala düşür. İsanın dostları ertəsi gün
    Şənbə olduğuna görə qəbiri ziyarət edə bilmirdilər. Çünki Şənbə günü
    səyahət etmək qanuna zidd idi.</p>
  <p>Məryəm qəbirin yanına Şənbə günü deyil, həftənin birinci günü, yəni
    bazar günü gəlmişdi. O, sübh tezdən, səhər saat 3-6 arasında gəlmişdi.
    Dan yeri hələ sökülməmişdi, lakin Məryəm dözməyib bağçaya, qəbirin
    yanına gəlmişdi.</p>
  <p>Oraya gələndə gördüklərindən heyrətləndi. O dövrdə qəbirlərin qapısı
    olmurdu, qəbirin girişində kiçik bir çuxur qazılırdı. Sonra təkərə
    bənzər nəhəng bir daşı götürüb çuxur boyunca yuvarlayır və məzarın
    girişini bağlayırdılar. Bundan əlavə, Mattanın dediyi kimi, başçılar
    qəbirin qarşısında keşikçi dəstəsi qoyub, qəbir daşına möhür basdılar
    ki, heç kəs daşa toxunmağa cürət etməsin (<em>Matta 27:66</em>). Məryəm
    daşın yuvarlandığını görəndə çox təəccübləndi. Onun ağlına iki şey gələ
    bilərdi: ya yəhudilər İsanın Çarmıxda əzab çəkməsi ilə
    kifayətlənməyərək, Onun cəsədini təhqir etmək üçün oradan götürüb, ya da
    qənimət axtarışında olan oğrular cəsədi oğurlayıblar.</p>
  <p>Məryəm başa düşdü ki, burada təkbaşına nəsə edə bilməyəcək. O, Peter
    və Yəhyanı tapmaq üçün şəhərə qayıtdı. Məryəm heç nə başa düşmədikdə
    belə, sevməyi və inanmağı bacaran nadir insanlardan biri idi. Məhz bu
    cür məhəbbət və iman sonda izzətə nail olur.</p>
  <p><strong>BÖYÜK VƏHY (Yəhya 20:1-10 (ardı))</strong></p>
  <p>Bu hekayədə ən çox təsir edən Peterin hələ də həvarilərin böyüyü kimi
    qəbul edilməsidir. Məryəm Peterin yanına qaçdı. Onun Məsihi inkar
    etməsinə baxmayaraq (belə xəbər tez yayılmalı idi), Peter hələ də
    həvarilərin böyüyü olaraq qalırdı. Biz çox vaxt Peterin büdrəməsindən
    danışırıq, amma yıxıldıqdan sonra həmkarlarının gözlərinə baxa bilən bir
    adamda diqqətəlayiq nəsə olmalı idi. İflasa uğradıqdan sonra
    başqalarının onu hələ də özlərinə başçı kimi görmək istəməsində nəsə
    olmalı idi. Qoy Peterin müvəqqəti zəifliyi bizim nəzərimizdə onun mənəvi
    gücünü və lider kimi doğulduğu faktını aşağı salmasın.</p>
  <p>Beləliklə, Məryəm Peterlə Yəhyanın yanına qaçdı. Onlar Məryəmdən
    məsələnin nə olduğunu öyrənən kimi tələsik məzarın yanında yollandılar.
    Onlar nəinki oraya yollandılar, hətta qaça-qaça getdilər. Peterdən
    yaşca, çox güman, kiçik olan Yəhya (çünki əsrin sonlarına qədər
    yaşamışdı) Peteri qabaqladı və qəbirə birinci gəlib çatdı. O, əyilib
    içəri baxsa da, içəri girmədi. Peter isə özünəməxsus impulsivliyi ilə
    məzara girdi və orada gördüklərindən təəccübləndi. Peter təəccüb içində
    qalsa da, Yəhya nəsə başa düşməyə başladı: əgər soyğunçular İsanın
    cəsədini aparıblarsa, onda nə üçün kətan bezləri və Onun başına sarılmış
    dəsmalı qoyub gediblər?</p>
  <p>Yəhya öz-özünə düşünərkən onun diqqətini başqa bir şey çəkdi: kətan
    bezlər nizamsız şəkildə deyildi, onlar elə qoyulmuşdu ki, sanki onlara
    heç kim toxunmamışdı, yəni cəsəd onlara sarıldığı zaman üzərində necə
    büküşlər qalarsa, o cür qalmışdı. Yunan dilində məhz belə də deyilir:
    kətan bezlər toxunulmamış qalmışdı və dəsmal kətan bezlərin yanında
    deyil, başqa bir yerdə bükülü qalmışdı. Bu mənzərənin ətraflı təsvirinin
    mənası ondadır ki, kətan bezlər və dəsmal İsanın sanki onların içindən
    sivişib çıxaraq yerdə qalmışdı. Yəhya nə baş verdiyini qəfildən anladı
    və iman etdi. Ona görə yox ki, o, bu barədə Müqəddəs Yazılardan
    oxumuşdu, ona görə ki, hər şeyi öz gözləri ilə gördü.</p>
  <p>Bu hekayədə sevgi müstəsna rol oynayır. Rəbbi hamıdan çox sevən
    Məryəm qəbirə birinci gəldi; Rəbbin sevimli şagirdi, həmçinin İsanı çox
    sevən Yəhya Onun Dirilməsinə birinci inandı. Şübhəsiz ki, bu hadisə onun
    həyatında əbədi olaraq ən sevincli an kimi qaldı. Axı nə baş verdiyini
    ilk anlayan və iman edən o idi. Sevgi onun gözlərini Dirilmənin olduğuna
    açdı və dirilmə faktını qəbul etmək üçün qəlbinə toxundu. Yəhya baxdı,
    başa düşdü və inandı.</p>
  <p>Burada daha böyük həyat prinsipi görürük. Biz başqasının
    düşüncələrini bilə bilmərik, əgər bütün varlığımızla ona yaxın olmasaq.
    Məsələn, dirijor bəstəkarın əsəri ilə yaxından tanış olmayanda,
    bəstəkarın hisslərini orkestr vasitəsilə başqalarına çatdıra bilməz. Ən
    yaxşı təfsirçi sevgidir. Ağıl qeyri-müəyyənliyin qaranlığında
    dolaşarkən, sevgi həqiqəti kəşf edir. Tədqiqat nəyəsə kor-koranə
    yanaşarkən, sevgi onun mənasını kəşf edir.</p>
  <p>Günlərin bir günü gənc rəssamlardan biri çəkdiyi Məsihin portretini
    Dorenin yanına gətirir ki, onu qiymətləndirsin. Dore cavab verməkdə
    əvvəlcə tərəddüd etsə də, sonda yalnız bir kəlmə işlədir: «Sən Onu
    sevmirsən, əks halda, Onu daha yaxşı təsvir edərdin». Biz ürəyimizi
    İsaya verməyənə qədər Onu nə sevə, nə də başqalarına anlada bilərik.</p>
  <p><strong>11-18</strong></p>
</blockquote>
<h2 id="gözlərin-açilmasi-yəhya-2011-18">GÖZLƏRİN AÇILMASI (Yəhya
  20:11-18)</h2>
<blockquote>
  <p>Bəziləri bu hadisəni bütün ədəbiyyatda ən böyük təsdiq adlandırırlar.
    Məcdəlli Məryəm Dirilmiş Məsihi ilk görən insan kimi böyük şərəfə nail
    olmuşdur.</p>
  <p>Bütün bunlar sevgidən irəli gəlir. O, qəbrin yanına getdi. Sonra
    Peterlə Yəhyaya xəbər vermək üçün onların yanına tələsdi. Görünür, onlar
    qəbirə tərəf qaçanda Məryəm onlardan geri qalmışdı. Bir qədər sonra
    Məryəm oraya çatanda, şagirdlər artıq orada yox idilər. Beləcə Məryəm
    qəbirin yanında qalıb ağladı. Məryəmin İsanı tanımamasının gizli
    səbəblərini axtarmağa ehtiyac yoxdur. Çünki ən sadə və aydın fakt bizə
    göstərir ki, o, göz yaşlarına qərq olduğu üçün Onu tanıya bilmədi.
    Məryəmin bağban zənn etdiyi Biri ilə söhbəti İsanı nə qədər sevdiyini
    göstərir: «Ağa, əgər Onu Sən aparmısansa, hara qoyduğunu mənə söylə, mən
    də Onu götürüm». O, İsanın adını çəkmədi. Fikirləşdi ki, hamı onun
    Kimdən danışdığını bilməlidir. Onun düşüncələri o qədər İsa ilə məşğul
    idi ki, yer üzündə artıq onun üçün başqa heç kim mövcud deyildi.</p>
  <p>«...mən də Onu götürüm». O, qadın gücü ilə bunu necə edəcəkdi?
    Doğrudanmı Məryəm İsanın cəsədini götürəcəkdi? Onu hara aparacaqdı? O,
    bu çətinliklər barədə heç düşünmürdü də. Onun tək arzusu İsaya olan
    sevgisini göstərərək doyunca ağlamaq idi. Bağban zənn etdiyi Şəxslə
    söhbətini bitirən kimi yenidən üzünü qəbirə tərəf tutdu, onda arxasını
    İsaya çevirmiş oldu. Bu vaxt tək bir söz eşitdi: «Məryəm!» Məryəm dərhal
    cavab verdi: «Rabbuni!» (Rabbuni — ravvin sözünün aramicə formasıdır,
    mənası müəllim, ustad deməkdir; onların arasında heç bir fərq
    yoxdur).</p>
  <p>Beləliklə, Məryəmin orada İsanı dərhal tanımamasının iki sadə
    səbəbini gördük.</p>
  <p>1. O, ağladığı üçün Onu tanıya bilmədi. Məryəmin göz yaşları onun
    gözlərini kor etmişdi, buna görə o, yaxşı görə bilmirdi. Əziz insanımızı
    itirəndə ağrı-acıya qərq oluruq və göz yaşlarımız gözlərimizi tutur.
    Amma unutmayaq ki, belə anlarda bizim göz yaşlarımız xudbin olur, çünki
    biz tənha qaldığımıza, itirdiyimizə və daxilimizdə boşluq hiss
    etdiyimizə görə, yəni özümüzə görə ağlayırıq. Biz ölən adam üçün
    ağlamırıq, özümüz üçün ağlayırıq. Bu, təbii və qaçılmazdır. Ancaq eyni
    zamanda göz yaşlarımızın bizi kor etməsinə imkan verməməliyik ki, cənnət
    və əbədi həyatın izzətini görə bilək. Göz yaşları olmalıdır, amma onlar
    vasitəsilə biz izzəti görməliyik.</p>
  <p>2. Məryəm başqa istiqamətə baxdığına görə İsanı tanımadı. O,
    gözlərini məzardan çəkə bilmirdi, buna görə də arxası İsaya tərəf
    çevrilmişdi. Biz də bəzən Məryəm kimi oluruq. Belə hallarda bizim də
    gözümüz qəbirin rütubətli torpağına dikilir; ancaq gözümüzü oradan
    çəkməliyik. Sevdiklərimiz orada deyil, onların fani bədənləri qəbirdə
    olsa da, özləri İsa ilə cənnətdədir, Allahın izzəti ilə üz-üzədir.
    Həyatımıza kədər gələndə göz yaşlarımızın göylərin əzəmətini
    pərdələməsinə imkan verməməliyik, cənnəti bizə unutduracaq qədər
    gözümüzü torpağa dikməməliyik.</p>
  <p>Pastorlardan biri günlərin bir günü nə məsihçi inancı, nə də məsihçi
    əlaqəsi olan insanlar üçün dəfn mərasimi keçirməli olur. O bu barədə
    belə danışırdı: «Vidalaşma mərasimi bitəndə gənc qadınlardan biri tabuta
    baxıb hönkürə-hönkürə dedi: «Əlvida, ata!» Məsihçi ümidi olmayanlar üçün
    son belədir». Bizim üçünsə bu, «Hələlik, Allahla görüşənədək!» deməkdir.
    Sözün əsl mənasında isə «tezliklə görüşərik» deməkdir.</p>
</blockquote>
<h2 id="xoş-xəbərin-yayilmasi-yəhya-2011-18-ardı">XOŞ XƏBƏRİN YAYILMASI
  (Yəhya 20:11-18 (ardı))</h2>
<blockquote>
  <p>Bu hissədə çətin olan bir məqam var. Məryəm İsanı tanıyandan sonra
    İsa ona dedi: «Mənə toxunma, çünki Mən hələ Atanın yanına qalxmamışam…»
    Ancaq bir neçə ayədən sonra görürük ki, İsa Tomasdan Ona toxunmasını
    xahiş edir (<em>Yəhya 20:27</em>). Lukanın Müjdəsində biz görürük ki,
    İsa şagirdlərini Ona toxunaraq əllərinə, ayaqlarına baxmağa dəvət edir:
    «Əllərimə və ayaqlarıma baxın. Bu — Mən Özüməm! Mənə toxunun və baxın,
    çünki Məndə olduğunu gördüyünüz kimi ruhun əti və sümüyü olmur»
    (<em>Luka 24:39</em>). Mattanın Müjdəsində oxuyuruq ki, şagirdlər İsa
    ilə görüşəndə ​​»...İsanın ayaqlarına sarılaraq Ona səcdə qıldılar»
    (<em>Matta 28:9</em>). Yəhyanın Müjdəsində isə hətta ifadənin özü belə
    çətindir. Yəhyanın Müjdəsində İsa deyir: «Mənə toxunma, çünki Mən hələ
    Atanın yanına qalxmamışam», sanki Atanın yanına qalxsaydı, Ona toxunmaq
    olardı. Bu hissə üçün heç bir izahat qənaətbəxş deyil.</p>
  <p>1. Bəzi məsihçi alimləri bu məsələyə ruhani cəhətdən yanaşırlar.
    Deyirlər ki, İsa Məsihə yalnız Onun Göyə qalxmasından sonra toxunmaq
    olar. Həm də əhəmiyyətli olan fiziki, əl ilə toxunuş deyil, ölülərdən
    dirilən və əbədi yaşayan Rəblə iman vasitəsilə təmasdır. Təbii ki, bu,
    doğru və önəmlidir. Amma bizə elə gəlir ki, burada söhbət başqa şeydən
    gedir.</p>
  <p>2. Arami dilindən yunanca tərcümədə səhv olduğu deyilir. İsa, əlbəttə
    ki, arami dilində danışırdı. Yəhya bizə Məsihin sözlərini orijinal arami
    dilindən yunanca tərcüməsində çatdırır. Buna görə güman edilir ki, İsa
    əslində belə demişdir: «Mənə toxunma, ancaq Mən Atamın yanına qalxmamış,
    get, qardaşlarıma söylə». Başqa sözlə: «İndi sevincindən Mənə səcdə
    etməyə vaxt itirmə, get sevincini digər şagirdlərlə bölüş». Bəlkə də ən
    düzgün izahat budur. Yunan dilində indiki zamanda əmr forması «Mənə
    toxunma» mənasını verməlidir, yəni «Məndən yapışıb qalma, çünki Mən
    tezliklə Atanın yanına gedəcəyəm. Mən göyə qaldırılmazdan əvvəl
    şagirdlərimlə mümkün qədər tez-tez görüşmək istəyirəm. Get, onlarla
    bizim sevincimizi bölüş. Qoy yer üzündə qalmağımın bir dəqiqəsi belə
    boşa getməsin». Burada məna böyükdür. Məryəmin etdiyi də məhz bu
    idi.</p>
  <p>3. Amma daha bir ehtimal var. Digər üç Müjdədə İsanı qəfildən
    tanıyanların qorxduğu vurğulanır. <em>Matta 28:10</em>-da İsa deyir:
    «Qorxmayın». <em>Mark 16:8</em>-də deyilir: «Onları bir <em>lərzə
      bürümüşdü</em>, mat qalmışdılar. <em>Qorxularından</em> heç kimə bir söz
    demirdilər». Göründüyü kimi, Yəhyanın hekayəsində bu ehtiramlı qorxu
    yoxdur. Bəzən masoretlər və ya Müqəddəs Yazıları üzündən köçürən
    insanlar əlyazmalardan asanlıqla baş çıxara bilmədikləri üçün onları
    köçürərkən hərf səhvlərinə yol verirdilər. Bəzi ilahiyyatçılar hesab
    edirlər ki, Yəhya <em>me anmou</em> — «Mənə toxunma» deyil, <em>me
      ptoou</em> — «Qorxma!» deyə yazmışdı. (<em>Ptoein</em> feli <em>qorxudan
      titrəmək</em> deməkdir). Belə olan halda, İsa Məryəmə dedi: «Qorxma, Mən
    hələ Atamın yanına qalxmamışam. Mən burada, sənin yanındayam».</p>
  <p>Bu hissənin heç bir izahatı tam qaneedici və ya əhatəli deyil. Lakin
    qeyd etdiyimiz üç izahatdan ikinci ehtimal, ola bilsin, daha
    ağlabatandır. Ancaq necə olursa-olsun, İsa Məryəmi şagirdlərinin yanına
    göndərdi ki, onlara dəfələrlə söylədiklərinin tezliklə yerinə yetəcəyini
    və Atasının yanına qayıdacağını bildirsin. Məryəm qaçıb şagirdlərə xoş
    xəbəri çatdırdı: «Rəbbi görmüşəm!»</p>
  <p>Məsihçiliyin mahiyyəti də elə Məryəmin çatdırdığı xəbərdən ibarətdir.
    Çünki əsl məsihçi «Mən Rəbbi görmüşəm» deyə bilən şəxsdir. Məsihçilik —
    İsa haqqında olan biliyə sahib olmaq demək deyil, İsanın Özünü
    tanımaqdır. Onun haqqında mübahisə etmək deyil, Onunla görüşməkdir.
    İsanın sağ olduğuna əmin olmaq deməkdir.</p>
  <p><strong>19-23</strong></p>
</blockquote>
<h2 id="məsihin-tapşiriği-yəhya-2019-23">MƏSİHİN TAPŞIRIĞI (Yəhya
  20:19-23)</h2>
<blockquote>
  <p>Çox güman, şagirdlər Məsihlə Axırıncı Şam yeməyini yedikləri yuxarı
    otaqda toplaşmağa davam edirdilər. İndi onlar daha çox qorxduqlarına
    görə orada toplaşırdılar. Onlar İsanın ölümünə nail olmuş və indi onlara
    qarşı yönələ biləcək yəhudilərin zəhər kimi işləyən qəzəbindən xəbərdar
    idilər. Onlar qorxa-qorxa yuxarı otaqda toplaşırdılar, çöldəki hər
    addıma, hər qapı döyülməsinə diqqət yetirirdilər. Qorxurdular ki, Ali
    Şuranın adamları onları da həbs etmək üçün hər an gələ bilər.</p>
  <p>Günlərin bir günü onlar otaqda oturarkən, qəfildən İsa onların
    ortasında durub «Sizə salam olsun!» dedi. Bu, «Üzərinizə əmin-amanlıq
    gəlsin» sözündən daha böyük məna daşıyır. Mənası «Qoy Allahdan gələn ən
    yaxşı şeylər üzərinizə gəlsin» deməkdir. Bu cür salamlamadan sonra İsa
    şagirdlərinə İmanlı Cəmiyyətinin heç vaxt unutmamalı olduğu bir tapşırıq
    verdi.</p>
  <p>1. O dedi ki, Allah Onu göndərdiyi kimi, O da onları göndərir.
    Vestkott bunu «İmanlı Cəmiyyətinin Nizamnaməsi» adlandırır.</p>
  <p>a) Bu o deməkdir ki, İsa Məsih Həvari Paulun «Məsihin Bədəni»
    adlandırdığı İmanlı Cəmiyyətə ehtiyac duyur (<em>Efeslilərə 1:23;
      1Korinflilərə 12:12</em>). İsa bütün insanlara Xoş Xəbərlə gəldi, indi
    isə Atanın yanına qayıdır. Onun bu xəbəri İmanlı Cəmiyyəti tərəfindən
    yayılmasa, o, heç vaxt bütün insanlara çatmayacaq. İmanlı Cəmiyyətinin
    İsanın sözlərini bəyan etmək üçün dili var; Onun göstərişlərini yerinə
    yetirmək üçün ayaqları var; Onun işini görmək üçün əlləri var. Xoş
    Xəbəri yaymaq İmanlı Cəmiyyətinə həvalə edildi. İmanlı Cəmiyyəti bütün
    dünyada Xilaskarı izzətləndirmək işini həyata keçirir.</p>
  <p>b) Bu o deməkdir ki, İmanlı Cəmiyyətinin İsaya ehtiyacı var.
    Tapşırığı yerinə yetirməkdən ötrü göndərilmək üçün qüvvət verən, müjdəni
    təsirli edən və kömək üçün müraciət oluna biləcək Göndərən Şəxs
    olmalıdır. İsa olmadan İmanlı Cəmiyyətinin nə müjdəsi, nə təsiri, nə
    nuru, nə də müdafiəsi var. İmanlı Cəmiyyətinin İsa Məsihə ehtiyacı
    var.</p>
  <p>c) İsanın İmanlı Cəmiyyətinə verdiyi tapşırıq Atanın İsaya tapşırığı
    ilə eyni səviyyədədir. Dördüncü Müjdəni oxuyan şəxs İsa ilə Ata Allah
    arasındakı əlaqənin İsanın mükəmməl itaətinə, təvazökarlığına və
    məhəbbətinə əsaslandığını görməyə bilməz. İsa kamil itaət və məhəbbət
    göstərdiyinə görə Allahın kamil elçisi ola bildi. Eləcə də İmanlı
    Cəmiyyəti İsaya tamamilə itaət etdiyi, Ona kamil məhəbbət bəslədiyi
    halda Onun elçisi və əlində aləti ola bilər. İmanlı Cəmiyyəti heç vaxt
    öz ideyalarını yaymamalıdır, yalnız Məsihin təlimini — Onun Xoş Xəbərini
    yaymalıdır. O, insan qanunlarına tabe olmamalı, Məsihin iradəsini yerinə
    yetirməlidir. İsa Məsihin iradəsini və rəhbərliyini nəzərə almadan
    problemlərini öz gücü və müdrikliyi ilə həll etməyə çalışan İmanlı
    Cəmiyyəti zərər görür.</p>
  <p>2. İsa şagirdlərinin üzərinə üfürdü və onlara Müqəddəs Ruh verdi.
    Şübhəsiz ki, bu, insanın yaradılışını xatırladır: «Rəbb Allah yerin
    torpağından insanı düzəltdi və onun burnuna həyat nəfəsi üfürdü»
    (<em>Yaradılış 2:7</em>). Bu, Yezekel peyğəmbərin görüntüdə ölü, quru
    sümüklərlə dolu vadidə gördüyü və Rəbbin sözlərini eşitdiyi şeyə
    bənzəyir: «Ey nəfəs, küləyin əsdiyi dörd səmtdən gəl, bu öldürülən
    adamların üzərinə üfür ki, dirilsinlər» (<em>Yezekel 37:9</em>).
    Müqəddəs Ruhun gəlişi yeni yaradılışa, həyatın ölümdən dirçəlməsinə
    bənzəyir. Müqəddəs Ruh İmanlı Cəmiyyətini dolduranda, İmanlı Cəmiyyəti
    öz işini yerinə yetirmək üçün yenidən doğulur.</p>
  <p>3. İsa şagirdlərinə dedi: «Kimin günahlarını bağışlasanız,
    bağışlanır, kimin günahlarını bağışlamasanız, bağışlanmamış qalır»
    (<em>Yəhya 20:23</em>). Bu sözləri düzgün başa düşmək üçün onların əsl
    mənasına xüsusi diqqət yetirməliyik. Bir şey aydındır: heç bir insan
    başqasının günahlarını bağışlaya bilməz. Ancaq başqa bir şey də var —
    İmanlı Cəmiyyəti Allahın bağışlanma müjdəsini insanlara çatdırmaq
    imtiyazına malikdir. Tutaq ki, kimsə bizə başqa bir adamdan xəbər
    gətirir. Aldığımız xəbərin qiyməti onun həmin şəxslə nə dərəcədə tanış
    olmasından asılı olacaq. Əgər kimsə başqasının fikirlərini bizə şərh
    etməyə çalışırsa, bilirik ki, onun təfsirinin dəyəri şərh etdiyi şəxslə
    yaxınlığından asılıdır.</p>
  <p>Həvarilərin Məsihin Sözünü dünyaya bəyan etmək səlahiyyəti var idi,
    çünki onlar İsanı daha yaxşı tanıyırdılar. Onlar hansısa insanın sidq
    ürəkdən tövbə etdiyini görəndə, Məsihin həmin adam üçün bəxş etdiyi
    kamil bağışlanmanı əminliklə çatdıra bilirdilər. Digər tərəfdən, kiminsə
    həqiqi tövbə etmədiyini, Allahın məhəbbətindən və lütfündən istifadə
    etdiyini görəndə, həmin adama deyirdilər ki, qəlbi dəyişməyənə qədər
    onun üçün bağışlanma yoxdur. Bu ifadə günahları bağışlamaq hüququnun nə
    vaxtsa bir şəxsə və ya bir qrup insana həvalə edildiyini ifadə etmir. Bu
    o deməkdir ki, bağışlanma xəbərini çatdırmaq hüququ həvarilərə, sonra
    isə İsa Məsihin bütün şagirdlərinə verilmişdir. O cümlədən günahlarından
    tövbə etməyənlərə bağışlanma olmadığı barədə xəbərdarlıq etmək hüququ
    da. Bu ifadə İmanlı Cəmiyyətinin tövbə edənə bağışlandığını elan etmək
    və tövbə etməyənləri Allahın mərhəmətindən məhrum olduqları barədə
    xəbərdar etmək vəzifəsindən bəhs edir.</p>
  <p><strong>24-29</strong></p>
  <p><strong>ŞÜBHƏ EDƏN ŞƏXS ƏMİN OLDU (Yəhya 20:24-29)</strong></p>
  <p>Çarmıx Tomas üçün gözlənilməz hal deyildi. İsaya Lazarın xəstə olması
    barədə xəbər çatanda və O, Bet-Anyaya getmək istədiyini söyləyəndə,
    Tomas dedi: «Biz də gedək ki, Onunla ölək» (<em>Yəhya 11:16</em>) Tomas
    təbiətcə qorxaq deyildi, pessimist idi. Şübhəsiz ki, o, İsanı sevirdi.
    Digər həvarilər tərəddüd edib qorxanda, Tomas İsa ilə Yerusəlimə gedib
    Onunla birlikdə ölməyə hazır idi.</p>
  <p>Hər şey onun gözlədiyi kimi oldu. Lakin bu baş verəndə o qədər
    sarsıldı ki, insanların gözünə baxa bilmirdi, kənara çəkilib kədərə
    qapılmışdı. Kral Beşinci Georq deyirdi ki, onun həyat qaydalarından biri
    belədir: «Əziyyət çəkməliyəmsə, icazə verin, yaxşı öyrədilmiş heyvan
    kimi əzab çəkim — yəni tənhalığa qapılım». Tomas təkliyə çəkilib acısını
    təkbaşına yaşamaq istəyirdi. Ona görə İsa ilk dəfə şagirdlərə görünəndə,
    Tomas onların yanında deyildi. Amma bu barədə eşidəndə, bunun həqiqət
    olması ona inanılmaz gəlirdi, bu səbəbdən Tomas İsanın dirilməsinə
    inanmadı. O, bədbinliyə qapılaraq bəyan etdi ki, İsanın əllərində
    mıxların açdığı yaraları görməsə, mıxların yerinə barmağı ilə toxunmasa,
    böyründəki nizə ilə deşilən yarasına əlini qoymasa (burada İsanın
    ayaqlarındakı yaralardan bəhs edilmir, görünür, insanları Çarmıxa
    çəkəndə, ayaqlarını çox vaxt Çarmıxa mismarla deyil, kəndirlə
    bağlayırdılar), İsanın ölülərdən dirilməsinə heç vaxt inanmayacaq.</p>
  <p>Bir həftə keçəndən sonra İsa yenidən şagirdlərinə göründü. Bu dəfə
    Tomas da onların yanında idi. İsa onun haqqında hər şeyi bilirdi. O,
    Tomasın sözlərini təkrarlayaq ondan etmək istədiklərini etməyi xahiş
    etdi. Tomasın ürəyi məhəbbət və sədaqətlə dolub-daşdı. Onun deyə bildiyi
    yalnız «Ya Rəbbim və Allahım!» oldu. İsa ona dedi: «Tomas, iman etmək
    üçün hər şeyi gözlərinlə görməli idin, amma vaxt gələcək, insanlar Məni
    iman gözü ilə görüb iman edəcəklər».</p>
  <p>Bu hekayədən Tomasın xarakteri bizə aydın olur.</p>
  <p>1. Tomas məsihçilərlə ünsiyyətdən qaçmaqla səhv etdi. O, cəmiyyət
    əvəzinə təklik axtarırdı. O, qardaşlarının yanında olmadığına görə
    İsanın ilk gəlişini qaçırmışdı. Biz də imanlılarla ünsiyyətdən qaçıb
    tənhalığa üstünlük verəndə çox şey itiririk. İmanlı Cəmiyyətindəki
    ünsiyyətin bizə verdiyini tənhalıq verə bilməz. Adətən, kədər bizi
    bürüyəndə, çox vaxt tənhalığa qapılmağa və insanlardan qaçmağa meylli
    oluruq. Amma kədərimizə baxmayaraq, biz məhz həmin vaxt Məsihə iman
    edənlərlə ünsiyyət axtarmalıyıq, çünki onda Məsihlə üz-üzə görüşə
    bilərik.</p>
  <p>2. Bununla belə, Tomasın iki böyük yaxşı cəhəti vardı. O, başa
    düşməyəndə anladığını, inanmayanda inandığını deyə bilmirdi. Bu onun
    dürüstlüyündən irəli gəlirdi. Şübhə edən Tomas şübhə etmədiyini iddia
    edib riyakarlığa yol verməzdi. O, mənasını tam dərk etmədən müəyyən
    mühakimə yürüdən adamlardan deyildi. Tomas həmişə hər şeydə əmin olmalı
    idi. Onun xasiyyəti məhz bu cür idi.</p>
  <p>Nədənsə əmin olmağa çalışan insanın imanı daha həqiqi və safdır,
    nəinki heç vaxt dərindən düşünməyən və əslində inanmayan, ümumi şeyləri
    təkrarlayan adamın imanı. Hər şeylə maraqlanan əminsizlik sonda tam
    əminliyə çevrilir.</p>
  <p>3. Tomasın başqa yaxşı cəhəti də o idi ki, o, əmin olduqdan sonra hər
    şeyi olduğu kimi qəbul etdi. «Ya Rəbbim və Allahım!» deyə o, ucadan
    söylədi. Tomasda natamamlıq yox idi. O, şübhələrini sadəcə ağlını
    inkişaf etdirməkdən ötrü bildirmirdi. O, ona görə şübhə ilə yanaşırdı
    ki, tam əmin ola bilsin. Əmin olduqdan sonra isə özünü tamamilə əmin
    olduğu şeyə həsr edirdi. İsa Məsihin Rəbb olduğuna əvvəlcə şübhə edən,
    sonra əmin olan insanın imanı daha böyük olur, nəinki heç vaxt dərk edə
    bilməyəcəyi şeyləri düşünmədən qəbul edən insanın.</p>
  <p><strong>SONRAKI GÜNLƏRDƏ TOMAS (Yəhya 20:24-29 (ardı))</strong></p>
  <p>Sonrakı günlərdə Tomasın başına gələnləri dəqiq bilmirik. Ancaq onun
    hekayəsi olduğunu iddia edən bir apokrif kitabı var — bu, «Tomasın
    İşləri» kıtabıdır. Təbii ki, bu sadə bir rəvayətdir, amma rəvayətin
    arxasında da kiçik bir tarix gizlənə bilər. Həmin hekayədə Tomas elə öz
    xarakterində qalır. Gəlin həmin hekayənin kiçik bir hissəsinə baxaq.</p>
  <p>İsanın göyə qaldırılmasından sonra şagirdlər dünyanı öz aralarında
    bölüşdürdülər ki, hər kəs Müjdəni yaymaq üçün müəyyən bir pay alsın.
    Tomasa Hindistan düşdü (Cənubi Hindistandakı Tomas kilsəsi ondan
    qaynaqlanır). Əvvəlcə Tomas ora getməkdən imtina etdi və dedi ki, belə
    uzun səfər üçün o, çox zəifdir. O dedi: «Mən yəhudiyəm, hinduların
    arasında həqiqəti necə təbliğ edə bilərəm?» Gecə İsa ona görünüb dedi:
    «Qorxma, Tomas, Hindistana get və orada Müjdəni təbliğ et, çünki lütfüm
    üzərindədir». Ancaq Tomas inad edərək getməkdən imtina etdi: «Məni hara
    göndərirsən göndər, amma hinduların yanına getməyəcəyəm».</p>
  <p>Həmin ərəfədə Hindistandan səyyar bir tacir Yerusəlimə gəldi. Onun
    adı Avvanes idi. O, padşah Qundaforus tərəfindən göndərildi ki, yaxşı
    bir dülgər tapıb Hindistana gətirsin. Tomas dülgər idi. İsa bazara,
    Avvanesin yanına gəlib soruşdu: «Yaxşı dülgər almaq istəyirsənmi?» O,
    «Bəli» deyə cavab verdi. İsa ona dedi: «Mənim yaxşı bir dülgər qulum
    var, onu sənə satmaq istəyirəm», eyni zamanda kənarda dayanan Toması
    göstərdi. Onlar qiymətdə razılaşdılar, beləcə Tomas satıldı. Alqı-satqı
    müqaviləsində isə belə deyilirdi: «Mən, dülgər Yusifin Oğlu İsa təsdiq
    edirəm ki, Tomas adlı qulumu Hindistan padşahı Qundaforusun taciri
    Avvanesə satdım». Satış sənədi imzalananda İsa Toması Avvanesin yanına
    gətirdi. Avvanes soruşdu: «Bu sənin Ağandır?» Tomas «Bəli» deyə cavab
    verdi. Avvanes dedi: «Mən səni Ondan aldım». Tomas bir söz demədi, səhər
    erkən oyanıb dua etdi, sonra İsaya dedi: «Məni göndərdiyin yerə
    gedəcəyəm. Qoy Sənin iradən olsun!» Əsl Tomas məhz belə idi — inanmaqda,
    razılaşmaqda ləng, lakin qərar verəndən sonra sadiq və itaətli.</p>
  <p>Daha sonra hekayədə deyilir ki, padşah Qundaforus Tomasa saray
    tikməyi əmr etdi. Tomas bu əmri yerinə yetirəcəyini söylədi. Padşah ona
    materiallar almaq və işçilər tutmaq üçün çoxlu pul verdi, lakin Tomas
    hamısını yoxsullara payladı. Padşaha isə sarayının yavaş-yavaş
    tikildiyini söylədi. Günlərin bir günü padşah şübhələndi və Toması
    yanına çağırtdırdı: «Saray hazırdırmı?» — padşah soruşdu. Tomas «Bəli»
    cavab verdi: «Yaxşı, onda gedək onu mənə göstər» padşah dedi. Tomas
    cavab verdi: «Sən onu indi görməyəcəksən, öləndə görəcəksən». Əvvəlcə
    padşah çox qəzəbləndi və Tomasın həyatı təhlükə altına düşdü. Lakin
    sonra padşah İsa Məsihə iman etdi, beləcə Tomas Hindistana məsihçiliyi
    gətirdi.</p>
  <p>Tomasın xarakterində xoş və valehedici bir şey var idi. Nəyəsə
    inanmaq onun üçün heç vaxt asan olmayıb, eynilə itaət etmək də. O,
    mütləq əmin olmalı, xərcləri əvvəlcədən hesablamalı idi. Lakin bütün
    xərcləri hesablayıb, hər şeyi ölçüb-biçəndən və əmin olduqdan sonra onun
    qarşısını almaq mümkün deyildi. O, iman və itaətin son həddinə qədər
    gedib çatırdı. Tomasın imanı kimi iman səthi imandan daha yaxşıdır. Onun
    itaəti hər şeyə razı olan, sonra isə asanlıqla fikrini dəyişən səssiz
    itaətkarlıqdan daha yaxşıdır.</p>
  <p><strong>30-31</strong></p>
</blockquote>
<h2 id="müjdənin-məqsədi-yəhya-2030-31">MÜJDƏNİN MƏQSƏDİ (Yəhya
  20:30-31)</h2>
<blockquote>
  <p>Güman etmək olar ki, ilkin plana görə, Müjdə bu ayələrlə bitməli idi.
    Növbəti fəsil son söz və ya əlavə kimi görünür. Lakin heç bir ayə bu
    ayələrdə olduğu qədər Müjdələrin yazılma məqsədini bu dərəcədə gözəl
    açıqlamır.</p>
  <p>1. Əslində Müjdələrin məqsədi İsanın tam həyatını əks etdirmək
    deyildi. Müjdələr İsanın yaşadığı hər gününü açıqlamır, müəyyən
    hadisələri seçilib qələmə almasıdır. Müjdələr İsanın dediyi və etdiyi
    hər şeydən bəhs etmir, Onun necə olduğunu və nə etdiyini göstərir.</p>
  <p>2. Həmçinin Müjdələr İsanın tərcümeyi-halı üçün nəzərdə tutulmayıb.
    Müjdələrin məqsədi İsanı Xilaskar, Müəllim və Rəbb kimi göstərmək idi,
    məlumat vermək deyil, həyat bəxş etmək idi. Müjdələr İsanı elə təsəvvür
    etməli idi ki, Onun haqqında oxuyanlar bu cür danışan, öyrədən və
    hərəkət edən İnsanın Allahın Oğlu və Xilaskar olduğunu görə bilsinlər.
    Ona iman etməklə əsl həyatın sirrini kəşf edə bilsinlər.</p>
  <p>Əgər biz Müjdələrə hekayə və ya tərcümeyi-hal kimi yanaşsaq,
    yanaşmamız yanlış ruhda olar. Biz onları məlumat axtaran tarixçilər kimi
    deyil, Allahı axtaran insanlar kimi oxumalıyıq.</p>
</blockquote>
