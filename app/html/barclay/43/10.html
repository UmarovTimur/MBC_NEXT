<h1>10-cu fəsil</h1>
<blockquote>
  <p><strong>1-6</strong></p>
</blockquote>
<h2 id="çoban-və-onun-qoyunlari-yəhya-101-6">ÇOBAN VƏ ONUN QOYUNLARI
  (Yəhya 10:1-6)</h2>
<blockquote>
  <p>İsa onlara bu məsəli danışdı. Lakin onlar İsanın nə dediyini başa
    düşmədilər.</p>
  <p>İsanın Yaxşı Çobandan başqa sevimli obrazı yoxdur. Çoban obrazı
    Müqəddəs Kitabın mövzusuna və qəhrəmanlarına hopub. Başqa cür ola da
    bilməz. Yəhudeya ərazisinin əsas hissəsi Bet-Eldən Xevrona qədər
    uzunluğu 56 km və eni 22-27 km olan dağlıq yayladan ibarət idi. Burada
    torpağın çox hissəsi sərt və daşlıq idi. Yəhudeyanın ərazisi
    əkinçilikdən daha çox maldarlıq üçün əlverişli idi. Buna görə də onun
    dağlıq bölgələrində çoban obrazı yaxşı tanış idi.</p>
  <p>Çobanların həyatı son dərəcə çətin idi. Heç bir sürü çobanın nəzarəti
    olmadan otlamazdı. Çoban heç vaxt bekar qalmazdı. Ot az olduğundan
    qoyunlar daim bir yerdən digər yerə keçirdi və həmişə nəzarət altında
    olmalı idi. Otlaqların hasarı olmadığı üçün qoyunlar asanlıqla itə
    bilərdi. Yayla hər iki tərəfdən uçurumla əhatə olunduğundan qoyunlar
    asanlıqla uçurumdan aşağı sürüşə bilərdi.</p>
  <p>Çobanın işi nəinki çətin, həm də təhlükəli idi. Çünki hər şeydən
    əlavə, qoyunları vəhşi heyvanlardan, xüsusən də canavarlardan və
    qoyunları oğurlamağa həmişə hazır olan oğru və quldurlardan qorumalı
    idi. Bütün Fələstini gəzmiş cənab Corc Adam Smit belə yazır:</p>
  <p>«Gecələr kaftarın uladığı yerlərdə daim ayıq-sayıq durub, əsasına
    söykənib hər tərəfə səpələnmiş qoyun sürüsünə nəzarət edən, bir dənə də
    qoyunu gözündən uzaq buraxmayan uzaqgörən çobanla görüşəndə, yəhudi
    tarixində çobanın niyə öndə olduğunu, niyə onların padşahının çoban
    adını daşıdığını, niyə qayğıkeşlik simvoluna çevrildiyini və niyə
    Məsihin onu fədakarlıq nümunəsi kimi təqdim etdiyini anlamağa
    başlayırsan. Daimi sayıqlıq, cəsarət, sürüyə səbirlə məhəbbət göstərmək
    çobanın zəruri xüsusiyyətləri idi».</p>
  <p>Müqəddəs Yazılarda Allah çox vaxt Çoban, Onun xalqı isə sürü kimi
    təsvir edilir. «Rəbb mənim çobanımdır, möhtac olmaram» (<em>Zəbur
      23:1</em>). «Sən Musa və Harunun əli ilə xalqını bir sürü kimi
    aparmışdın» (<em>Zəbur 77:20</em>). «Biz Sənin xalqın, otlağının
    sürüsüyük, əbədilik Sənə şükür edərik» (<em>Zəbur 78:13</em>). «Ey
    İsrailin Çobanı, Yusif nəslinə sürü kimi Baxan, qulaq as! Ey keruvlar
    üstündə Oturan, nurunu saç!» (<em>Zəbur 80:1</em>). «Çünki O,
    Allahımızdır, biz Onun otlağının xalqıyıq, əlinin altındakı sürüsüyük»
    (<em>Zəbur 95:7</em>). «Rəbb Allahdır, siz bunu bilin, O bizi yaradıb,
    biz Ona aidik, xalqıyıq, otlağında otardığı sürüyük» (<em>Zəbur
      100:3</em>). Allahın məsh edilmiş Məsihi də tez-tez qoyunların çobanı
    kimi təsvir olunur. «O Öz sürüsünü çoban kimi otaracaq, quzuları
    qucağına alacaq, sinəsində gəzdirəcək, sağmal heyvanların qayğısını
    çəkib otaracaq» (<em>Yeşaya 40:11</em>). Xalqın başçıları da çox vaxt
    Allahın sürüsünün çobanları adlandırılırdı: «Otlağımın qoyunlarını məhv
    edən və pərən-pərən salan çobanların vay halına!» Buna görə də İsrailin
    Allahı Rəbb xalqımı otaran çobanların əleyhinə belə deyir: «Siz Mənim
    sürümü pərən-pərən salıb qovdunuz, onların qayğısına qalmadınız. İndi
    Mən də etdiyiniz bəd əməllərə görə cəzanızın qayğısına qalacağam» Rəbb
    belə bəyan edir. «Sürümün qalanlarını sürgün etdiyim bütün ölkələrdən
    yığıb-toplayacağam, onları yenə ağıllarına qaytaracağam və törəyib
    çoxalacaqlar. Üstlərinə onları otaracaq çobanlar qoyacağam. Daha qorxub
    dəhşətə düşməyəcəklər, biri də itməyəcək» Rəbb belə bəyan edir»
    (<em>Yeremya 23:1-4</em>)</p>
  <p>Yezekel peyğəmbər yalançı çobanları sürünün qayğısına qalmaq əvəzinə
    şəxsi mənfəət güddüyünə görə ağır ittiham edir. «Yalnız özlərini
    bəsləyən İsrail çobanlarının vay halına!» (<em>Yezekel 34:2</em>). Bu
    obraz Əhdi-Cədiddə də əksini tapıb. Burada İsa Məsih qoyunlarından ötrü
    canını verməyə hazır olan və bir itmiş qoyunu xilas edən Yaxşı Çoban
    kimi təsvir olunur (<em>Matta 18:12; Luka 15:4</em>). Onun çobansız
    qoyunlar kimi olan insanlara rəhmi gəlirdi (<em>Matta 9:36; Salnamələr
      6:34</em>). Onun şagirdləri «kiçik sürü» adlanırdı (<em>Luka
      12:32</em>). Çoban İsa vurulanda qoyunlar pərən-pərən oldu (<em>Mark
      14:27; Matta 26:31</em>). Çoban İsa insanların canının Çobanıdır
    (<em>1Peter 2:25</em>), həmçinin qoyunların Çobanıdır (<em>İbranilərə
      13:20</em>). Çobanın vəzifəsi Allahın sürüsünə zorla yox, könüllü və
    Allahı razı salan tərzdə, haqsız qazanca həris olmadan, üzərində ağalıq
    etmədən, sürüyə nümunə olaraq nəzarət etmək məsuliyyətini həvəslə öz
    üzərinə götürməkdir (<em>1Peter 5:2-3</em>). Paul Efes İmanlı
    Cəmiyyətinin rəhbərlərinə belə demişdir: «Həm özünüzə, həm də Müqəddəs
    Ruhun sizi nəzarətçilər təyin etdiyi bütün sürüyə diqqətlə baxın.
    Allahın Öz Oğlunun qanı bahasına əldə etdiyi bu cəmiyyətini bəsləyin»
    (<em>Həvarilərin işləri 20:28</em>). İsanın Peterə verdiyi son əmri bu
    idi: «Quzularımı bəslə» və «Quzularımı otar» (<em>Yəhya 21:15-17</em>).
    Yəhudilərdə Allahın Musa peyğəmbəri İsrail xalqına rəhbər seçməsi ilə
    bağlı füsunkar bir əfsanə var: «Musa səhrada arvadının atasının
    qoyunlarını otaranda bir quzu itir. Musa onu axtarmağa gedəndə görür ki,
    quzu bir dərəyə girib və orada özünə içməyə su tapıb. Musa onu görəndə
    deyir: «Mən bilmirdim ki, sən susadığına görə qaçıbsan. İndi yəqin ki,
    yorulmusan». Musa quzunu çiyninə alıb sürüyə qaytarır. Onda Allah ona
    belə deyir: «Sən insana məxsus sürünün bir qusuzuna rəhm edib onu sürüyə
    qaytardığına görə, Mən səni İsrail sürüsünə rəhbər qoyacağam»«.</p>
  <p>Çoban sözü bizim gözlərimiz önündə Tanrının tarlasında yorulmaz bir
    işçi obrazını yaratmalı və yaxınlarımıza qarşı borcumuzu
    xatırlatmalıdır, xüsusən də İmanlı Cəmiyyətində xidmət etdiyimiz
    zaman.</p>
</blockquote>
<h2 id="çoban-və-onun-qoyunlari-yəhya-101-6-ardı">ÇOBAN VƏ ONUN
  QOYUNLARI (Yəhya 10:1-6 (ardı))</h2>
<blockquote>
  <p>İsrailli çoban öz işini dövrümüzün və ölkəmizdəki çobanlardan fərqli
    şəkildə görürdü. Bu obrazı tam başa düşmək üçün biz qədimdə olan
    çobanlara və onların vəzifələrini necə yerinə yetirdiyinə
    baxmalıyıq.</p>
  <p>O dövrdə çobanın ləvazimatları çox sadə idi. Onun heyvan dərisindən
    hazırlanmış çoban çantası var idi və içərisində çörək, quru meyvələr,
    zeytun və pendir kimi ərzaqlar olurdu. O özü ilə həmişə sapand
    gəzdirirdi. O dövrdə əksər kişilər üçün «sərrast sapand atıb daşla başda
    olan bir tükü belə, vura bilmək» bacarıq hesab olunurdu (<em>Hakimlər
      20:16</em>). Çoban sapanddan hücum və müdafiə silahı kimi, eləcə də daha
    bir məqsəd üçün istifadə edirdi. O vaxtlar sürüyə baxmaq üçün çoban
    itləri və ya xüsusi itlər yox idi. Buna görə də çoban sürüdən uzaq düşən
    qoyunu geri qaytarmaq istəyəndə, sapandın içinə bir daş qoyub onu elə
    atardı ki, qoyunun düz qabağında düşsün. Bu da o demək idi ki, geri
    dönməyin vaxtıdır. Onun ucu şiş olan və üzəri mismarlarla dolu qısa
    dəyənəyi var idi. Dəyənəyin tutacağında deşik var idi. Həmin deşiyin
    sayəsində çoban onu kəmərindən asa bilirdi. Çoban dəyənəklə özünü və
    sürüsünü yırtıcı heyvanlardan və quldurlardan qoruyurdu. Bundan başqa,
    onun ucu qarmaqlı uzun əsası var idi. Həmin əsa ilə qaçmağa cəhd edən
    qoyunu tutub ayağından çəkə bilirdi. Günün sonunda qoyunlar ahıla
    qayıdanda çoban əsasını girişdə aşağıdan tuturdu ki, hər qoyun onun
    altından keçsin (<em>Yezekel 20:37; Levililər 27:32</em>). Qoyunlar
    əsanın altından keçərkən, çoban gün ərzində onun
    yaralanıb-yaralanmadığına baxırdı.</p>
  <p>İsraildə qoyunla çoban arasındakı münasibət digər ölkələrdəkindən
    fərqlidir. Əksər ölkələrdə qoyunlar əsasən ətlik, İsraildə isə yunluq
    məqsədilə yetişdirilir. Buna görə də orada qoyunlar uzun illər çobanları
    ilə birlikdə olur. Çoban hər qoyuna ad verir. O çağırdığı zaman qoyun
    ona cavab verir. Bu adlar, adətən, heyvanın xarici görünüşünə uyğun
    olur, məsələn: «Qəhvəyi ayaq», «Qara qulaq» və s. İsraildə çoban
    qoyunları aparacağı yolun təhlükəsiz olub-olmadığını görmək üçün özü
    öndə, qoyunlar isə onun ardınca gedir. Bəzən qoyunları getməyə məcbur
    etmək lazım gəlir. Bir dəfə səyyahlardan biri çobanın sürüsünü kiçik
    çaydan necə keçirdiyini görmüşdü. Qoyunlar inadkarlıq edir, çayı
    keçməkdən qorxurdu. Onda çoban quzunu qucağına alıb çayın o biri
    tərəfinə keçirdi. Anası görəndə ki, balası çayın o biri tərəfindədir,
    həvəslə özü o tərəfə keçdi. Bundan sonra bütün sürü onun ardınca getdi.
    Doğrudan da, qoyunlar şərq çobanının səsini tanıyır, eşidir və heç vaxt
    yad adamın səsinə cavab vermir. H.V.Morton İsraildə çobanın qoyunları
    ilə necə danışdığını belə təsvir edir:</p>
  <p>«Bəzən o, mahnı oxuyurmuş kimi qoyunlarla yüksək səslə, həyatımda heç
    vaxt eşitmədiyim qəribə dildə danışır. İlk dəfə idi ki, mən Yerixo
    şəhərinin kənarında qoyun və keçi səsi eşitdim. Keçi sürüsü dərəyə
    enərək o biri taydakı təpənin yamacına qalxmağa başladı. Çoban gördü ki,
    keçilərdən bir neçəsi giləmeyvəsi olan kolun yanında yubanır. Keçilərə
    tərəf dönərək onlarla yüksək səslə — nə vaxtsa Panın Yunanıstan
    dağlarında danışdığı dildə danışdı. Səs heyvansayağı çıxırdı. O,
    səsləməyini bitirməmiş sürüdən cavab mələrtisi gəldi, iki və ya daha çox
    heyvan başını ona tərəf çevirdi. Lakin onlar çobana qulaq asmadı. Çoban
    gülüşə bənzər mələrti səsi çıxardı. Boynunda zınqırov olan keçi dərhal
    çeynəməyi dayandırdı və sürüdən ayrılaraq təpədən aşağı, dərədən o biri
    tərəfdəki başqa təpəyə qaçdı. Çoban keçinin müşayiəti ilə irəli gedib
    təpənin arxasında gözdən itdi. Çox keçmədi ki, sürüdə çaxnaşma başladı;
    keçilər kolları unudurmuş kimi gözləri ilə çobanı axtardı. Amma o
    görünmürdü. Başa düşdü ki, boynunda zınqırov olan başçıları artıq
    aralarında deyil. Uzaqdan çobanın qəhqəhəyə bənzər qəribə mələrtisi
    gəldi. Onda bütün sürü həmin səsə doğru vadiyə, oradan da başçılarının
    və çobanlarının onları gözlədiyi təpəyə qaçdı».</p>
  <p>(H.V.Morton «Müəllimin izləri ilə» səh. 154-155)</p>
  <p>V.M.Tomson «Torpaq və kitab» kitabında eyni təsviri verir:</p>
  <p>«Çoban qoyun və ya keçilərə varlığını xatırlatmaq üçün vaxtaşırı
    ucadan səslənir. Sürüsü onu səsindən tanıyır, arxasınca gedir. Amma yad
    adam çağırırsa ehtiyatlanır, təşvişlə ətrafa baxır. Səs bir daha gəlsə
    yad adamın səsini tanımadıqları üçün dönüb qaçır. Mən bunu bir neçə dəfə
    sınaqdan keçirmişəm».</p>
  <p>H.V.Morton Bet-Lexemdəki mağarada müşahidə etdiyi mənzərəni təsvir
    edir:</p>
  <p>«İki çoban gecələmək üçün sürülərini mağaraya saldı. Onlar sonra bu
    iki sürünü bir-birindən necə ayıra bildilər? Çobanlardan biri kənara
    çəkilib yalnız onun qoyunlarına məlum olan səsi çıxardı. Tezliklə bütün
    sürü ona tərəf qaçdı, çünki onlar onun səsini tanıyırdı. Onlar
    başqasının səsinə məhəl qoymazdı, çünki ancaq öz çobanlarının səsini
    tanıyırdı».</p>
  <p>XVIII əsrin səyyahlarından biri danışır ki, Fələstində qoyunlar çoban
    tütəklərinin özünəməxsus səsləri qarşısında necə sürətli və ya yavaş
    rəqs edir.</p>
  <p>Çobanların həyatının hər bir təfərrüatı qoyunları Onun səsini eşidən
    və daim sürüsünün qayğısına qalan Yaxşı Çobanın obrazını açıqlayır.</p>
  <p><strong>7-10</strong></p>
</blockquote>
<h2 id="həyat-qapisi-yəhya-107-10">HƏYAT QAPISI (Yəhya 10:7-10)</h2>
<blockquote>
  <p>Yəhudilər Yaxşı Çoban məsəlini başa düşmədilər. Onda İsa məsəl
    çəkmədən birbaşa Özü haqqında danışmağa başladı: «...qoyunların qapısı
    Mənəm». O dövrdə İsraildə iki növ qoyun ahılı var idi. Kəndlərdə və
    şəhərlərdə bütün sürülərin gecələdiyi ümumi ahıllar var idi. Belə
    ahılların möhkəm qapıları var idi, açarı yalnız qapıçıda olurdu. İsa
    <em>10:2</em>-də belə bir qapıdan danışır. Qoyunlar isti mövsümdə
    yaylağa gedəndə, onları təpələrin yamaclarında ahıllara yığırdılar.
    Həmin ahıllar açıq havada olurdu. Sürü yalnız qoyunların girib-çıxması
    üçün içərisində dəlik olan divarla qorunurdu. Orada heç bir qapı yox
    idi. Gecə çobanın özü həmin dəlik qarşısında uzanırdı və heç bir qoyun
    onun üstündən keçmədən çölə çıxa bilməzdi. Hərfi mənada çoban qapı
    rolunu oynayırdı.
  </p>
  <p>İsa «qoyunların qapısı Mənəm» deyəndə, məhz bunu nəzərdə tuturdu.
    İnsan yalnız və yalnız Onun vasitəsilə Allahın yanına gedə bilər. Paul
    deyir: «...bizlər Onun vasitəsilə bir Ruhda Atanın hüzuruna çıxa
    bilərik» (<em>Efeslilərə 2:18</em>). İbranilərə Məktubun müəllifinin
    sözləri ilə desək, İsa «yeni və canlı bir yoldur» (<em>İbranilərə
      10:19</em>). İsa birbaşa Allaha yol açır. Məsihin gəlişindən əvvəl
    insanlar Allahı ən yaxşı halda yad, ən pis halda isə düşmən kimi
    təsəvvür edirdilər. Lakin İsa insanlara Allahı olduğu kimi göstərmək və
    Ona yol açmaq üçün gəldi. O, insan üçün Allaha gedən qapıdır.</p>
  <p>Allaha aparan bu yolun mənasını izah etmək üçün İsa yəhudilərə tanış
    olan ifadədən istifadə edir. O deyir ki, biz Onun vasitəsilə bu qapıdan
    girib-çıxa bilərik. Yəhudi üçün rahat girib-çıxmaq sakit və təhlükəsiz
    həyatın əlaməti idi. İnsan qorxmadan içəri girib-çıxa bilirsə, bu o
    deməkdir ki, ölkədə əmin-amanlıq hökm sürür, asayiş qüvvələri üstünlük
    təşkil edir və onun həyatı tam təhlükəsizlikdədir. Xalqın rəhbəri
    insanların önündə girib-çıxan, onların önündə döyüşə gedib-gələn
    olmalıdır ki, Rəbbin icması çobansız sürü kimi olmasın (<em>Saylar
      27:17</em>). İtaətkar insan haqqında <em>Qanunun Təkrarı 28:6</em>-da
    belə deyilir: «Hər girişiniz, hər çıxışınız xeyir-dualı olacaq». Cavanın
    isə nə girə, nə də çıxa biləcəyi deyilir. «...mən çox cavanam, nə
    edib-etməyəcəyimi bilmirəm» (<em>1Padşahlar 3:7</em>). Zəburun müəllifi
    əmindir ki, Allah onun girişini və çıxışını həm bundan sonra, həm də
    əbədi olaraq qoruyacaq (<em>Zəbur 121:8</em>). İnsan İsa Məsih
    vasitəsilə Allahı tanıdıqdan sonra qəlbində sülh və təhlükəsizlik hissi
    yaranır, həyatın Allahda bu qədər ecazkar olduğunu dərk edəndə
    narahatlıqlar yox olur.</p>
  <p>İsa dedi ki, Ondan əvvəl gələnlərin hamısı oğru və quldurdur. O, belə
    deməklə, təbii ki, böyük peyğəmbərləri və qəhrəmanları nəzərdə tutmurdu.
    O, İsraildə daim üsyan edən və xalqa onların ardınca gedəcəkləri
    təqdirdə Qızıl Dövr vəd edən fırıldaqçıları nəzərdə tuturdu. Özünü başçı
    hesab edən bu iddiaçılar Qızıl Dövrə yalnız qan tökməklə çata biləcəyinə
    inanan üsyançılar idi. Yəhudi tarixçisi İosif Flavi həmin hadisələr
    haqqında yazırdı: «Yəhudeyada hərfi mənada minlərlə iğtişaşlar baş
    qaldırıb, onların təhrikçiləri döyüşçü üsyançılar olublar». O öz
    məqsədlərinə çatmaq, ümidlərini doğrultmaqdan ötrü ölməyə, əzizlərinin
    öldürülməsinə hazır olan kənançılardan<a href="#fn28" class="footnote-ref" id="fnref28"
      role="doc-noteref"><sup>28</sup></a>
    bəhs edir. İsa deyir ki, onlar Allah tərəfindən göndərildiklərinə iddia
    edirdilər. Ancaq onlar yalnız müharibəyə, sui-qəsdlərə, qətllərə
    inanırdılar, bununla da Allahdan daha da uzaq düşürdülər. «Mənim yolum
    sülh, sevgi və həyatdır, əgər həmin yol ilə getsəniz, Allaha daha da
    yaxınlaşacaqsınız».</p>
  <p>O dövrdə olduğu kimi, indi də Qızıl dövrün zorakılıq, sinfi mübarizə,
    qətl və məhv yolu ilə əldə oluna biləcəyini düşünənlər var. Amma İsa
    deyir ki, göydə Allaha, yerdə isə Qızıl dövrə gedən yol sevgi
    yoludur.</p>
  <p>İsa dedi: «Mən gəldim ki, insanlar həyata, bol həyata malik olsun».
    İsanın davamçısı olmaq, Onu tanımaq və Onun dediklərini dərk etmək — bol
    həyata malik olmaq deməkdir.</p>
  <p>Bir dəfə romalı əsgər intihar etməsinə icazə almaq üçün Yuli Sezarın
    yanına gəlir. O, yaşamaq istəməyən bədbəxt, məyus bir əsgər idi. Sezar
    ona baxıb soruşur: «Dost, məgər sən indiyə qədər yaşamısan ki?» Biz öz
    bildiyimiz kimi yaşamağa çalışanda həyat darıxdırıcı və qaranlıq olur.
    Əgər biz İsa ilə yaşayırıqsa, Ondan həyat almışıqsa, onda həyat enerjisi
    ilə doluruq və bol həyat yaşayırıq. Yalnız İsa Məsihlə yaşamağa dəyər.
    Onda biz, sözün əsl mənasında, yaşamağa başlayırıq.</p>
  <p><strong>11-15</strong></p>
</blockquote>
<h2 id="həqiqi-və-saxta-çoban-yəhya-1011-15">HƏQİQİ VƏ SAXTA ÇOBAN
  (Yəhya 10:11-15)</h2>
<blockquote>
  <p>Bu hissə yaxşı çobanla pis, sadiqlə sədaqətsiz arasında təzad
    yaradır. Çoban qoyunlara görə məsuliyyət daşıyırdı. Əgər qoyunların
    başına nəsə gəlsə idi, o, buna görə günahkar olmadığını sübuta yetirməli
    idi. Özü də çoban olan Amos peyğəmbər «şir ağzından iki bud sümüyü yaxud
    qulağın bir parçasını çəkib» qurtarmışdı (<em>Amos 3:12</em>). Əgər
    qoyun vəhşi heyvan tərəfindən parçalanardısa, Qanun onun parçalanmasının
    sübutunu tələb edirdi. «Əgər heyvanı vəhşi heyvan parçalayıbsa, onu
    saxlayan adam parçalanan heyvanı sübut kimi sahibinə gətirsin, zərərini
    isə ödəməsin» (<em>Çıxış 22:13</em>).</p>
  <p>Başqa sözlə desək, çoban özü ilə heyvanın öldüyünə dair dəlil
    gətirməli və onu xilas edə bilməyəcəyini sübut etməli idi. Davud padşah
    Şaula atasının qoyunlarını otararkən bəzən ayı və aslanı qovmaq
    məcburiyyətində qaldığı barədə danışdı: «...mən arxadan çıxıb onu
    vurardım və ağzından quzunu qurtarardım. Əgər üstümə atılardısa, mən
    boğazının tüklərindən tutaraq çırpıb öldürərdim....» (<em>1Şamuel
      17:35</em>). Yeşaya peyğəmbər aslanı öldürmək üçün bir araya gələn çoxlu
    çobanlardan bəhs etdi (<em>Yeşaya 31:4</em>). Çobanın qoyunlarından ötrü
    həyatını riskə atması təbii və normal idi. Bəzən çoban sadəcə həyatını
    riskə atmaqdan daha çox şey etməli olurdu. Bəzən quldurlar və ya oğrular
    sürüyə hücum edəndə o, canını qurban verirdi. Yazıçı U.M.Tompson daha
    əvvəl sitat gətirdiyimiz «Torpaq və kitab» kitabında belə yazır:</p>
  <p>«Mən onların vəhşi heyvanlar və oğrularla amansız savaşları
    haqqındakı söhbətlərini böyük maraq və diqqətlə dinləyirdim. Oğru və ya
    quldur hücum edəndə (onlar, doğrudan da hücum edirdi), çoban sürünü
    xilas etmək üçün, sözün əsl mənasında, həyatını riskə atmalıdır. Mən
    çobanların belə savaşlarda öldüyünə dair bir çox nümunə bilirəm. Ötən il
    yaz fəslində Tiberiya ilə Tabor arasında qalan bir bədbəxt çoban bədəvi
    soyğunçularından qaçmaq əvəzinə onlarla əlbəyaxa döyüşə başladı. Onlar
    isə çobanı qoruduğu qoyunların arasında xəncərləyib öldürdülər».</p>
  <p>Əsl çoban sürünü xilas etmək üçün həyatını həmişə təhlükəyə atmağa,
    hətta qurban verməyə hazırdır.</p>
  <p>Muzdur çoban isə belə deyildi. Əsl çoban — çoban olmaq üçün doğulub.
    O, müəyyən yaşa çatan kimi onu sürünü otarmağa göndərirdilər, qoyunlar
    da ona dost və yoldaş olurdu. Onun üçün birinci növbədə qoyunları, sonra
    isə özünü düşünməsi təbii idi. Muzdur isə çağırışına görə deyil, pul
    xatirinə çobanlıq edirdi. O, sırf maddi mənfəət üçün işə düzəlirdi. O,
    hətta şəhərə uyğunlaşmadığı üçün şəhərdən kənarda — yamaclarda vaxt
    keçirməyə qərar verən adam ola bilərdi. Onun məsuliyyətinin həddindən
    xəbəri yox idi. O, sadəcə muzdur idi. Qurdlar belə sürü üçün böyük
    təhlükə demək idi. İsa şagirdlərinə demişdi ki, onları qurdların
    arasında quzular kimi dünyaya göndərir (<em>Matta 10:16</em>). Paul Efes
    imanlı cəmiyyətinin rəhbərlərini «sürüyə rəhm etməyən yırtıcı
    canavarlar» haqqında xəbərdarlıq edir (<em>Həvarilərin işləri
      20:29</em>). Canavarlar hücum edəndə muzdur öz həyatını xilas etməkdən
    başqa hər şeyi unudub qaçır. Zəkəriyyə peyğəmbər deyir ki, yalançı
    çobanın əlaməti təhlükə anında pərən-pərən düşmüş sürüyə sahib
    çıxmamasıdır (<em>Zəkəriyyə 11:16</em>). İmanlı cəmiyyətinin ağsaqqalı
    vəz zamanı kimisə ifşa etməkdən ötrü bu obrazdan istifadə etmişdi. Həmin
    cəmiyyətdə bəzi çətinliklər var idi. Ən pisi isə o idi ki, bu
    çətinliklər pula görə yaranmışdı. Ağsaqqal ayağa qalıb sərt şəkildə
    demişdi: «Muzdura maaşını verin getsin». Maaş xətrinə işləyən yalnız
    maaş haqqında düşünür. Sevgi ilə işləyən adam isə ən çox xidmət etdiyi
    insanları düşünür. İsa yaxşı Çoban idi. O, sürüsündən ötrü həyatını
    təhlükəyə atmağa və canını qurban verməyə hazır idi.</p>
  <p>Başqa hissəyə keçməzdən əvvəl burada daha iki məqama diqqət
    yetirməliyik. İsa Özünü Yaxşı Çoban adlandırır. Yunan dilində «yaxşı»
    sözünün iki mənası var: biri xeyirxahlığı təsvir edən <em>aqafos</em>,
    digəri xeyirxahlığın cəlbedici olduğunu söyləyən <em>kalos</em>. İsa
    Yaxşı Çobandır deyiləndə <em>kalos</em> sözü istifadə olunur. İsada
    sədaqətdən daha çox, cəlbedicilik və cazibədarlıq var.</p>
  <p>Bəzən şəhərdə və ya kənddə adamlar yaxşı həkimdən danışırlar.
    İnsanlar onun təkcə həkimlik peşəsindəki məharətini və biliyini deyil,
    həm də şəfqətini, xəstəyə xeyirxahlıq və mərhəmət göstərməsini nəzərdə
    tutur. Bu keyfiyyətləri onu hamının dostuna çevirir. İsanın Yaxşı Çoban
    kimi obrazında qüdrət və səlahiyyətlə yanaşı cəlbedicilik də var.</p>
  <p>Bu məsəldə sürü — iki növ təhlükəyə məruz qalan Məsihin cəmiyyətidir.
    Məsihin cəmiyyəti daim xaricdən canavarların, quldurların və
    qarətçilərin, daxildən isə yalançı çobanların hücumu ilə təhdid edilir.
    İmanlı cəmiyyəti həmişə ikiqat təhlükə ilə üz-üzədir. O, kənardan
    hücumlara məruz qalır və tez-tez daxildən gələn zəif rəhbərlikdən, öz
    çağırışını yaxınlarına xidmət etməkdənsə, karyera kimi görən çobanlardan
    əziyyət çəkir. İkinci təhlükə birincidən qat-qat pisdir. Çünki çoban
    sadiq və yaxşı olarsa, xaricdən gələn hücumlara qarşı güclü müdafiəni
    təmin edəcək. Lakin çoban zəif və vəfasız muzdursa, düşmənlər xaricdən
    sürünün içinə girib onu məhv edə bilər. İmanlı cəmiyyətində ən vacib
    olanı — İsa Məsihin nümunəsinə əsaslanan rəhbərlikdir.</p>
  <p><strong>16</strong></p>
</blockquote>
<h2 id="əsl-birlik-yəhya-1016">ƏSL BİRLİK (Yəhya 10:16)</h2>
<blockquote>
  <p>Dünyada qurtulması ən çətin şey — müstəsnalıq düşüncəsidir. Bir xalq
    və ya onun bir hissəsi xüsusi imtiyaza malik olduğuna inandıqda,
    müstəsna olaraq özlərinə məxsus hesab etdikləri imtiyazların birdən-birə
    bütün insanlar üçün əlçatan olmasını qəbul etmələri çətindir.
    Yəhudilərin qəbul etmədikləri məhz bu idi. Onlar inanırdılar ki, Allahın
    seçdiyi xalqdır və başqa xalqlar Allahı maraqlandırmır. Onlar
    inanırdılar ki, başqa xalqlar onların köləsi olmaq üçün yaradılıb.
    Axirətdə onlar tamamilə məhv ediləcəklər. Burada isə İsa deyir ki, vaxt
    gələcək, bütün xalqlar Onu öz Çobanı kimi tanıyacaq.</p>
  <p>Hətta Əhdi-Ətiqdə bu baxış əksini tapıb. Yeşaya peyğəmbərin də eyni
    xəyalı var idi. O, əmin idi ki, Allah İsraili başqa millətlərə nur kimi
    yaradıb (<em>Yeşaya 42:6; 49:6; 56:8</em>). Amma Allahın yalnız İsrailə
    aid olmadığını, gələcəkdə Onun hamıya aşkar olacağını bildirən ayrı-ayrı
    səslər də var idi.</p>
  <p>İlk baxışdan belə görünə bilər ki, Əhdi-Cədid bu barədə iki mövqeyə
    malikdir. Hətta bəzi hissələr bizi bir az çaşdıra bilər. Matta İsanın
    şagirdlərini xidmətə göndərməsi barədə belə yazır: «Başqa millətlərin
    arasına getməyin və Samariyalıların heç bir şəhərinə girməyin, amma
    İsrail xalqının itmiş qoyunlarının yanına gedin» (<em>Matta
      10:5-6</em>). Kənanlı qadın kömək üçün Məsihə müraciət edəndə, İsanın
    ilk cavabı o oldu ki, O, yalnız İsrail evinin itmiş qoyunları üçün
    göndərilib (<em>Matta 15:24</em>). Amma bəzi yerlər bunun əksini
    təsdiqləyir. Məsələn, İsa Samariyada bir neçə gün qalıb öyrətdi
    (<em>Yəhya 4:10</em>). O deyirdi ki, İbrahimin nəslindən olmaq səmavi
    Padşahlığa daxil olmağa zəmanət vermir (<em>Yəhya 8:39</em>). İsa romalı
    yüzbaşı haqqında dedi ki, İsraildə belə bir imana rast gəlməyib
    (<em>Matta 8:10</em>). Cüzam xəstəliyindən sağalan on nəfərdən yalnız
    biri İsaya təşəkkür etmək üçün qayıtmışdır. Həmin bir nəfər də
    samariyalı idi (<em>Luka 17:18-19</em>). Səyahət edən samariyalı bütün
    dövrlərdə hamı üçün nümunə olacaq mərhəmət göstərdi (<em>Luka
      10:37</em>). Çoxları şərqdən, qərbdən, şimaldan və cənubdan gələcək və
    Allahın Padşahlığına daxil olacaqlar (<em>Matta 8:11; Luka 13:29</em>).
    İsanın son əmri bütün dünyaya getmək və hər kəsə Müjdəni çatdırmaq idi
    (<em>Mark 16:15; Matta 28:29</em>). İsa təkcə yəhudilərin deyil, bütün
    dünyanın Nuru idi.</p>
  <p>Bəs onda İsanın xidmətini yalnız yəhudi xalqı ilə məhdudlaşdıran
    sözləri necə izah edək? İzahat əslində çox sadədir. İsanın əsas məqsədi
    bütün dünyanı Allaha qazandırmaq idi. Ancaq hər bir komandir bilir ki,
    əvvəlcə hədəflərini məhdudlaşdırmalıdır. İsa da eynilə belə etdi. Əgər
    O, birdən bütün istiqamətlərə yönəlsəydi və şagirdlərinə heç bir
    məhdudiyyət qoymadan göndərsəydi, heç nəyə nail olmazdı. O, ilk növbədə
    diqqətini yəhudi xalqına yönəltdi. Amma Onun əsas məqsədi bütün dünyanı
    məhəbbəti ilə əhatə etmək idi. Bu ayədə üç böyük həqiqət var.</p>
  <p>1. Dünyanın birliyi yalnız İsa Məsihdə mümkündür. Egerton Yanq
    hindlilərə müjdələyən ilk missioner olub. O, Saskaçevanda olarkən, yerli
    hindlilərin yanına gedib, onlara Allahın məhəbbətindən danışmışdı.
    Hindlilər üçün bu, yeni bir açıqlama idi. Missioner sözünü bitirəndə
    qəbilə başçısı ondan soruşmuşdu:</p>
  <p>— Sən Böyük Ruh haqqında danışanda Onu Ata adlandırdın?</p>
  <p>— Bəli — deyə Egerton Yanq cavab verdi.</p>
  <p>— Bu mənim üçün yaxşı xəbərdir, — qəbilə başçısı dedi, — biz heç vaxt
    Böyük Ruhu Ata kimi təsəvvür etmirdik. Biz Onun səsini göy guruldayanda,
    şimşək çaxanda, tufan qopanda, qarlı tufanlarda eşidirdik, həmişə də
    dəhşətli dərəcədə qorxurduq. Sən isə deyirsən ki, Böyük Ruh Atamızdır.
    Bunu eşitmək bizim üçün xoşdur.</p>
  <p>Qoca bir anlıq susdu. Sonra sanki Allahın izzətini görürmüş kimi
    sözünə davam etdi:</p>
</blockquote>
<ul>
  <li>
    <p>Ey cavan, sən deyirsən ki, Böyük Ruh sənin Atandır?</p>
  </li>
  <li>
    <p>Bəli, — deyə missioner cavab verdi.</p>
  </li>
  <li>
    <p>Sən deyirsən ki, O, hindlilərin də Atasıdır?</p>
  </li>
  <li>
    <p>Bəli, elədir ki var, — deyə missioner cavab verdi.</p>
  </li>
  <li>
    <p>Deməli, biz qardaşıq! — qəbilə başçısı dedi.</p>
  </li>
</ul>
<p>İnsanların birləşməsi yalnız Allahın övladı olduqda mümkündür.
  Dünyada xalqlar və siniflər arasında çoxlu təbəqələşmələr var. Allahda
  heç vaxt bir xalq və bir neçə təbəqə olmayacaq. Baryerləri aşan və
  fərqləri aradan götürə bilən yeganə şey — insanlara Allahın Atalığı
  haqqında danışan İsa Məsihin müjdəsidir.</p>
<p>2. Müqəddəs Kitabın ingilis dilinə tərcüməsində səhv tərcümə edilmiş
  bir söz var: «Bir ahıl, bir Çoban olacaq». Bu, İyeronim və Vulqatadan
  (Müqəddəs Kitabın latın dilinə tərcüməsindən) irəli gəlir. Bu sözün bu
  səhv tərcüməsinə əsaslanaraq, Roma katolik kilsəsi iddia edir ki, yalnız
  bir ahıl olduğu üçün başqa kilsələr də ola bilməz. Yalnız bir kilsə —
  Roma Katolik (kainat) kilsəsi olacaq və bu kilsədən kənarda xilas
  yoxdur. Düzgün tərcümə isə Azərbaycan dilində verilmişdir: «Bir sürü,
  bir Çoban olacaq», yəni: «Onlar bir Çobanla bir sürü olacaqlar». Birlik
  bütün qoyunların bir ahıla yığılacağına görə deyil. Birlik hamının bir
  Çobanın səsini eşidəcəyinə və Ona itaət edəcəyinə görə baş verəcək. Bu,
  kilsə birliyi deyil, bu, İsa Məsihdəki birlikdir. Bir sürünün olması o
  demək deyil ki, yalnız bir kilsə, bir növ ibadət, bir növ kilsə
  rəhbərliyi olmalıdır. Bu o deməkdir ki, bütün müxtəlif imanlı
  cəmiyyətlərini birləşdirən Məsihə olan sədaqətləridir.</p>
<p>3. İnsanlar vaiz olmadan eşidə bilməzlər. Əgər kimsə sürüdən uzaq
  düşən qoyunları tapıb gətirməsə, onlar bir yerə yığıla bilməz.
  Beləliklə, İmanlı Cəmiyyətinin qarşısında böyük missioner tapşırığı
  dayanır. Bunu təkcə bizim «xarici» missiyalar mənasında başa düşmək
  lazım deyil. Əgər ətrafımızda olan hər hansı insanın Məsihin
  məhəbbətindən kənarda olduğunu görürüksə, onu Məsihə yönəldə bilərik.
  Məsihin arzusu bizdən asılıdır. Biz Ona dünyanı bir sürü etməkdə kömək
  edə bilərik. Həmin sürünün də tək Çobanı Məsih olacaq.</p>
<p><strong>17-18</strong></p>
<h2 id="sevginin-seçimi-yəhya-101718">SEVGİNİN SEÇİMİ (Yəhya
  10:17,18)</h2>
<p>Əhdi-Cədidin çox az yerində İsa haqqında bu qədər yığcam formada bəhs
  edilir.</p>
<p>1. Bu hissə bizə deyir ki, İsa Öz həyatını Allaha itaət etmək aktı
  kimi görür. Allah Ona bir tapşırıq verdi, O da sona qədər onu yerinə
  yetirməyə hazır idi. İsanın Allahla əlaqəsi unikal idi. Bu münasibəti
  yalnız Onun Allahın Oğlu olması faktı ilə təsvir etmək olar. Amma bu
  əlaqə Ona istədiyini etmək hüququ vermirdi. Əksinə, Allahın istəyinin
  yerinə yetirilməsini tələb edirdi. Onun üçün Oğulluq, bizdə olduğu kimi,
  itaətdən başqa heç nəyə əsaslana bilməzdi.</p>
<p>2. İsa həmişə Çarmıxı və izzəti bir yerdə görürdü. O, bir an belə
  canını qurban verməli olduğuna şübhə etmədi, eyni zamanda yenidən
  diriləcəyinə də şübhə etmədi. Bunun səbəbi Onun Allaha tamamilə etibar
  etməsi idi. O, əmin idi ki, Allah Onu heç vaxt tərk etməyəcək. Həyatda
  dəyərli olan hər şey çətinliklə əldə edilir. Hər şeyin öz qiyməti var.
  Təhsili çox çalışanlar alır; istənilən sənətkarlıq və texniki bacarıq
  yalnız təcrübə yolu ilə qazanılır; istənilən idman növündə məşhur olmaq
  gərgin məşq və nizam-intizam bahasına başa gəlir. Dünya lazımi qiyməti
  ödəmək istəmədikləri üçün öz çağırışlarını itirən insanlarla doludur.
  Heç kim şöhrəti və aliliyi asan yolla əldə etmir. Çətin yoldan keçən heç
  kim şöhrət və alilikdən uzaq düşməz.</p>
<p>3. Bu ayə İsanın ölümünün tamamilə könüllü olduğunu təsdiqləyir. İsa
  Özü bunu dönə-dönə vurğulayır. Getsemani bağında İsa Onu qorumaq
  istəyənə qılıncını qınına qoymağı əmr etdi. İsa istəsəydi, səmadakı
  ordunu Öz köməyinə çağıra bilərdi. Lakin O, bunu etmədi (<em>Matta
    26:53</em>). O, açıq şəkildə bildirdi ki, onu ölümə məhkum edən Pilat
  deyil, O Özü ölümə gedir (<em>Yəhya 19:10, 11</em>). O, şəraitin qurbanı
  deyildi və heyvan kimi nə baş verdiyini anlamadan zorla qurban
  gətirilmədi. İsa Məsih bu yolu Özü seçməklə canını qurban verdi.</p>
<p>Deyilənə görə, Birinci Dünya Müharibəsi zamanı bir fransız əsgəri
  ağır yaralanmışdı. Onun bir qolu o qədər əzilmişdi ki, kəsmək lazım
  gəldi. Həmin əsgər o qədər yaraşıqlı bir gənc idi ki, onun ömrünün
  sonuna qədər şikəst qalacağını təsəvvür etmək bir cərrah üçün çətin idi.
  Kədərli fikirlər içində cərrah əsgərin çarpayısının yanında dayanıb,
  narkozdan oyanmasını gözləyirdi ki, ona kədərli xəbəri çatdırsın. Gənc
  gözlərini açanda cərrah ona dedi: «Bunu sənə demək mənə çətindir, amma
  sən qolunu itirmisən». «Müsyö, — deyə gənc cavab verdi, — mən onu
  itirməmişəm, Fransa naminə qurban vermişəm».</p>
<p>İsa Özünü xilas edə bilməyəcəyi vəziyyətə düşmədi. Onun hər an kömək
  üçün müraciət edə biləcəyi İlahi qüvvələr olsa da, geri dönüb həyatını
  xilas edə bilsə də, O, bunu etmədi. İsa canını itirmədi, əksinə, onu
  qurban verdi. O, Çarmıxa məcbur edilmədi, lakin onu bizim xatirimizə
  könüllü olaraq qəbul etdi.</p>
<p><strong>19-21</strong></p>
<h2 id="dəli-yoxsa-allahin-oğlu-yəhya-1019-21">DƏLİ, YOXSA ALLAHIN OĞLU
  (Yəhya 10:19-21)</h2>
<p>O gün İsanı dinləyənlər bu gün də bir çoxunun üzləşdiyi dilemma ilə
  üzləşdilər. İsa ya allahlıq iddiasından əziyyət çəkən ruhi xəstə, ya da
  həqiqətən Allahın Oğlu idi. Bu iki variantdan qaçmaq olmazdı. İnsan özü
  haqqında İsa kimi danışanda, o ya tamamilə yanıla, ya da tamamilə haqlı
  ola bilər. İsanın irəli sürdüyü iddialar dəlilik və ya ilahilik əlaməti
  ola bilər. İsanın yanılmadığına, haqlı olduğuna necə əmin ola
  bilərik?</p>
<p>1. İsanın dedikləri dəlinin sözləri deyildi. Onun təliminin son
  dərəcə sağlam olduğunu sübut etmək üçün bir-birinin ardınca şahidlər
  gətirə bilərik. Bütün dövrlərin zəkalı adamları belə qənaətə gəliblər
  ki, İsanın təlimi bizim ağlını itirmiş dünyamız üçün yeganə ümiddir.
  İnsanın yanlış düşüncələri arasında yalnız Onun səsi İlahi məna
  daşıyır.</p>
<p>2. İsanın gördüyü işlər bir dəlinin görə biləcəyi işlər deyil. O,
  xəstələrə şəfa verir, acları doydurur, yaslılara təsəlli verirdi.
  Allahlıq iddiasına düşən dəli həmişə həddindən artıq eqoist olur. Belə
  insan şəxsi şöhrət və nüfuzdan başqa heç nə axtarmır. Rəbb İsa Məsihin
  həyatı yaxınlarına fədakarlıqla xidmət etməkdə keçdi. Necə ki yəhudilər
  deyirdi: «Cin heç kor adamın gözlərini aça bilərmi?»</p>
<p>3. İsanın təsiri dəlinin təsiri deyildi. Təkzibedilməz bir faktdır
  ki, milyonlarla insan Məsihin təsiri sayəsində yaxşılığa doğru köklü
  şəkildə dəyişmişdir. Zəiflər güclü oldu, eqoistlər fədakar, məğlublar
  qalib, üzgün insanlar sakit, pislər xeyirxah oldu. Dəlilik heç vaxt bu
  qədər faydalı təsir göstərmir və belə dəyişikliklərə səbəb olmur. Yalnız
  müdriklik və sağlam düşüncə belə təəssürat yaradır. Ancaq seçim yerində
  qalır: İsa ya dəlidir, ya da Tanrı. Heç bir vicdanlı insan hər şeyi
  ölçüb-biçdikdən sonra İsanın dünyaya yanlışlığı deyil, Allahın mükəmməl
  ağlını gətirdiyindən başqa bir nəticəyə gəlməz.</p>
<p><strong>22-28</strong></p>
<h2 id="iddia-və-vəd-yəhya-1022-28">İDDİA VƏ VƏD (Yəhya 10:22-28)</h2>
<p>Həvari Yəhya bu hissəni İsa Məsihin insanlarla harada, nə vaxt söhbət
  etdiyini göstərməklə başlayır. Həmin vaxt Təqdis bayramı idi. Yəhudilər
  bu bayramı sonradan təqvimə salmışdılar. Bu bayram bəzən Nur bayramı,
  yəhudi dilində desək Xanukkah adlanır. Bu bayram Haslev ayının 20-dən
  sonra bir neçə gün ərzində qeyd olunurdu. Xahukkah bayramı dekabr ayına
  təsadüf edir və bizim Milad bayramımızla üst-üstə düşür. Dünyada olan
  bütün yəhudilər həmin bayramı bu günə kimi qeyd edirlər. Təqdis bayramı
  İsrail xalqının tarixindəki böyük fəlakət və qəhrəmanlıq dövrlərindən
  gəlir. Suriya padşahı Antiox Epifan e.ə. 175-164-cü illərdə hökmranlıq
  etmişdir. Yunanlara məxsus hər şeyə sevgi ilə yanaşan Epifan yəhudi
  dinindən birdəfəlik qurtulmaq, yunan adət-ənənələrini, düşüncəsini və
  dinini İsraildə yaymaq qərarına gəlmişdi. O, əvvəlcə yeni ideyaları sülh
  yolu ilə həyata keçirməyi düşündü. Bəzi yəhudilər yeni adətləri
  alqışlasalar da, əksəriyyət inadla əcdadlarının inancına sadiq
  qaldılar.</p>
<p>E.ə. 170-ci ildə Antiox Yerusəlimə hücum etdi. Tarixdən bəllidir ki,
  işğal vaxtı 80 000 yəhudi öldü və eyni sayda yəhudi köləliyə satıldı.
  Məbədin xəzinəsindən 1800 talant gümüş oğurlandı (hər talant 240 funt
  sterlinqə bərabərdir). Ağır qanunlar qəbul edildi. Müqəddəs Yazıların
  surətinə sahib olmaq və körpələrin sünnət edilməsi ölümlə
  cəzalandırılırdı. Yeni doğulan oğlan uşaqlarını sünnət etdirən analar
  Çarmıxa çəkilir, uşaqlar isə boyunlarından asılırdı. Məbədin həyətləri
  murdarlanır, daxili otaqlar fahişəxanalara çevrilirdi. Sonda Antiox
  dəhşətli addım ataraq böyük yandırma qurbangahını Olimpiya Zevsin
  qurbangahına çevirdi, onun üzərində bütpərəst tanrılara donuz ətindən
  qurbanlar kəsməyə başladı.</p>
<p>Həmin vaxt azadlıq uğrunda döyüşə Yəhuda Makkabi və qardaşları
  rəhbərlik edirdilər. E.ə. 164-cü ildə müharibə başa çatdı, Məbəd
  təmizləndi, qurbangah yenidən quruldu, üç illik murdarlıqdan sonra
  kahinlərin paltarları və Məbədin qabları yeniləndi. Məbədin paklanmasını
  qeyd etmək üçün Təqdis bayramı təsis edildi və Yəhuda Makkabi üzünü
  camaata tutub belə dedi: «...qurbangahın təqdis günləri hər il həmin
  mövsümdə Kislev ayının iyirmi beşindən başlayaraq səkkiz gün ərzində
  fərəh və sevinclə qeyd edilsin» (<em>1Makkabilər 4:59</em>). Bu səbəbdən
  bu bayram bəzən qurbangahın təqdisi, bəzən də Məbədin təmizlənməsinin
  anım günü adlandırılır.</p>
<p>Amma gördüyümüz kimi, həmin bayramın başqa adı da var idi — Nur
  bayramı. Bütün Məbəd işıqlandırılır və hər yəhudi evinin pəncərələrində
  işıq yanırdı. Bayramın ilk günü pəncərədə səkkiz lampa yandırılır, sonda
  biri qalana qədər hər gün biri söndürülürdü. Bu göstərişi böyük müəllim
  Şammay vermişdir. Başqa böyük müəllim Hillel isə demişdir ki, ilk çıraq
  bayramın birinci günü yandırılmalı, digər yeddi gün ərzində hər dəfə
  yeni bir yanan çıraq əlavə olunmalıdır. Həmin çıraqları biz bu gün də
  hər dindar yəhudi evinin pəncərələrində görə bilərik.</p>
<p>Bu çıraqların iki mənası var idi. Birincisi, onlar bayramın təməli
  qoyulanda, ilk dəfə qeyd olunduğu vaxt İsrailə azadlıq qayıtdığını
  xatırladırdı. İkincisi, onlar çox qədim bir əfsanə ilə
  əlaqələndirilirdi. Həmin əfsanəyə görə Məbəd təqdis olunanda və böyük
  çıraq hazırlananda yalnız bir kiçik küpə murdarlanmamış yağ tapılmışdı.
  Ona əl dəyilməmiş və baş kahinin üzüyünün möhürü ilə möhürlənmişdi.
  Küpün içindəki yağ yalnız bir günə çata bilərdi. Lakin dəqiq reseptlə
  yeni yağ hazırlanana və müqəddəs mərasimlərdə istifadə olunmaq üçün
  təqdis olunana qədər möcüzəvi şəkildə səkkiz günə bəs etmişdi. Həmin il
  səkkiz gün də küpün hesabına Məbəddə və insanların evlərində işıq
  yanmışdı. Allah yağı bərəkətləyərək istifadə müddətini bir gündən səkkiz
  günədək uzatmışdı. İsanın «Dünyanın Nuru Mənəm» deməsi əbəs yerə
  deyildi. Musanın Qanununa əsasən Allaha xidmət etmək azadlığı əldə
  ediləndən sonra hər yerdə çıraqlar yanarkən, İsa dedi: «Dünyanın Nuru
  Mənəm. Yalnız Mən insanın qəlbini nurlandıra, Allahın biliyi ilə doldura
  və Onun hüzuruna gətirə bilərəm».</p>
<p>Həvari Yəhya bizə İsanın ilahiyyatçılar və fariseylərlə danışdığı
  yeri də göstərir. O deyir ki, İsa «Süleymanın eyvanında gəzirdi».
  Məbədin ərazisindəki birinci həyət bütpərəstlərin həyəti idi. Həmin
  həyətin hər iki tərəfində «Padşahın eyvanı və Süleymanın eyvanı» adlanan
  əzəmətli sütunlar var idi. Bunlar möhtəşəm sütunların üstü bağlı cərgəsi
  idi. Həmin yerin sakitliyində insanlar gəzişə, dua edə və düşünə
  bilərdilər. Ravvinlər burada öz şagirdləri ilə birlikdə gəzir, onlarla
  söhbət edir və təlimlərini onlara izah edirdilər. Yəhyanın dediyinə
  görə, həmin vaxt «qış idi» və İsa orada gəzirdi.</p>
<h2 id="iddia-və-vəd-yəhya-1022-28-ardı">İDDİA VƏ VƏD (Yəhya 10:22-28
  ardı))</h2>
<p>Yəhudilər İsaya yaxınlaşıb Ondan soruşdular: «Nə vaxta qədər
  ürəyimizi intizarda saxlayacaqsan? Əgər Sən Məsihsənsə, bizə açıq
  söylə». Şübhəsiz ki, bu sualın arxasında ikili məna var idi. Orada
  İsanın, həqiqətən, Məsih olub-olmadığını bilmək istəyənlər var idi,
  onlar da səbirsizliklə cavab gözləyirdilər. Amma İsanı tutmaq üçün
  qəsdən bu sualı verənlər də var idi. Onlar İsadan elə cavab eşitmək
  istəyirdilər ki, onu ya Allaha küfr ittihamına görə mühakimə edə
  bilsinlər, ya da qiyamçı kimi Roma qubernatoruna təslim etsinlər.</p>
<p>İsa cavab verdi ki, Özünün kim olduğunu onlara artıq deyib. Düzdür,
  O, bunu hərfi mənada ifadə etmədi. İsa Özü barədə ən böyük iki
  açıqlamanı adamların qarşısında deyil, təklikdə etmişdi. Samariyalı
  qadına O Özünü Məsih kimi göstərmişdi (<em>Yəhya 4:26</em>), sağaltdığı
  anadangəlmə kor adama Allahın Oğlu olduğunu söyləmişdi (<em>Yəhya
    9:37</em>). Amma bu da bir həqiqətdir ki, bütün açıqlamaların hərfi
  mənada sözlə ifadə edilməsinə ehtiyac yoxdur, xüsusən də onları başa
  düşən dinləyicilərə. İsa açıqlamalarını sözlə ifadə edib-etməməsindən
  asılı olmayaraq, heç bir şübhə yeri qoymurdu. Buna dair Onun iki əsas
  xüsusiyyəti var idi. Birincisi, Onun əməlləri idi, özlüyündə hər şeyi
  təsdiqləyirdi. Yeşaya peyğəmbərin Qızıl Dövr haqqında görüntüsü var idi
  və bunu belə ifadə edirdi: «O vaxt korların gözləri, karların qulaqları
  açılacaq, axsaqlar ceyran kimi hoppanacaq, lalların dili sevinclə nəğmə
  deyəcək, çünki səhrada bulaqlar fışqıracaq, quru torpaqda çaylar axacaq»
  (<em>Yeşaya 35:5-6</em>). İsanın göstərdiyi hər bir möcüzə Məsihin artıq
  gəldiyinin sübutu idi. İsanın ikinci xüsusiyyəti Onun sözləri idi. Musa
  peyğəmbər peyğəmbərlik etdi ki, Allah hər kəsin dinləyəcəyi bir
  peyğəmbər göndərəcək (<em>Qanunun təkrarı 18:15</em>). İsanın səsinin
  tonu və padşah kimi Qanunu ləğv edib, Öz təlimini yerinə qoyması da Onun
  Allahın Məsh olunmuşu olduğuna sübut idi.</p>
<p>Lakin yəhudilərin böyük əksəriyyəti bu dəlilləri qəbul etmirdi. Daha
  əvvəl dediyimiz kimi, İsraildə qoyunlar çobanının səsini tanıyır və ona
  cavab verirdilər. Bu adamlar isə Onun sürüsündən deyildi. Dördüncü
  Müjdədə hər şeyin Allahın nəzərdə tutduğu kimi baş verdiyinə dair ideya
  var. Əslində həvari Yəhya deyir ki, həmin yəhudilər Məsihin ardınca
  getməməli idilər. Hər halda, bütün Əhdi-Cədid iki fikir arasında
  tarazlığı qoruyur: hər şey Allahın niyyəti çərçivəsində baş verir,
  bununla belə, insan azad iradəsinə görə özü məsuliyyət daşıyır. Həmin
  yəhudilər o qədər inadkar idilər ki, İsanı qəbul etməməli idilər. Ancaq
  yenə də Yəhyanın fikrincə, bu onları mühakimədən azad etmirdi.</p>
<p>Əksəriyyət İsanı qəbul etməsə də, bəziləri qəbul etdi. İsa Onu qəbul
  edənlərə üç şey vəd etdi:</p>
<p>1. İsa onlara <em>əbədi həyatı</em> vəd etdi. O, söz verdi ki, əgər
  onlar Onu Müəllim və Rəbb kimi qəbul etsələr, Onun sürüsünün üzvləri
  olsalar, onda mənasız həyat yox olacaq və onlar həyatın bütün
  gözəlliklərini və əzəmətini Allahda görəcəklər.</p>
<p>2. İsa onlara <em>sonu olmayan həyat</em> vəd etdi. Ölüm onların
  həyatının sonu deyil, başlanğıcı olacaq. Onlar sonsuz həyatın izzətini
  dadacaqlar.</p>
<p>3. İsa onlara <em>təhlükəsiz həyat</em> vəd etdi. «Onları heç kim
  Atanın əlindən qapa bilməz». Bu o demək deyil ki, onların kədəri,
  əzab-əziyyəti olmayacaq və onlar ölümü dadmayacaq. Lakin bu o deməkdir
  ki, onlar ən çətin zamanda, ən çətin anda üzərində daim Allahın qüdrətli
  əlini hiss edəcəklər. Hətta məhvə doğru gedən dünyada belə, onlar
  Allahda rahatlıq tapacaqlar.</p>
<p><strong>29-30</strong></p>
<h2 id="ən-böyük-güvən-və-ən-böyük-açiqlama-yəhya-1029-30">ƏN BÖYÜK
  GÜVƏN VƏ ƏN BÖYÜK AÇIQLAMA (Yəhya 10:29-30)</h2>
<p>Bu hissədə İsanın həm ən böyük güvənini, həm də ən böyük açıqlamasını
  görürük. O, indicə Öz qoyunları və sürüləri haqqında dedi ki, heç kim
  Onun qoyunlarını qapa bilməyəcək və O, qoyunlarını əbədi təhlükəsizlikdə
  qoruyan Çobandır.</p>
<p>Əgər İsa sözünü burada bitirsəydi, elə təəssürat yaranardı ki, O Öz
  sürüsünü qorumaq qabiliyyətinə güvənir. Amma biz burada Onun güvəninin
  əsasını görürük. Əslində, quzuları Ona Ata verib, İsa da, quzular da
  Atanın əlindədir və təhlükəsizlikdədir. İsa Özünə ona görə güvənirdi ki,
  Ataya son dərəcə arxayın idi. O Özünə yox, Ataya güvənirdi. O Öz
  qüdrətinə deyil, Allahın qüdrətinə arxalanırdı. Bütün qüdrəti Özünə aid
  etdiyinə görə deyil, Allaha aid etdiyinə görə sonda qələbə çalacağına
  qəti əmin idi. İsanın Allaha olan təvəkkülü sonda hər şeyi Allaha
  qaytarırdı. İndi isə biz ən böyük açıqlamaya gəlib çatdıq: «Mən və Ata
  birik». Bu nə deməkdir? Bu bizim üçün mütləq bir sirdir? Yoxsa biz
  imanın simvollarını tərtib edənlərin mübahisə etdikləri anlayışların
  dolaşıqlığından bir şey başa düşə bilərik? Bu heyrətamiz ifadənin
  mənasını cüzi də olsa dərk etmək üçün ilahiyyatçı və ya filosof olmaq
  lazımdır?</p>
<p>Əgər izahat üçün Müqəddəs Kitabın özünə müraciət etsək, görərik ki,
  əslində bu, çox sadədir və ən adi insan belə bu kəlamın mənasını başa
  düşə bilər. Gəlin İsanın iztirab çəkməzdən əvvəl davamçıları üçün etdiyi
  duaya baxaq. Orada biz belə bir ifadəyə rast gəlirik: «Ey Müqəddəs Ata,
  onları Mənə verdiyin adınla qoru ki, Bizim kimi bir olsunlar» (<em>Yəhya
    17:11</em>).</p>
<p>İsa məsihçilərin birliyini Onunla Ata Allah arasındakı birlik kimi
  qəbul edirdi. Sonra O, belə davam edir: «Yalnız onlar üçün deyil,
  onların sözü ilə Mənə iman edənlər üçün də xahiş edirəm ki, hamısı bir
  olsun. Ey Ata, Sən Məndə, Mən də Səndə olduğum kimi onlar da Bizdə olsun
  ki, dünya Sənin Məni göndərdiyinə inansın. Mənə verdiyin izzəti Mən də
  onlara verdim ki, Biz bir olduğumuz kimi onlar da bir olsun» (<em>Yəhya
    17:20-22</em>). İsa o qədər sadə və aydın şəkildə deyir ki, burada səhv
  anlamaq mümkün deyil: məsihçi həyatının məqsədi, Onun Öz Səmavi Atası
  ilə bir olduğu kimi, məsihçilərin də öz aralarında bir olmasıdır.</p>
<blockquote>
  <p>Məsihə iman edənlər arasında necə birlik hökm sürməlidir? Bunun sirri
    — sevgidir. «Sizə yeni bir əmr verirəm: bir-birinizi sevin, Mən sizi
    sevdiyim kimi siz də bir-birinizi sevin» (<em>Yəhya 13:34</em>). İsa Ata
    ilə bir olub Onu sevdiyi kimi, Məsihə iman edənlər də birdirlər, çünki
    onlar da bir-birilərini sevirlər. Ancaq gəlin daha da irəli gedək.
    Sevgini büruzə verən yeganə şey nədir? Gəlin yenidən Məsihin sözlərinə
    baxaq. «Əgər əmrlərimə riayət etsəniz, Mənim məhəbbətimdə qalacaqsınız,
    necə ki Mən Atamın əmrlərinə riayət edərək Onun məhəbbətində qalıram
    (<em>Yəhya 15:10</em>). «Kim Məni sevsə, sözümə riayət edər, Atam da onu
    sevər və Biz onun yanına gəlib onunla məskən salarıq. Məni sevməyənsə
    sözlərimə riayət etməz. Eşitdiyiniz söz Mənim deyil, Məni göndərən
    Atanın sözüdür» (<em>Yəhya 14:23-24</em>). «Kim əmrlərimə bağlı qalıb
    onlara riayət edirsə, Məni sevən odur. Məni sevəni Atam sevəcək. Mən də
    onu sevib Özümü ona zahir edəcəyəm (<em>Yəhya 14:21</em>).</p>
</blockquote>
<p>Məsələnin mahiyyəti də elə bundadır. Birliyin bağı məhəbbətdir,
  məhəbbətin sübutu isə itaətdir. Məsihçilər aralarında məhəbbət bağı
  olanda və Məsihin sözlərinə itaət edəndə bir olurlar. İsa Allahla
  birdir, çünki heç kimin etmədiyi kimi Ataya itaət edir və Onu sevirdi.
  Onun Allahla birliyi kamil itaətə aparan kamil məhəbbətdir. İsa «Mən və
  Ata birik» deyəndə, fəlsəfə, metafizika və abstrakt dünyanı deyil, şəxsi
  münasibətləri nəzərdə tuturdu. Heç kim «Bir olmaq» ifadəsinin
  mahiyyətinin nə demək olduğunu tam başa düşə bilməz. Amma qəlblərin
  birliyinin nə olduğunu hamı anlayır. İsanın Allahla birliyi iki faktın
  nəticəsi idi: mükəmməl məhəbbət və mükəmməl itaət. O, Allahı sevdiyi və
  Ona itaət etdiyi üçün Onunla bir idi və bu dünyaya da bizi Özünə
  bənzətmək üçün gəldi.</p>
<p><strong>31-39</strong></p>
<h2 id="ciddi-yoxlama-yəhya-1031-39">CİDDİ YOXLAMA (Yəhya 10:31-39)</h2>
<blockquote>
  <p>İsanın Onun və Atanın bir olması barədə sözləri yəhudilərə görə küfr
    idi. Onlar üçün bu, insanın yalnız Allahın ola biləcəyi yerə müdaxiləsi
    sayılırdı. Yəhudi qanunlarına görə, küfrün cəzası daşqalaq edilmək idi.
    «Rəbbin adına küfr edən hər kəs öldürülməlidir. Bütün icma onu daşqalaq
    etsin; istər yadelli, istər yerli olsun, Allahın adına küfr etdiyinə
    görə öldürülməlidir» (<em>Levililər 24:16</em>). Buna görə də onlar
    İsanı daşqalaq etməyə hazırlaşırdılar. Yunan dilində bu hissədə deyilir
    ki, onlar gedib İsaya atmaq üçün daş yığdılar. İsa onların
    düşmənçiliyinə məntiqli dəlillərlə cavab verdi.</p>
</blockquote>
<p>1. İsa onlara dedi ki, bütün vaxtını yaxşılıq etməyə sərf edib:
  xəstələrə şəfa verib, acları yedizdirib, qəmli olanlara təsəlli verib və
  s., yəni o qədər gözəl işlər görüb ki, bütün bunlar yalnız Allahdan ola
  bilərdi. Bu işlərdən hansına görə Onu daşqalaq etmək istəyirlər? Onlar
  da cavab verdilər ki, Onu yaxşı işlərinə görə deyil, insan olduğu halda
  Özünü Allah sayaraq küfr etdiyinə görə daşqalaq etmək istəyirlər.</p>
<p>2. İsa Özünü Allahın Oğlu adlandırdı və bu iddiaya görə yəhudilər Onu
  daşqalaq etməyə hazır idilər. İsa buna da iki arqumentlə cavab verdi.
  Birinci arqument sırf yəhudi baxışlarına aid idi. Bizim üçün bunu başa
  düşmək çətindir. İsa onlara <em>Zəbur 82:6</em>-nı xatırlatdı. Bu məzmur
  ədalətsiz hakimlərə ünvanlanıb ki, onlar öz ədalətsiz üsullarından əl
  çəkib, yoxsulları və günahsızları vicdanla müdafiə etməyə başlasınlar.
  Hakimlərə edilən bu müraciət məhz bu sözlərlə bitir: «Siz allahlarsınız,
  hər biriniz Haqq-Taala övladlarısınız». Hakim insanlara tanrı olsun deyə
  Allah tərəfindən təyin edilir. Bu fikir Çıxış kitabının bir neçə yerində
  çox aydın şəkildə ifadə edilir. <em>Çıxış 21:1-6</em> yəhudi olan qulun
  yeddinci ildə necə azad oluna biləcəyindən bəhs edir: «...onda qoy qulun
  ağası onu məbədə Allahın hüzuruna (yəni hakimin hüzuruna) gətirsin».
  Yəhudi dilində bu söz hakim kimi deyil, <em>elohim</em>, yəni tanrı kimi
  səslənir. Eyni ifadə <em>Çıxış 22:9-28</em>-də də istifadə olunur.
  Deməli, hətta Müqəddəs Yazılar da Allah tərəfindən xüsusi xidmətə təyin
  olunanları tanrı kimi təqdim edir. Buna görə də İsa belə deyir: «Əgər
  Müqəddəs Yazı insanlar haqqında belə deyirsə, mən niyə Özüm haqqında
  bunu deyə bilmərəm?»</p>
<p>İsa Özü haqqında iki məqamı vurğulayır:</p>
<p>a) O, xüsusi iş üçün Allah tərəfindən <em>təqdis olunub</em>.
  <em>Təqdis olunmaq</em> — <em>hagiacein</em>, <em>hagios</em> — yəni
  müqəddəs sözündən yaranıb. Bu söz bir insanı və ya hansısa əşyanı başqa
  insanlardan və ya əşyalardan xüsusi istifadə üçün ayrıldığı mənasını
  verir. Məsələn, Şənbə günü müqəddəsdir (<em>Çıxış 20:11</em>). Qurbangah
  müqəddəsdir (<em>Levililər 16:19</em>). Kahinlər (<em>təqdis
    olunub</em>) müqəddəsdirlər (<em>2Salnamələr 26:18</em>). Peyğəmbər
  təqdis olunub (<em>Yeremya 1:5</em>). İsa Allahın Onu təqdis etdiyini,
  müqəddəs etdiyini söyləyəndə, Allahın Ona xüsusi tapşırıq verdiyinə görə
  Onu başqa insanlardan ayırdığını nəzərdə tuturdu.
</p>
<p>b) İsa dedi ki, Allah Onu dünyaya göndərib. Burada istifadə edilən
  söz, elçi və ya ordunun göndərilməsini ifadə etmək üçün işlədilən sözlə
  eynidir. İsa Özünü dünyaya Gələn kimi deyil, dünyaya <em>göndərilmiş
    kimi</em> görürdü. Onun gəlişi Allahın istəyi idi və O, Allahın Ona
  verdiyi tapşırığı yerinə yetirmək üçün gəldi.</p>
<p>Buna görə də İsa deyir: «Qədim dövrlərdə Müqəddəs Yazı hakimləri
  tanrı adlandıra bilərdi. Çünki onlar Allah tərəfindən dünyaya həqiqət və
  ədalət gətirmək üçün təyin edilmişdilər. Mən də xüsusi tapşırıq üçün
  ayrıldım (təqdis olundum), dünyaya Allah tərəfindən göndərildim. Onda
  Özümü Allahın Oğlu adlandırmağıma necə müqavimət göstərə bilərsiniz? Axı
  Mən sadəcə olaraq, Müqəddəs Yazıların dediklərini edirəm». Bu bizim üçün
  asan olmayan, lakin yəhudi dinləyicisi üçün inandırıcı olan Müqəddəs
  Kitab arqumentlərindən biridir.</p>
<p>3. İsa Onun sözlərini sınamağı təklif edir və belə deyir: «Mən xahiş
  etmirəm ki, sözlərimi qəbul edəsiniz, amma əməllərimi inkar etməyin».
  İnsanlar sözə görə mübahisə edə bilərlər, amma əməllər mübahisədən
  üstündür. İsa kamil Müəllim olduğunu göstərdi, çünki O, iddialarını
  sözlərə deyil, əməllərə əsaslandırdı. O, yəhudiləri Onun dediklərinə
  deyil, Onun etdiklərinə əsasən mühakimə etməyə dəvət etdi. Bu Onun
  davamçılarının qarşılaşmağa hazır olmalı olduğu ən böyük sınaqdır.
  Təəssüf ki, çox az adam belə bir imtahanla üzləşməyə hazırdır. Xüsusilə
  belə bir imtahana çağırış etməyə çoxu hazır deyil.</p>
<p><strong>40-42</strong></p>
<h2 id="firtinadan-əvvəlki-sakitlik-yəhya-1040-42">FIRTINADAN ƏVVƏLKİ
  SAKİTLİK (Yəhya 10:40-42)</h2>
<p>İsanın yer üzündəki vaxtı bitmək üzrə idi, lakin O Öz saatını
  bilirdi. O, həyatını boş yerə itirmək üçün təhlükə ilə oynamırdı: O,
  sadəcə olaraq, son mübarizədən əvvəl rahatlıq və sakitlik istəyirdi. O,
  insanlarla görüşməzdən əvvəl həmişə Allahla görüşüb silahlanırdı. Bu
  səbəbdən O, İordan çayının o tayına keçdi. İsa heç kimdən qaçmırdı,
  əksinə, növbəti fəaliyyətə hazırlaşırdı.</p>
<p>İsanın getdiyi yerin xüsusi əhəmiyyəti var idi. O, Vəftizçi Yəhyanın
  vəftiz etdiyi və Özünün vəftiz olunduğu yerə getdi. Məhz orada O,
  Allahın səsini eşitdi və bu səs Onu əmin etdi ki, Onun qərarı düzgündür,
  O, doğru yoldadır. İnsan həyatında ən təsirli anları yaşadığı yerə
  vaxtaşırı qayıdır və bunun böyük mənası var. Yaqub peyğəmbərin işləri
  yolunda getməyəndə, o, Bet-Elə qayıtdı (<em>Yaradılış 35:1-5</em>). O,
  Allaha ehtiyac duyanda Onunla ilk görüşdüyü yerə gedirdi. İsa Çarmıxa
  getməzdən öncə xidmətinin başladığı yerə getdi. Allahla ilk
  qarşılaşdığımız yerə səyahət etmək qəlbimizə böyük fayda verər. Lakin
  İordan çayının uzaq sahilində belə, yəhudilər İsanın yanına gəldilər və
  orada Vəftizçi Yəhyanı xatırladılar. Onlar xatırladılar ki, Vəftizçi
  Yəhya peyğəmbər kimi danışır, lakin böyük möcüzələr göstərmirdi. Onlar
  Vəftizçi Yəhya ilə İsa arasındakı fərqi görürdülər. Vəftizçi Yəhya
  vəziyyətə diaqnoz qoymağı bacarırdı, İsa isə vəziyyəti dəyişmək gücünə
  malik idi. Oraya gələn yəhudilər Vəftizçi Yəhyanı peyğəmbər kimi
  görürdülər. Amma sonra gördülər ki, Vəftizçi Yəhyanın İsa haqqında
  söylədiyi hər şey həyata keçdi. Buna görə çoxu İsaya iman etdi. Çox vaxt
  elə olur ki, hansısa insan ümidlərini başqa bir müvəqqəti uğurlu və ya
  böyük bir insana bağlayır və çox keçmir ki, məyus olur. Ancaq İsa
  Vəftizçi Yəhyanın Onun haqqında söylədiklərindən qat-qat üstündür. İsa
  yeganə Şəxsdir ki, Ona ümid bağlayanları heç vaxt məyus etmir. Onda
  xəyallar həmişə gerçəkləşir.</p>
