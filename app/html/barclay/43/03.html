<h1>3-cü fəsil</h1>
<blockquote>
  <p><strong>1-6</strong></p>
</blockquote>
<h2 id="gecə-gələn-adam-yəhya-31-6">GECƏ GƏLƏN ADAM (Yəhya 3:1-6)</h2>
<blockquote>
  <p>Çox vaxt biz İsanı adi insanların əhatəsində görürük. Bu hissədə isə
    Onun Yerusəlim aristokratiyasının nümayəndələrindən biri ilə görüşdüyünü
    görürük. Bizə Nikodim haqqında bəzi şeylər məlumdur.</p>
  <p>1. Nikodim, çox güman, zəngin idi. İsa dəfn edilmək üçün Çarmıxdan
    endiriləndə, Nikodim Onun bədənini balzamlamaq üçün «yüz litraya qədər
    (təqribən 30 kq.) qarışıq mirra və əzvay gətirdi» (<em>Yəhya
      19:39</em>). Bunu ancaq varlı adam ala bilərdi.</p>
  <p>2. Nikodim farisey idi. Fariseylər bir çox cəhətdən ölkənin ən yaxşı
    insanları hesab edilirdi. Onların sayı heç vaxt altı mini keçmirdi.
    Onlar <em>haburah</em> və ya qardaşlıq adı ilə tanınırdılar. Onlar həmin
    qardaşlığa daxil olmaq üçün bütün həyatları boyu ilahiyyatçıların
    qanununun ən xırda təfərrüatlarına əməl edəcəklərinə dair üç şahidin
    qarşısında and verirdilər.</p>
  <p>Bu nə demək idi? Əhdi-Ətiqin ilk beş kitabı — Qanun yəhudilər üçün
    dünyada ən müqəddəs şey idi. Onlar bunun Allahın həqiqi sözü olduğuna
    inanırdılar. Ona bir söz əlavə etmək və ya ondan bir söz çıxarmaq
    ölümcül günah sayılırdı. Əgər Qanun Allahın kamil sözüdürsə, o zaman
    insanın Allaha məqbul həyat sürməsi üçün bilməli olduğu şeyləri aydın və
    dəqiq söyləməlidir. Əgər orada hansısa təfərrüat çatışmırdısa, onların
    fikrincə, deyilənlərdən nəticə çıxarmaq olardı. Qanun hər bir insanın
    özü üçün öyrənməli olduğu hərtərəfli, nəcib və geniş şəkildə tərtib
    edilmiş bir prinsip idi. Lakin sonrakı dövrlərdə bu, yəhudilər üçün
    artıq kifayət etmirdi. Onlar deyirdilər: «Qanun mükəmməldir. Orada
    Allaha məqbul həyat tərzi sürmək üçün lazım olan hər şey var. Ona görə
    də Qanunda hər bir insan üçün həyatın istənilən vəziyyətini tənzimləyən
    qaydalar olmalıdır». Onlar Qanunun bu böyük prinsiplərindən həyatda
    istənilən vəziyyəti tənzimləyən saysız-hesabsız qaydaları işləyib
    hazırlamağa başladılar. Başqa sözlə desək, böyük ümumi prinsiplər
    Qanununu nizam-intizam və qaydalar toplusuna çevirdilər.</p>
  <p>Onların fəaliyyəti ən yaxşı Şənbə günü üçün olan müddəalarda görünür.
    Müqəddəs Kitabda sadəcə olaraq deyilir ki, yəhudilər Şənbə gününə riayət
    etməli və həmin gün nə özləri, nə qulları, nə də heyvanları heç bir iş
    görməməlidirlər. Sonrakı dövrlərdə fərqli fikirdə olan yəhudilər
    nəsildən-nəslə nəyin iş olduğunu, nəyin iş olmadığını, yəni Şənbə günü
    nəyin edilə, nəyin edilə bilməyəcəyini müəyyən etməyə çalışaraq çoxlu
    vaxt sərf etdilər. <em>Mişna</em> — yazılı, sistemə salınmış qanundur.
    Orada Şənbə ilə bağlı bölmə nə az, nə çox, iyirmi dörd fəsildən
    ibarətdir. <em>Talmud</em> — <em>Mişnanın</em> izahı və şərhidir.
    Yerusəlim <em>Talmudunda</em> Şənbə qanununun izahları və təfsirləri ilə
    bağlı bölmə altmış dörd yarım sütun, Babil <em>Talmudunda</em> isə yüz
    əlli altı böyük səhifədən ibarətdir. Deyilənə görə, ravvinlərdən biri
    <em>Mişnanın</em> bu iyirmi dörd fəslindən birini öyrənməyə iki il yarım
    vaxt sərf edib.
  </p>
  <p>Budur, qanunda əksini tapanlardan bir neçə nümunəyə baxaq: Şənbə günü
    düyün bağlamaq iş sayılırdı. Lakin indi düyünün nə olduğunu müəyyən
    etmək lazım idi. «İnsanın qanunu pozduğu düyünlər bunlardır: dəvəçinin
    düyünü və dənizçinin düyünü. İnsan düyün bağlamaqla qanunu pozurdusa,
    onda düyünü açmaqla da qanunu pozmuş olurdu». Bir əllə bağlanıb açılan
    düyünlər qanuna zidd sayılmırdı. Bundan əlavə, «qadın öz köynəyində və
    ya paltarında düyün vura, papağının lentini və kəmərini, ayaqqabısının
    və ya səndəlinin bağlarını, şərab və ya yağ tuluğunu bağlaya bilərdi».
    İndi isə bütün bunların praktikada necə tətbiq edildiyinə baxaq. Tutaq
    ki, insan Şənbə günü su çəkmək üçün vedrəni quyuya salmalıdır: o,
    vedrəyə düyün bağlaya bilməzdi, çünki Şənbə günü kəndirlə düyün bağlamaq
    qanuna zidd idi. Amma o, vedrəsini qadının kəmərinə bağlayıb, quyuya
    sala bilərdi. Bu kimi şeylər qanunşünaslar və fariseylər üçün ölüm-dirim
    məsələsi idi. Onlar üçün Allahın yolu bu idi. Onların fikrincə, bu,
    Allaha xidmət etmək və Onu razı salmaq demək idi. Yaxud da Şənbə günü
    yol getməklə bağlı nümunəyə baxaq. <em>Çıxış 16:29-da</em> deyilir: «Qoy
    hər kəs öz evində qalsın və yeddinci gün heç yerə çıxmasın». Buna görə
    Şənbə günü yol getmək 900-1000 metr məsafə ilə məhdudlaşırdı. Amma
    küçənin sonunadək kəndir çəkilirdisə, bütün küçə ev sayılırdı. Beləcə
    adam küçənin o biri başınadək daha 900-1000 metr gedə bilərdi. Ya da
    əgər insan cümə axşamı müəyyən bir yerdə kifayət qədər yemək qoyurdusa,
    həmin yer onun evinə çevrilirdi. O, həmin yerdən 1000 metr məsafəni qət
    edə bilərdi. Belə qaydalar, normalar və qeyd-şərtlər yüzlərlə və
    minlərlə idi.</p>
  <p>Yük daşımaqla bağlı qayda isə belə idi. Yeremya peyğəmbərin kitabı
    <em>17:21-24</em>-də deyilir: «Öz canınızı qorumaq üçün Şənbə günü yük
    daşımayın». Buna görə də yükün və ağırlığın tərifini vermək lazım idi.
    Yük deyəndə «quru əncirə ekvivalent qida, bir stəkanda qarışdırmaq üçün
    kifayət edən şərab, bir qurtum süd, yaranın üzərinə çəkməyə bəs edən
    bal, bədənin kiçik bir sahəsinə sürtməyə çatacaq qədər yağ; göz məlhəmi
    hazırlamağa bəs edəcək qədər su» və sair və ilaxır. Sonra müəyyən etmək
    lazım idi ki, qadın Şənbə günü saçına sancaq, kişi isə taxtadan protez
    ayaq və protez diş taxa bilərdi, ya yox. Yoxsa bu da yük daşımağa
    bərabər idi? Stul və ya heç olmasa uşağı qucağa almaq olardımı? Və sair
    və ilaxır.
  </p>
  <p>Bu kimi normaları işləyib hazırlayan <em>qanunşünaslar</em> idi.
    <em>Fariseylər</em> isə həyatlarını onlara riayət etməyə həsr edirdilər.
    Necə olursa-olsun, bir şey aydın idi ki, əgər insan saysız-hesabsız olan
    bütün qaydalara riayət etmək istəyirdisə, hər şeyi çox ciddi qəbul
    etməli idi. Fariseylər də məhz belə edirdilər. <em>Farisey</em> sözünün
    mənası <em>ayrılmış</em> deməkdir. Fariseylər qanunşünasların yazdığı
    qanunun hər birinə riayət etmək üçün özlərini adi həyatdan ayıran
    insanlar idi.
  </p>
  <p>Nikodim farisey idi. Buna görə xeyirxahlığa bu nöqteyi-nəzərdən baxan
    və bununla da Allahı razı saldığına inanaraq, həyatını qanuna bu qədər
    ciddi riayət etməyə həsr etmiş bir adamın, ümumiyyətlə, İsa ilə danışmaq
    istəməsi təəccüblüdür.</p>
  <p>3. Nikodim yəhudi başçılarından biri idi; yunanca orijinalda onlara
    <em>arxon</em> deyilirdi. Başqa sözlə, o, Ali Şuranın üzvü idi. Ali Şura
    yetmiş nəfər üzvü olan yəhudilərin ali məhkəməsi idi. Roma hakimiyyəti
    dövründə Ali Şuranın səlahiyyətləri məhdud idi. Lakin o, bütün
    hüquqlarını itirməmişdi. Məsələn, Ali Şura din və harada yaşamasından
    asılı olmayaraq, istənilən yəhudi ilə bağlı məhkəmə məsələlərini həll
    edirdi. Digər işlərlə yanaşı, onun vəzifəsi yalançı peyğəmbərlikdə
    şübhəli bilinənləri izləmək və müvafiq tədbirlər görmək idi. Buna görə
    yenə də Nikodimin İsanın yanına gəlməsi təəccüblüdür.
  </p>
  <p>4. Nikodim, çox güman, Yerusəlimin zadəgan ailələrindən birinə mənsub
    idi. Məsələn, eramızdan əvvəl 63-cü ildə yəhudilər Roma ilə müharibə
    edərkən, yəhudi başçısı Aristobul Nikodim adlı birini öz elçisi kimi
    Roma sərkərdəsi Böyük Pompeyin yanına göndərmişdi. Üstündən uzun illər
    keçəndən sonra Yerusəlimin mühasirəsinin dəhşətli günlərində qarnizonun
    qalıqlarının təslim edilməsi üçün danışıqlar ya Nikodimin, ya da
    Nikomedin oğlu olan Qorion tərəfindən aparılmışdı. Ehtimal edilir ki,
    onların hər ikisi həmin Nikodimin nəslindən idi və o, Yerusəlimin ən
    zadəgan nəsillərindən biri sayılırdı. Belə olan halda, yəhudi
    zadəganının evsiz bir peyğəmbərin, Nazaretdən olan keçmiş dülgərin
    yanına gələrək ürəyini Ona açması ağlasığmaz görünürdü.</p>
  <p>Nikodim İsanın yanına gecə gəlmişdi. Bunun iki səbəbi ola bilər.</p>
</blockquote>
<ol type="1">
  <li>
    <p>Bu, ehtiyatlılıq əlaməti ola bilər. Ola bilsin, Nikodim gündüz
      İsanın yanına gələrək özünü açıq göstərmək istəməyib. Buna görə onu
      günahlandırmaq olmaz. Ümumiyyətlə, belə bir adamın İsanın yanına gəlməsi
      təəccüblü idi. Gecə gəlmək heç gəlməməkdən daha yaxşı idi. Lütfün
      möcüzəsi də məhz elə bundadır ki, Nikodim öz mövhumatlarının,
      tərbiyəsinin və həyata olan baxışlarının öhdəsindən gəlib, İsaya üz tuta
      bilmişdi.</p>
  </li>
</ol>
<p>2. Amma başqa səbəb də ola bilər. Ravvinlər deyirdilər ki, gecə
  insanın diqqətini heç nə yayındırmır, ona görə də gecə Qanunu öyrənmək
  üçün ən yaxşı vaxtdır. İsanın bütün günü izdihamın əhatəsində keçirdi.
  Ola bilsin, Nikodim İsanın yanına gecə ona görə gəlib ki, heç kimin
  onları narahat etməsini istəmirdi və o, İsa ilə tamamilə təklikdə vaxt
  keçirmək istəyirdi.</p>
<p>Görünür, Nikodim çaşmışdı. Onun hər şeyi var idi, amma həyatında nəsə
  çatışmırdı. Budur, o, gecənin qaranlığında işıq tapmaq üçün İsa ilə
  danışmağa gəlmişdi.</p>
<h2 id="gecə-gələn-adam-yəhya-31-6-ardı">GECƏ GƏLƏN ADAM (Yəhya 3:1-6
  (ardı))</h2>
<blockquote>
  <p>İsanın yanına gələn insanlarla söhbətləri təsvir edərkən, Yəhya
    burada aydın şəkildə görə biləcəyimiz nümunə təqdim edir. Adam nəsə
    soruşur (<em>3:2</em>), İsanın cavabını başa düşmək çətindir
    (<em>3:3</em>), adam cavabı düzgün başa düşmür (<em>3:4</em>), növbəti
    cavab sual verənə daha az aydın olur (<em>3:5</em>). Sonra müzakirə və
    izahat gəlir. Müjdəçi bu üsuldan ona görə istifadə edir ki, biz İsanın
    yanına suallarla gələn insanların həqiqətə necə çatmağa çalışdıqlarını
    görə bilək və biz də eyni şeyi edək.</p>
  <p>İsanın yanına gələndə Nikodim dedi ki, Onun göstərdiyi əlamətlər və
    möcüzələr hər kəsi heyrətə salır. İsa isə cavabında dedi ki, vacib olan
    möcüzələr və əlamətlər deyil, yenidən doğulma adlandırılan ruhani
    həyatda baş verən dəyişiklikdir.</p>
  <p>İsa <em>yenidən doğulmaq</em> haqqında danışanda, Nikodim Onu başa
    düşmədi. Bu anlaşılmazlıq onunla bağlıdır ki, Azərbaycan dilində olan
    Müqəddəs Kitabda <em>yenidən</em> kimi tərcümə edilən yunan sözü
    <em>apofen</em> üç fərqli məna daşıyır.
  </p>
  <p>1. O, <em>hərtərəfli, tamamilə, radikal</em> mənasını verə bilər.</p>
  <p>2. O, <em>yenə, ikinci dəfə</em> mənasında ola bilər.</p>
  <p>3. O, <em>yuxarıdan</em>, yəni <em>Allahdan</em> mənasını verə
    bilər.</p>
  <p>Azərbaycan dilində bunu bir sözlə çatdırmaq olmur, ancaq <em>yenidən
      doğulmaq</em> ifadəsi ilə məna tam çatdırılır. Yenidən doğulmaq o qədər
    dərindən dəyişmək deməkdir ki, bu, yeni doğuşa bərabər olmalıdır. Bu o
    deməkdir ki, qəlblə bağlı tam dirçəliş kimi səciyyələndirilə bilən
    dəyişiklik baş verib. Bu, insanın nailiyyətlərindən asılı deyil, çünki
    bütün bunlar Allahın lütfünə və qüdrətinə görədir.</p>
  <p>Yəhyanın Müjdəsindən həmin yeri oxuyanda belə bir təəssürat yaranır
    ki, Nikodim <em>apofen</em> sözünü yalnız ikinci mənada və həm də hərfi
    mənada başa düşür. O, «yaşa dolmuş bir adam necə yenidən doğula bilər?»
    deyə soruşur. Ancaq Nikodimin bu sualında sanki başqa bir şey səslənir:
    ürəyində böyük bir istək var idi. O, böyük həsrət çəkirmiş kimi sanki
    belə deyirdi: «Sən yenidən doğulmaqdan danışırsan, köklü və tam
    dəyişikliyə ehtiyacdan danışırsan. Mən bunun <em>zəruri</em> olduğunu
    bilirəm, amma mənim xidmətimdə bu, <em>mümkün deyil</em>. <em>Mənim</em>
    də ən çox istədiyim şey budur. Lakin Sən mənə — bu boyda adama deyirsən
    ki, anamın bətninə girib yenidən doğulum». Nikodim bu dəyişikliyin
    <em>zəruri olduğuna</em> şübhə etmir (o, bunun vacibliyini çox yaxşı
    başa düşürdü), onun mümkünlüyünə şübhə ilə yanaşır. Nikodim dəyişmək
    istəyən, lakin bunu edə bilməyən insanın daimi problemi ilə üzləşir.
  </p>
  <p><em>Yenidən doğulmaq</em> ifadəsinə bütün Əhdi-Cədid boyu rast
    gəlinir. Peter bizim <em>yenidən doğulmamızı</em> təmin edən Allahın
    böyük mərhəmətindən danışır <em>(1Peter 1:3);</em> çürüyən toxumdan
    deyil, çürüməzdən, Allahın canlı, davamlı olan Kəlamı vasitəsilə
    <em>yenidən doğulma haqqında</em> danışır <em>(1Peter 1:22-23).</em>
    Yaqub deyir ki, Allah həqiqət kəlamı ilə <em>doğulmağımıza</em> səbəb
    olub <em>(Yaqub 1:18).</em> Titə Məktubda <em>yenidən doğuzdurub
      təzələmədən</em> bəhs edilir <em>(Titə 3:5).</em> Bəzən buna ölüm də
    deyilir. O ölüm ki, ondan sonra yenidən doğulma və ya yenilənmə baş
    verir. Paul məsihçilər haqqında Məsihlə birlikdə ölən və sonra yeni
    həyat üçün dirilən adamlar kimi danışır <em>(Romalılara 6:1-11).</em> O,
    məsihçiliyi yeni qəbul edənlər haqqında <em>Məsihdə körpə olan
      insanlar</em> kimi danışır <em>(1Korinflilərə 3:1-2)</em>. «Deməli, kim
    Məsihdədirsə, yeni yaradılışdır, köhnə şeylər keçib-getdi, təzə şeylər
    gəldi<em>» (2Korinflilərə 5:17).</em> Məsih İsada yalnız <em>yeni
      yaradılış</em> əhəmiyyət kəsb edir <em>(Qalatiyalılara 6:15)</em>. Əsl
    salehlik və müqəddəsliklə Allaha bənzər yaradılmış yeni mənlik
    <em>yaranır (Efeslilərə 4:24)</em>. Məsihin yolunu öyrənməyə başlayan
    insan körpədir <em>(İbranilərə 5:12-14).</em> Əhdi-Cədiddə <em>yenidən
      doğulma, yenidən yaranma</em> fikrinə hər zaman rast gəlinir.
  </p>
  <p>Lakin bu fikir Əhdi-Cədid dövründə onu eşidən insanlar üçün heç də
    yeni bir şey deyildi. Yəhudilər yenidən doğulmanın nə olduğunu yaxşı
    bilirdilər. Başqa dindən olan bir şəxs yəhudiliyi qəbul edəndə — bu,
    dua, qurban və vəftizlə müşayiət olunurdu — ona <em>yenidən
      doğulmuş</em> kimi baxılırdı. Ravvinlər deyirdilər ki, yəhudiliyi qəbul
    edən bütpərəst yeni doğulmuş uşaq kimidir. Yeni doğulanın dəyişməsi o
    qədər radikal görünürdü ki, onun əvvəllər etdiyi günahlar birdəfəlik
    silinmiş hesab olunurdu. Çünki yəhudilərin nəzərində o, indi başqa bir
    insan idi. Nəzəri olaraq, hətta belə bir insanın anası və ya bacısı ilə
    evlənə biləcəyi iddia edilirdi, çünki o, tamamilə yeni bir insana
    çevrilirdi və bütün köhnə əlaqələr qırılmış və məhv edilmiş olurdu.
    Yenidən doğulmaq ideyası yəhudilərə yaxşı tanış idi.</p>
  <p>Bu ideya yunanlara da tanış idi, həm də çox yaxşı tanış idi. Həmin
    dövrlərdə Yunanıstanda ən çox yayılmış din misteriya-dini idi. Misteriya
    hansısa əzab çəkən və bu əzablardan ötrü ölüb-dirilən tanrının həyat
    hekayəsinə əsaslanırdı. Bu hekayə iztirab misteriyası kimi oynanılırdı.
    Dinə yeni qoşulan şəxs əvvəlcə uzun bir hazırlıq, təlimat, zahidlik və
    orucluq kursundan keçirdi. Bundan sonra dram möhtəşəm musiqi və
    heyrətamiz ayin, buxur və digər duyğulara təsir edən vasitələrlə
    səhnələşdirilirdi. Dram oynanarkən, dinə yeni qoşulan adam tanrı ilə bir
    olmalı, hətta bu tanrının iztirablarının bütün yolunu keçməli, onun
    qələbəsində və səmavi həyatına qovuşmaq üçün iştirak etməli idi. Bu
    mistik-dinlər insana hansısa tanrı ilə bir növ mistik birləşmə təklif
    edirdi. Həmin birliyə çatdıqdan sonra yeni qoşulanlar, bu misteriyanın
    dili ilə desək, yenidən doğulurdu. Hermes tanrısının misteriyasının
    əsasında «yenidən doğulmadan xilas ola bilməz» prinsipi dayanırdı. Dinə
    gəlmək prosesini keçən Roma yazıçısı Apuley deyirdi ki, o, «könüllü
    ölümdən keçib» və beləcə «ruhani doğuluşa» nail olub, o, sanki «yenidən
    doğulmuş kimi»dir. Mistik-din çox vaxt gecə yarısında, gün öləndə və
    yeni bir gün doğulanda qəbul edilirdi. Frigiyalılar dini yencə qəbul
    edən insanları, yeni doğulmuş körpə kimi südlə qidalandırırdılar.</p>
  <p>Buna görə də qədim dünya yenidən doğulma və yenilənmə haqqında hər
    şeyi bilirdi. Ona susamış və hər yerdə onu axtarırdı. Məsihçiliyin
    dünyaya dirilmə və yenidən doğulma xəbərini gətirdiyi vaxt bütün dünya
    onu gözləyirdi.</p>
  <p>Yaxşı, bu yenidən doğulma bizim üçün nə deməkdir? Əhdi-Cədiddə və
    xüsusilə dördüncü Müjdədə bir-biri ilə sıx əlaqəli dörd fikir var:
    yenidən doğulma ideyası; bir insanın yenidən doğulmadıqca daxil ola
    bilməyəcəyi Səmavi Padşahlıq ideyası; Allahın övladları ideyası və əbədi
    həyat ideyası. Yenidən doğulma ideyası təkcə dördüncü Müjdəyə xas olan
    bir şey deyil. Mattanın Müjdəsində biz eyni böyük həqiqətin daha sadə və
    daha aydın şəkildə ifadə edildiyini görürük: «...əgər siz yolunuzdan
    dönüb uşaqlar kimi olmasanız, Səmavi Padşahlığa əsla daxil ola
    bilməzsiniz» (<em>Matta 18:3</em>). Bu fikirlərin əsasında eyni fikir
    dayanır.</p>
</blockquote>
<h2 id="yenidən-doğulmuş-yəhya-31-6-ardı">YENİDƏN DOĞULMUŞ (Yəhya 3:1-6
  (ardı))</h2>
<blockquote>
  <p><em>Səmavi Padşahlıqdan</em> başlayaq. Bu nə deməkdir? Əldə edə
    biləcəyimiz ən yaxşı tərif «Ey göylərdə olan Atamız» duasıdır. Burada
    iki xahiş var:</p>
  <p>«Padşahlığın gəlsin,</p>
  <p>Göydə olduğu kimi Yerdə də Sənin iradən olsun».</p>
  <p>Yəhudilərdə eyni şeyi iki dəfə söyləmək adi hal idi, bununla belə,
    ikincisi birincini izah edir və mənasını gücləndirir. Məzmurların
    əksəriyyəti paralellik kimi tanınan fikirlərə misal ola bilər:</p>
  <p>«Ordular Rəbbi bizimlədir! Yaqubun Allahı qalamızdır!» <em>(Zəbur
      46:7).</em></p>
  <p>«Mən doğulandan bəri günahkaram, ana bətnindən belə, təqsirkaram»
    <em>(Zəbur 51:5).</em>
  </p>
  <p>«O məni yaşıl çəmənlərdə dincəldir, sakit axan sular kənarında
    gəzdirir» <em>(Zəbur 23:2).</em></p>
  <p>Gəlin bu prinsipi Rəbbin Duasında qeyd olunan iki yalvarışa tətbiq
    edək. İkinci yalvarış birincini izah edir və mənasını gücləndirir.
    Nəticədə belə bir tərif alırıq: <em>Səmavi Padşahlıq Allahın iradəsinin
      göydə olduğu kimi yerdə də mükəmməl şəkildə yerinə yetirildiyi bir
      cəmiyyətdir</em>. Buna görə də Allahın Padşahlığında olmaq elə bir həyat
    tərzi sürmək deməkdir ki, biz könüllü olaraq hər şeyi Allahın iradəsinə
    təslim etmişik, yəni Allahın iradəsini tamamilə və bütünlüklə qəbul
    etdiyimiz bir mərhələyə çatmışıq.</p>
  <p>İndi isə gəlin <em>Allahın övladı</em> ideyasına keçək. Allahın
    övladı olmaq böyük bir <em>imtiyazdır</em>. İman edənlərə Allahın
    övladları olmaq imkanı və ixtiyarı verilir <em>(Yəhya 1:12).</em>
    Uşaqlarla onların valideynləri arasındakı münasibətin əsas məqsədi
    <em>itaətdir.</em> «Kim əmrlərimə bağlı qalıb onlara <em>riayət
      edirsə</em>, Məni sevən odur» <em>(Yəhya 14:21).</em> Övlad
    münasibətlərinin məğzi — məhəbbət, məhəbbətin məğzi isə itaətdir. Bir
    insanın ürəyini ağrıdan, onu incidən bir iş görüb, onu, doğrudan da,
    sevdiyimizi deyə bilmərik. Övladlıq münasibətləri imtiyazdır, lakin
    onlar yalnız Allaha mütləq itaət etdiyimiz zaman təsirli olur.
    Beləliklə, Allahın övladı olmaq və Allahın Padşahlığında olmaq eyni
    şeydir. Allahın iradəsini tamamilə və könüllü olaraq qəbul etmiş
    insanlar həm Allahın övladı, həm də Allahın Padşahlığının
    vətəndaşıdır.
  </p>
  <p>İndi də <em>əbədi həyat</em> ideyasına nəzər salaq. Əbədi həyatdan
    danışmaqdansa, həyatın əbədiliyindən danışmaq daha yaxşıdır. Həyatın
    əbədiliyinin əsas ideyası təkcə sonsuz olması deyil. Sonsuza qədər davam
    edən həyat cənnət olduğu kimi, cəhənnəm də ola bilər. Həyatın
    əbədiliyinin arxasında müəyyən bir keyfiyyət ideyası dayanır. Bəs bu
    necə həyatdır? Əbədi <em>(aponios)</em> sözünün əsl mənasını ifadə edən
    yalnız Birini təyin etmək olar, o da Allahdır. Allah əbədi yaşayır.
    Əbədi həyat — Allahın həyatıdır. Əbədi həyata daxil olmaq — Allahın
    Özünün yaşadığı həyatı əldə etmək deməkdir. O, Allahın yaşadığı
    həyatdır, yəni Allahın həyatıdır. Bu, insani, keçici şeylərdən üstün
    olan, yalnız Allaha məxsus olan sevinc və dincliyə yüksəlmək deməkdir.
    İnsan Allahla bu dostluğa onu Allahla dostluğa qovuşduracaq sevgini,
    ehtiramını, sədaqətini, itaətini Ona göstərəndə nail ola bilər.</p>
  <p>Beləliklə, qarşımızda üç böyük bir-biri ilə əlaqəli konsepsiya var —
    Səmavi Padşahlığa daxil olmaq, Allahla övlad münasibəti və əbədi həyat.
    Bunların hamısı bilavasitə Allahın iradəsinə mükəmməl itaətdən asılıdır
    və onun nəticələridir. Onları da <em>yenidən doğulmaq</em> ideyası
    birləşdirir. Bütün bu üç anlayışı birləşdirən məhz odur. Tamamilə
    aydındır ki, indiki vəziyyətimizdə və öz gücümüzlə Allaha mükəmməl
    şəkildə itaət edə bilmirik. Yalnız Allahın lütfü bizə daxil olduqda,
    bizə sahib olduqda və bizi dəyişdirdikdə, biz Ona göstərməli olduğumuz
    ehtiram və sədaqəti verə bilərik. Biz İsa Məsih vasitəsilə yenidən
    doğulduq. O, ürəyimizə və həyatımıza sahib olanda bu dəyişiklik baş
    verir.</p>
  <p>Dəyişiklik baş verəndə isə biz <em>sudan və Ruhdan</em> doğuluruq.
    Burada iki fikir var. <em>Su</em> təmizlənməyin simvoludur. İsa
    həyatımıza sahib olanda, biz Onu bütün qəlbimizlə sevəndə, keçmişin
    günahları bağışlanır və unudulur. <em>Ruh</em> — <em>qüdrətin</em>
    simvoludur. İsa həyatımıza sahib olanda təkcə günahlarımız bağışlanmır
    və unudulmur. Əgər hər şey bununla bitsəydi, biz eyni günahları davam
    etdirə bilərdik. Amma həyatımıza elə bir güc daxil olur ki, bizə heç
    vaxt təkbaşımıza ola bilməyəcəyimiz və heç vaxt təkbaşına edə
    bilməyəcəklərimizi etməyə imkan verir. Su və Ruh keçmişi silən və
    gələcəyə qələbə bəxş edən Məsihin təmizləyici və qüvvətləndirici gücünü
    simvollaşdırır.</p>
  <p>Nəhayət, bu hissədə böyük bir qanun əks olunub. Bəşərdən doğulan
    bəşərdir, Ruhdan doğulan ruhdur. İnsan özlüyündə bədəndir və onun gücü
    bədənin edə biləcəyi ilə məhdudlaşır. O özlüyündə yalnız uğursuzluq və
    boşluq hiss edə bilər: bu bizə çox yaxşı tanışdır — bu, bəşəriyyətin
    təcrübəsindən məlum olan faktdır. Ruhun Özü isə insan gücündən və
    həyatından yüksək olan güc və həyatdır. Ruh bizi bürüyəndə, insan
    təbiətinin uğursuz həyatı Allahın qalib həyatına çevrilir.</p>
  <p>Yenidən doğulmaq — elə dəyişmək deməkdir ki, onu yalnız yenidən
    doğulma və yenidən yaradılışla müqayisə etmək olar. Dəyişiklik biz İsanı
    sevəndə və Onu ürəyimizə buraxanda baş verir. Onda biz keçmiş üçün
    bağışlanmış olur, gələcək üçün Ruhla silahlanır və Allahın iradəsini
    həqiqətən qəbul edə bilirik. Onda biz Səmavi Padşahlığın vətəndaşları və
    Allahın övladları oluruq. Onda biz Allahın həqiqi həyatı olan əbədi
    həyata daxil oluruq.</p>
  <p><strong>7-13</strong></p>
</blockquote>
<h2 id="bilmək-borcu-və-danişmaq-haqqi-yəhya-37-13">BİLMƏK BORCU VƏ
  DANIŞMAQ HAQQI (Yəhya 3:7-13)</h2>
<blockquote>
  <p>İki növ anlaşılmazlıq var. Biri həqiqəti anlamaq üçün lazım olan
    bilik və təcrübə səviyyəsinə çatmamış insanın başa düşülməməsidir. İnsan
    bu səviyyədə olanda biz çox səy göstərməli və ona hər şeyi izah
    etməliyik ki, ona təklif olunan biliyi mənimsəsin. Digəri də başa düşmək
    istəməyən insanın anlamamasıdır: görməmək və dərk edə bilməmək görmək
    istəməməyin nəticəsidir. İnsan qəbul etmək istəmədiyi həqiqətlərə qəsdən
    gözünü və ağlını bağlaya bilər.</p>
  <p>Nikodim də belə idi. Tanrıdan yenidən doğulmaq təlimi onun üçün
    qeyri-adi olmamalı idi. Məsələn, Yezekel peyğəmbər dəfələrlə insanda
    yaradılacaq yeni ürəkdən danışırdı. «Etdiyiniz günahların hamısını
    üstünüzdən götürün, özünüzdə yeni ürək və yeni ruh yaradın. Nə üçün
    öləsiniz, ey İsrail nəsli?» (<em>Yezekel 18:31</em>). «Mən sizə yeni
    ürək verəcək, daxilinizə yeni ruh qoyacağam» (<em>Yezekel 36:26</em>).
    Nikodim Müqəddəs Yazıları yaxşı bilirdi və İsanın indi danışdıqları
    barədə peyğəmbərlər dəfələrlə danışmışdılar. Yenidən doğulmaq istəməyən
    insan, yenidən doğulmağın nə olduğunu bilərəkdən dərk etməyəcək, onu
    dəyişə biləcək bir gücün təsirinə qəsdlə gözlərini, ağlını, ürəyini
    bağlayacaq. Nəticədə çoxumuzun problemi ondan ibarətdir ki, İsa Məsih
    bizi dəyişdirmək və bərpa etmək təklifini edəndə, biz çox vaxt deyirik:
    «Xeyr, təşəkkür edirəm: mən halımdan çox razıyam və heç bir dəyişikliyə
    ehtiyacım yoxdur».</p>
  <p>İsanın sözləri Nikodimi öz arqumentini dəyişməyə məcbur etdi. O dedi:
    «Sənin haqqında danışdığın bu yenidən doğulma, bəlkə də, mümkün ola
    bilər, amma bunun necə baş verəcəyi mənə aydın deyil». İsanın Nikodimin
    etirazına cavabı və bu cavabın mənası ondan asılıdır ki, Onun işlətdiyi
    <em>pneuma, ruh</em> sözünün ikinci mənası da var — <em>külək</em>;
    İbranicə <em>ruax</em> sözü də <em>ruh</em> və <em>külək</em> deməkdir.
    Beləliklə, İsa sanki Nikodimə dedi: «Sən küləyi (<em>pneuma</em>) eşidə,
    görə və hiss edə bilərsən, lakin <em>onun haradan gəldiyini və haraya
      əsdiyini bilmirsən</em>; sən küləyin niyə əsdiyini başa düşməyə
    bilərsən, lakin onun nə etdiyini görürsən; sən küləyin haradan gəldiyini
    bilməyə bilərsən, amma onun taxılı necə əydiyini və ağacları necə
    kökündən qopardığını görürsən. Küləklə əlaqədar olaraq çox şey başa
    düşürsən, çünki onun təsirini aydın görürsən. <em>Ruhla</em>
    <em>(pneuma)</em> da eynilə belədir. Sən Ruhun necə işlədiyini bilə
    bilməzsən, lakin bunun insanların həyatında təsirini görə bilərsən».
  </p>
  <p>İsa deyir: «Biz nəzəri məsələni müzakirə etmirik, biz öz gözlərimizlə
    gördüklərimizdən danışırıq. Biz Ruhun qüdrəti ilə yenilənmiş konkret
    insanları göstərə bilərik». Alkoqoldan əziyyət çəkən, sonra Məsihə üz
    tutan ingilis fəhlə haqqında belə bir hekayə var. Keçmiş içki yoldaşları
    ona istehza ilə «Demə ki möcüzələrə və bu kimi şeylərə inanırsan. Yoxsa
    İsanın suyu şəraba çevirdiyinə inanırsan?» deyirdilər. O isə belə cavab
    vermişdir: «İsanın İsraildə suyu şəraba çevirib-çevirmədiyini bilmirəm,
    bir onu bilirəm ki, O mənim evimdə pivəni mebelə çevirib!»</p>
  <p>Dünyada hər gün istifadə etdiyimiz çox şey var, lakin onların əslində
    necə işlədiyini bilmirik. Nisbətən az adam elektrikin, radionun,
    televiziyanın necə işlədiyini bilir, lakin biz onların varlığını inkar
    etmirik. Bir çox insan kapotun altında baş verənlərdən xəbərsiz halda
    avtomobil sürürlər. Lakin bu onların avtomobildən istifadə etməsinə və
    rahatlığından zövq almalarına mane olmur. Biz Ruhun necə işlədiyini başa
    düşməyə bilərik, lakin hamı Onun insanların həyatına təsirinin
    nəticəsini görür. Məsihçilik əleyhinə təkzibedilməz arqument — məsihçi
    həyat tərzidir. Pis insanları yaxşı insanlara çevirən dini heç kim inkar
    edə bilməz.</p>
  <p>İsa Nikodimə deyir: «Mən sənin vəziyyətini asanlaşdırmağa çalışdım:
    gündəlik həyatdan götürülmüş sadə insan bənzətmələrindən istifadə etdim,
    amma sən başa düşmədin. Sadə olanlar sənin üçün anlaşılan deyilsə, bəs
    onda dərin və mürəkkəb problemləri necə başa düşə bilərsən?» Burada
    hamımıza xəbərdarlıq var. Müzakirə qruplarında, sakit kabinetdə oturub
    kitab oxumaq, məsihçiliyin həqiqətlərini müzakirə etmək çətin deyil.
    Məsələ onların gücünü hiss etmək və həyata keçirməkdir. Ümumiyyətlə,
    insan məsihçiliyi təcrübə və dərk edilməli olan yol kimi deyil,
    mübahisəli bir problem kimi görməklə asanlıqla səhv edə bilər. Şübhəsiz
    ki, Məsihin həqiqətini ağılla dərk etmək vacibdir, lakin daha vacibi İsa
    Məsihin gücünü həyatda hiss etməkdir. İnsan müalicə kursu keçdikdə,
    əməliyyat olunduqda və ya dərman qəbul etməli olduqda sağalması üçün
    anatomiya, anestezik preparatların və ya dərmanların insan orqanizminə
    təsiri haqqında hərtərəfli biliyə ehtiyacı yoxdur. Yüz nəfərdən doxsan
    doqquzu necə sağaldığını bilmədən müalicə alır. Müəyyən mənada
    məsihçilik də belədir: onun mahiyyətində ağılın çata bilməyəcəyi bir
    sirr var, çünki bu sirr — satınalmadır.</p>
  <p>Dördüncü Müjdəni oxuyarkən İsanın sözlərinin harada bitdiyi və Müjdə
    müəllifinin sözlərinin harada başladığı həmişə aydın olmadığı üçün
    çətinliklər yaradır. Yəhya İsanın sözləri üzərində o qədər uzun müddət
    düşünüb ki, özü də hiss etmədən onlar haqqında öz düşüncələrini ifadə
    edir. Çox güman, bu fəslin son sözləri Yəhyaya məxsusdur. Sanki kimsə
    soruşur: «İsanın bunu deməyə nə haqqı var? Biz bunun doğru olduğunu necə
    bilək?» Müjdəçi buna sadə və hərtərəfli cavab verir: «İsa göydən yerə
    endi ki, bizə Allahın həqiqətini söyləsin. O, insanlar arasında yaşayıb,
    onlar üçün öldükdən sonra Öz izzətinə qayıtdı». Yəhya İsa haqqında deyir
    ki, O, Allahdan, yer üzünə birbaşa səma sirlərindən gəlib. Onun
    insanlara söylədiyi hər kəlmə, sözün əsl mənasında, Allahın həqiqətidir,
    çünki İsa Allahın təcəssüm olunan ağlıdır.</p>
  <p><strong>14-15</strong></p>
</blockquote>
<h2 id="yüksəlmiş-məsih-yəhya-314-15">YÜKSƏLMİŞ MƏSİH (Yəhya
  3:14-15)</h2>
<blockquote>
  <p>Yəhya Əhdi-Ətiq hekayəsinə, <em>Saylar 21:4-9</em>-dakı hekayəyə
    istinad edir: İsrail xalqı səhrada sərgərdan gəzərkən deyinir, səhrada
    ölmək üçün Misiri tərk etdiklərinə görə gileylənirdi. Yəhudiləri
    cəzalandırmaq üçün Allah onların üzərinə zəhəri dəhşətli dərəcədə
    ölümcül olan ilanlar göndərdi. Xalq tövbə edib rəhmət dilədi. Allah Musa
    peyğəmbərə misdən ilan düzəltməyi və onu düşərgənin ortasına qoymağı
    tapşırdı ki, kimisə ilan sancsa, bu mis ilana baxıb sağ qalsın. Bu
    hekayə yəhudilərdə böyük təəssürat yaratdı. Sonradan bu mis ilan büt
    halına gəldi və hətta xalq ona sitayiş etdiyi üçün Yezekel peyğəmbərin
    dövründə məhv edildi (<em>2Padşahlar 18:4</em>). Bundan əlavə, bu hadisə
    yəhudiləri həmişə çaşdırırdı, çünki onlara bütə sitayiş etmək və büt
    düzəltmək qadağan edilmişdi. Ravvinlər bunu belə izah edirdilər: «Həyat
    və şəfa verən ilan deyildi. Musa peyğəmbər ilanı qaldıranda xalq Musa
    peyğəmbərə bunu Öyrədənə inanırdı. Şəfanı verən Allah idi». Şəfa qüdrəti
    mis ilandan gəlmirdi: bu, yalnız yəhudilərin düşüncələrini Allaha
    yönəltmək üçün nəzərdə tutulmuş bir simvol idi. Onların düşüncələri Ona
    tərəf dönəndə onlar şəfa tapırdılar.</p>
  <p>Yəhya bu hekayədən bir növ İsanın məsəli kimi istifadə etdi. O deyir:
    «Həmin ilan yuxarı qaldırılanda, insanlar ona baxdı, düşüncələri Allaha
    yönəldi və inandıqları Allahın qüdrəti ilə sağaldılar. İsa da belə
    qaldırılmalıdır. İnsanlar düşüncələrini Ona tərəf yönəldəndə və Ona iman
    edəndə onlar da əbədi həyata malik olacaqlar».</p>
  <p>Burada son dərəcə maraqlı bir məqam var: yunanca <em>hupsoun</em>,
    yuxarı <em>qaldırmaq</em> feli İsaya münasibətdə iki mənada işlənir:
    <em>Çarmıxda qaldırılmaq</em> mənasında <em>(Yəhya 8:28; 12:32)</em> və
    Onun göyə qaldırıldığı vaxt izzət üçün yüksəliş mənasında
    <em>(Həvarilərin işləri 2:33; 5:31; Filipililərə 2:9).</em> İsa iki dəfə
    — Çarmıx və izzət üçün qaldırıldı. Bu yüksəlişlərin hər ikisi ayrılmaz
    şəkildə bir-biri ilə bağlıdır: biri digəri olmadan baş tuta bilməzdi.
    İsa üçün Çarmıx izzətə aparan yol idi. Əgər İsa Çarmıxdan imtina
    etsəydi, ondan yan qaçsaydı, izzət Ondan yan keçərdi. Bizim üçün də
    eynilə belədir: istəsək, sadə, asan bir yol seçə və hər bir məsihçinin
    daşımalı olduğu Çarmıxdan imtina edə bilərik. Lakin bu halda izzətdən
    məhrum olacağıq. Həyatın dəyişilməz qanunu bəyan edir: Çarmıx olmadan
    çələng olmaz.
  </p>
  <p>Bu hissədə iki ifadəyə xüsusi diqqət yetirməliyik. Qeyd etmək
    lazımdır ki, biz onların bütün mənasını açıqlaya bilmərik, çünki onlar
    bizim anlaya biləcəyimizdən daha çox məna daşıyır. Lakin heç olmasa bir
    hissəsini anlamağa çalışmalıyıq.</p>
</blockquote>
<ol type="1">
  <li>
    <p>Bu, <em>İsaya olan imandan</em> bəhs edən ifadədir. Onun ən azı
      üç mənası var.</p>
  </li>
</ol>
<ol type="a">
  <li>
    <p>Allahın, həqiqətən, İsanın dediyi kimi olduğuna bütün qəlbimizlə
      inanmaq, yəni Allahın bizi sevdiyinə, qayğımıza qaldığına, hər şeydən
      əvvəl bizi bağışlamaq istədiyinə inanmaq. Yəhudi üçün buna inanmaq asan
      deyildi. O, Allahın timsalında qanunların yükünü onun xalqının üzərinə
      qoyan və onları pozan insanları cəzalandıran Birini görürdü. O, Allahın
      timsalında Hakimi, adamları isə müttəhimlər kürsüsündə oturan
      cinayətkarlar kimi görürdü. O, Allahın timsalında qurbanlar və təqdimlər
      tələb Edəni görürdü. Onun hüzuruna daxil olmaq üçün insan müəyyən bir
      dəyər ödəməli idi. Allahı hökm çıxarmaq üçün fürsət axtaran Hakim,
      hansısa büdrəmə və ya qüsur axtaran nəzarətçi kimi yox, övladlarının evə
      qayıtmasını ən çox istəyən Ata kimi düşünmək yəhudi üçün çətin idi. Bunu
      insanlara çatdırmaqdan ötrü İsanın həyatı və ölümü lazım idi. Biz buna
      bütün qəlbimizlə inanana qədər məsihçi ola bilmərik.</p>
  </li>
  <li>
    <p>İsanın Allahın nə haqqında danışdığını bildiyinə dair sübut
      haradadır? Onun möhtəşəm Müjdəsinin doğru olduğuna zəmanət haradadır?
      Biz inanmalıyıq ki, İsa Allahın Oğludur, Onda Allahın dərrakəsi var. O,
      Allahdan gəlib, Onunla birdir və ona görə də Onun haqqında tam həqiqəti
      bizə deyə bilər.</p>
  </li>
  <li>
    <p>Biz Allahın sevən Ata olduğuna inanırıq, çünki İsanın Allahın
      Oğlu olduğuna inanırıq. Buna görə də Onun Allah haqqında dediyi hər şey
      həqiqətdir. Beləcə biz İsanın söylədiklərinin həqiqət olduğuna
      inanmalıyıq. O, nə deyirsə, biz onu da etməliyik, əmr etdiyi vaxt Ona
      itaət etməliyik. O bizə qeyd-şərtsiz olaraq Allahın mərhəmətinə
      güvənməyi əmr edəndə, biz bunu etməliyik; biz İsanın sözünə inanmalıyıq.
      Hər bir əməl Ona tam itaətlə edilməlidir.</p>
  </li>
</ol>
<blockquote>
  <p>Beləliklə, İsaya iman aşağıdakı üç elementi ehtiva edir: Allahın
    bizim sevimli Atamız olduğuna iman; İsanın Allahın Oğlu olduğuna və buna
    görə də bizə Allah və həyat haqqında həqiqəti söylədiyinə iman; Ona
    qeyri-şərtsiz itaət.</p>
  <p>2. Bu hissədə ikinci mühüm ifadə — <em>əbədi həyatdır</em>. Biz artıq
    gördük ki, əbədi həyat Allahın Özünün həyatıdır. Ancaq gəlin özümüzə
    belə bir sualı verək: əgər biz əbədi həyat əldə etmişiksə, onda nəyə
    malikik? Əgər biz əbədi həyata qovuşmuşuqsa, bu nəyə bənzəyir? Biz əbədi
    həyatı əldə edəndə əmin-amanlıq və rahatlıq əldə edirik.</p>
  <p>a) Əbədi həyat bizə Allahla barışıq bəxş edir. Biz tiran-padşahın
    önündə alçalmağı və ya sərt hakimdən gizlənməyi dayandırırıq. Biz öz
    evimizdə Atamızla birlikdəyik.</p>
  <p>b) Əbədi həyat bizə insanlarla barışıq verir. Bir halda ki
    bağışlanmışıq, biz də bağışlamalıyıq. Əbədi həyat bizə insanları Allahın
    onları gördüyü kimi görmək imkanı verir. Bu bizi yuxarıdan yenidən
    doğulan bütün insanlarla birlikdə sevgi ilə birləşmiş böyük bir ailəyə
    çevirir.</p>
  <p>c) Əbədi həyat bizə həyatla barışıq verir. Əgər Allah Atadırsa, O,
    elə edir ki, hər şey yaxşı olsun. Alman yazıçısı və sənətşünası Lessinq
    deyirdi ki, əgər onun sfinksə sual vermək imkanı olsaydı, onda belə bir
    sual verərdi: «Bu dünya xeyirxahdırmı?» Biz Allahın Atamız olduğuna
    inanırıqsa, onda əmin ola bilərik ki, Ata Allahın əli heç vaxt övladına
    lazımsız ağrı verməz və ya səbəbsiz göz yaşları tökməsinə imkan verməz.
    Bəlkə də həyatı yaxşı başa düşməyəcəyik, amma daha ondan
    küsməyəcəyik.</p>
  <p>d) Əbədi həyat bizə özümüzlə barışıq verir. İnsan ən çox özündən
    qorxur: o, şirnikdirici şeylərin təsir gücünü, öz vəzifəsini və həyatın
    tələblərini bilir. Həm də bilir ki, bütün bunlarla o, Allahın hüzuruna
    çıxmalıdır. Amma indi o özü təkbaşına yaşamır, Məsih onda yaşayır. Bu
    yeni gücə əsaslanaraq onun həyatına sülh və əmin-amanlıq gəlib.</p>
  <p>e) O, əmin olur ki, ən gözəl dünyəvi rahatlıq gələcək mükəmməl
    rahatlığın yalnız kölgəsidir. Bu ona ümid və hədəflədiyi məqsədi verir.
    Bu ona indi şərəfli və ecazkar həyat və eyni zamanda ən yaxşısının hələ
    qarşıda olduğu həyatın ümidini verir.</p>
  <p><strong>16</strong></p>
</blockquote>
<h2 id="allahin-sevgisi-yəhya-316">ALLAHIN SEVGİSİ (Yəhya 3:16)</h2>
<blockquote>
  <p>Hər bir insanın sevimli ayəsi var. <em>Yəhya 3:16</em> isə «hamının
    və hər kəsin ayəsi» adlanır. Bu ayədə hər bir ürək üçün Müjdənin
    mahiyyəti açıqlanır. Bu ayədən biz bəzi böyük həqiqətləri öyrənirik.</p>
  <p>1. Ayə bizə öyrədir ki, xilasın təşəbbüsü Allahdan gəlir. Bəziləri
    xilası elə təqdim edirlər ki, sanki Allahı razı salmaq, insanları
    bağışlasın deyə Onu yola gətirmək lazım idi. Bəzi insanlar elə danışır
    ki, sanki üstümüzdə bir tərəfdən sərt, qəzəbli və bağışlamaz Allah,
    digər tərəfdən isə mülayim, sevən və bağışlayan Məsih var. Bəzən
    insanlar müjdəni elə təqdim edirlər ki, sanki İsa Allahın insanlara
    münasibətini dəyişməsi üçün möhtəşəm bir şey edib, Onun mühakiməsini
    bağışlanmaya çevirib. Lakin bu ayədən aydın olur ki, hər şeyin
    təşəbbüskarı Allah Özüdür: Oğlunu yer üzünə göndərən Allah idi və bunu
    insanları sevdiyi etmişdir. Hər şeyin arxasında Allahın böyük sevgisi
    dayanır.</p>
  <p>2. Bu ayə Allahda əsas şeyin sevgi olduğunu bildirir. Allahın
    diqqətsiz, itaətsiz və üsyankar insanlara baxaraq: «Onları sındıracağam,
    günahlarından dönməyənədək onları cəzalandıracaq və tərbiyələndirəcəyəm»
    dediyini özlüyümüzdə təsəvvür etmək asandır. Allahın hökmranlıq
    hüququndan istifadə etdiyini və nəticədə kainatı Özünə təslim etmək üçün
    insanların sədaqətinə nail olduğunu təsəvvür etmək asandır. Amma bu
    hissədə bizi sarsıdan odur ki, Allah Öz mənafeyinə görə deyil, bizim
    mənafeyimizə uyğun hərəkət edir. Bu davranış Özünün güc və qüdrət
    istəyini təmin etmək, kainatı itaətə gətirmək üçün deyil, yalnız
    məhəbbət duyğusundan irəli gəlir. Allah insanı alçaldıcı köləliyə
    aparacaq şəkildə rəftar edən padşah deyil. O, itmiş övladı evə
    qayıtmayana qədər xoşbəxt ola bilməyən Atadır. O, insanları zorla itaətə
    gətirmir, əksinə, onlara görə əziyyət çəkir, onlara sevgi ilə
    yanaşır.</p>
  <p>3. Bu ayədə Allahın məhəbbətinin qüdrətindən və hüdudsuzluğundan bəhs
    edilir. Allah <em>bütün dünyanı</em> sevir: təkcə bəzi xalqları və ya
    yaxşı insanları, yaxud Onu sevənləri deyil, <em>dünyanı</em> sevir.
    Sevgiyə layiq olmayan, görkəmsiz, tənha, sevəcək kimsəsi olmayan və
    qayğılara qərq olan, Allahı sevən və heç vaxt Onun haqqında düşünməyən,
    Allahın məhəbbətində dincələn və onu nifrətlə rədd edənlərin hamısını
    Allahın sonsuz sevgisi əhatə edir. Avreli Avqustinin dediyi kimi, «Allah
    bizim hər birimizi elə sevir ki, sanki Onun bizdən başqa sevəcəyi bir
    kimsə yoxdur».</p>
  <p><strong>17-21</strong></p>
</blockquote>
<h2 id="sevgi-və-mühakimə-yəhya-317-21">SEVGİ VƏ MÜHAKİMƏ (Yəhya
  3:17-21)</h2>
<blockquote>
  <p>Qarşımızda dördüncü Müjdənin görünən paradokslarından biri — sevgi və
    mühakimə paradoksu durur. Bayaq Allah sevgisindən danışdıq və indi
    birdən-birə mühakimə, qınama, məhkumluq kimi şeylərlə qarşılaşırıq.
    Yəhya əvvəlki ayədə deyir ki, Allah dünyanı çox sevdiyi üçün Oğlunu
    göndərdi. Biz bir qədər sonra İsanın «Mühakimə etmək üçün bu dünyaya
    gəldim» <em>(Yəhya 9:39)</em> dediyi sözlərlə qarşılaşacağıq. Bu cür
    fərqli sözləri necə doğru hesab etmək olar?</p>
  <p>Əgər insanda sevgi göstərmək qabiliyyəti varsa, onun təzahürünə görə
    hökm də çıxarıla bilər. Əgər insanın insanlara sevinc və həzz bəxş etmək
    qabiliyyəti varsa, o zaman nəticəyə görə mühakimə olunacaq. Təsəvvür
    edək ki, biz ciddi musiqini sevirik və sevimli simfoniyamızı dinləyəndə
    Allaha daha çox yaxınlaşırıq. Tutaq ki, belə musiqi haqqında heç nə
    bilməyən bir dostumuz var və biz onu bu musiqi ilə tanış etmək və bizə
    həzz verən o görünməz gözəlliklə təmasda olmasını istəyirik. Bunda bizim
    yalnız bir məqsədimiz var — dostumuza böyük bir yeni təcrübə sevinci
    bəxş etmək. Biz onu simfonik konsertə aparırıq, lakin çox keçmədən onun
    dəhşətli dərəcədə darıxdığını və zala narahatlıqla baxdığını görürük.
    Dostumuz özü üçün hökm çıxarır — musiqi onun qəlbini qətiyyən
    təsirləndirmir. Ona xoşbəxtlik gətirməli olan təcrübə mühakimə
    gətirir.</p>
  <p>Biz insanı böyük bir şeylə tanış edəndə həmişə belə olur: onu hansısa
    şah əsərə baxmağa aparanda, oxuması üçün nadir kitab hədiyyə edəndə, ya
    da hansısa gözəl məkanı görmək üçün özümüzlə aparanda, onun reaksiyası
    özünümühakimə olacaq. Əgər o, bütün bunlarda gözəl və ya heyrətamiz bir
    şey tapmırsa, onda ruhunun ölü olduğunu biləcəyik. Bir dəfə incəsənət
    qalereyasının əməkdaşı ziyarətçini hədsiz dərəcədə qiymətli sənət
    əsərlərinin, tanınmış rəssamların əsərlərinin nümayiş olunduğu
    salonlarda gəzdirirdi.</p>
</blockquote>
<ul>
  <li>
    <p>Mən sizin köhnə şəkillərinizdə xüsusi nəsə tapmıram, — deyə qonaq
      dilləndi.</p>
  </li>
  <li>
    <p>Cənab, — deyə qalereya işçisi cavab verdi, — bu rəsmlər çoxdan
      qiymətləndirilməyə ehtiyac duymur, amma onları seyr edənlər
      qiymətləndirilməyə ehtiyac duyur.</p>
  </li>
</ul>
<p>Həmin ziyarətçi öz reaksiyası ilə ancaq acınacaqlı korluğunu
  göstərdi.</p>
<blockquote>
  <p>İsanı qəbul etmək də eynilə belədir. Əgər bir insanın qəlbi İsa ilə
    görüşəndə ​​heyrət və sevinclə dolursa, deməli, bu insan xilas yolundadır.
    Yox, əgər gözəl heç nə görmürsə, onda o öz reaksiyası ilə özünü mühakimə
    etmiş olur. Allah Öz məhəbbəti sayəsində İsanı dünyaya həmin insanı
    xilas etmək üçün göndərdi. O isə məhəbbət əvəzinə mühakimə qazandı.
    Xeyr, insanı mühakimə edən Allah deyil — Allah onu sevir, insan
    özü-özünü mühakimə edir.</p>
  <p>İsaya düşmən kəsilən insan qaranlığı işıqdan çox sevdi. Səmimi
    insanda həmişə şüuraltı bir hiss var ki, o, mühakimə olunmağa layiqdir.
    Özümüzü İsa ilə müqayisə etməklə biz özümüzü olduğumuz kimi görürük.
    Dahi, lakin eyni zamanda da pozğun afinalı, Sokratın dostu (Alkiviad)
    tez-tez belə deyirdi: «Sokrat, mən sənə nifrət edirəm, çünki səni hər
    dəfə görəndə özümün necə olduğumu görürəm».</p>
  <p>Yaramaz işlərlə məşğul olan insan üzərinə parlaq üzərinə nur
    saçılmasını istəməz, yaxşı iş görən isə nurdan qorxmaz.</p>
  <p>Günlərin bir günü Yunan filosofu Platonun yanına bir memar gəlib, ona
    küçədən baxanda heç bir otağın görünməyəcəyi bir ev tikməyi təklif edir.
    Platonun bu təklifə cavabı belə olur: «Əgər hər kəsin hər otağı görə
    biləcəyi bir ev tiksən, sənə ikiqat pul verəcəyəm». Yalnız bədxah və
    günahkar insan özünü görmək istəməz, başqalarının da onu görməsini
    istəməz. Belə bir insan mütləq İsa Məsihə nifrət edəcək, çünki Məsih ona
    həqiqətdə necə olduğunu göstərir. Onun da ən az istədiyi budur. Belə bir
    insan hər şeyi üzə çıxaran işığı deyil, hər şeyi gizlədən qaranlığı
    sevir.</p>
  <p>İnsanın Məsihə belə münasibəti onun qəlbini ifşa edir. Məsihə
    məhəbbətlə, hətta böyük həsrətlə baxan adamın ümidi var. Məsihdə
    cəlbedici heç nə görməyən adam isə özünü mühakimə etmiş olur. Onun üçün
    göndərilən Şəxs həm də onun üçün mühakiməyə çevrildi.</p>
  <p><strong>22-30</strong></p>
</blockquote>
<h2 id="paxilliği-olmayan-insan-yəhya-322-30">PAXILLIĞI OLMAYAN İNSAN
  (Yəhya 3:22-30)</h2>
<blockquote>
  <p>Biz artıq gördük ki, dördüncü Müjdənin müəllifinin məqsədi Vəftizçi
    Yəhyanın əslində tutduğu yeri göstərmək idi: o, bir elçi idi və bundan
    artığı deyildi. Vəftizçi Yəhyanı müəllim və rəbb adlandıranlar var idi.
    Müəllif göstərir ki, Vəftizçi Yəhya, həqiqətən də, yüksək yer tutur,
    lakin ən yüksək yer yalnız İsaya məxsusdur. Bundan əlavə, Vəftizçi Yəhya
    özü birinci yerin İsaya aid olduğunu bildirdi. Dördüncü Müjdənin
    müəllifi bu mülahizələrə əsaslanaraq qeyd edir ki, Vəftizçi Yəhyanın
    xidməti İsanın xidməti ilə qismən üst-üstə düşür. Sinoptik Müjdələr bu
    məsələyə fərqli baxır. <em>Markın Müjdəsi 1:14</em>-də deyilir ki, İsa
    Vəftizçi Yəhya zindana salındıqdan <em>sonra</em> xidmətə başladı. Bu
    faktın tarixi dəqiqliyi ilə bağlı müzakirələrə girməyə ehtiyac yoxdur.
    Görünür, Yəhyanın Müjdəsində İsanın üstünlüyünü daha yaxşı vurğulamaq
    üçün bu iki xidmət üst-üstə düşür.</p>
  <p>Bir şey aydındır: bu hissə Vəftizçi Yəhyanın heyrətamiz
    təvazökarlığını göstərir. İnsanların Vəftizçi Yəhyadan ayrılaraq İsanın
    yanına getdikləri aydın idi. Bu, Vəftizçi Yəhyanın şagirdlərini narahat
    edirdi. Onlar müəllimlərinin ikinci plana qoyulduğunu görmək
    istəmirdilər. Camaat yeni müəllimi dinləmək üçün toplaşanda,
    müəllimlərini tərk edilmiş görmək istəmirdilər.</p>
  <p>Onların şikayətlərini eşidən və rəğbətini görən Vəftizçi Yəhya
    incimiş və haqsız yerə unudulmuş kimi reaksiya vermədi. Bəzən dostun
    şəfqəti bizdə özümüzə qarşı yazıqlıq hissini doğura və haqsız münasibətə
    uğradığımızı hiss etdirə bilər. Lakin Vəftizçi Yəhya bütün bunlardan
    üstün idi. O, şagirdlərinə üç şey dedi.</p>
  <p>1. O, başqa heç nə gözləmirdi. Vəftizçi Yəhya onlara xatırlatdı ki,
    o, baş rolun ona məxsus olmadığını, yalnız carçı, sələf, müjdəçi kimi və
    ondan sonra Gələnin yolunu hazırlamaq üçün göndərildiyini artıq qeyd
    edib. Əgər insan daha çox tabeçiliyində olanların rolunu yerinə
    yetirməyə hazır olsaydı, həyat daha asan olardı. Ancaq çoxları özləri
    üçün yalnız böyük şeylər axtarırlar! Amma Vəftizçi Yəhya belə deyildi:
    o, yaxşı bilirdi ki, Allah ona ikinci olmaq rolunu verib. Bəzi şeylərin
    sadəcə bizim üçün nəzərdə tutulmadığını başa düşsək və Allahın bizim
    üçün təyin etdiyi işi ürəkdən qəbul edib yerinə yetirsək, onda bir çox
    narazılıq və xoşagəlməz hisslərdən qurtulmuş olarıq. <em>Allah üçün</em>
    kiçik bir iş görmək — əslində böyük işdir. İngilis şairi Elizabet
    Brauninqin dediyi kimi: «Allah üçün bütün xidmətlər bərabərdir». Allah
    üçün edilən istənilən xidmət — böyük işdir. </p>
  <p>2. Vəftizçi Yəhya onlara dedi ki, heç kim Allahın ona verdiyindən
    çoxunu üzərinə götürə bilməz: əgər İsa indi getdikcə daha çox davamçı
    qazanırsa, bu, heç də o demək deyil ki, O onları Vəftizçi Yəhyadan
    oğurlayır. Davamçıları Ona verən Allahdır. </p>
  <p>Amerikalı vaiz doktor Spens bir vaxtlar çox məşhur idi. Onun kilsəsi
    həmişə insanlarla dolu olardı. Lakin zaman keçdikcə insanlar get-gedə
    azalmağa başladılar. Günlərin bir günü üzbəüz olan kilsəyə gənc bir
    təbliğçi gəldi. O, daha çox adamları öz kilsəsinə cəlb edirdi. Bir dəfə
    axşam Spensinin kilsəsinə çox az adam gəlmişdi və o, «Bütün insanlar
    hara yoxa çıxıb?» deyə soruşdu. Xoşagəlməz bir sükut çökdü, sonda
    xidmətçilərdən biri dedi: «Yəqin ki, onlar yeni təbliğçini dinləmək üçün
    küçənin o başındakı kilsəyə gediblər». Spens bir anlıq susdu, sonra
    əlavə etdi: «Məncə, biz də onların ardınca getməliyik». Daha sonra
    kafedradan düşüb adamlarını yolun o biri tərəfinə apardı. Əgər biz dərk
    etsək ki, başqalarına uğur verən Allahdır və Onun qərarını, seçimini
    qəbul etməyə hazır olsaq, nə qədər qısqanclıqdan, bəladan, küskünlükdən
    qaçmış olarıq.</p>
  <p>3. Müjdəçi Yəhya yəhudilərin həyatından hər kəsin bilməli olduğu
    canlı bir mənzərədən istifadə etdi. Vəftizçi Yəhya İsanı bəylə, özünü
    isə bəyin dostu ilə müqayisə edir. Əhdi-Ətiqin ən böyük simvolik
    təsvirlərdən biri — İsrailin gəlin kimi, Tanrının isə bəy kimi təqdim
    edilməsidir. İsrail Allaha o qədər yaxın idi ki, onu yalnız nikah
    birliyi ilə müqayisə etmək olardı. İsrail yad allahların ardınca gedəndə
    isə bu, zina kimi qəbul edilirdi (<em>Çıxış 34:15; Qanunun təkrarı
      31:16; Zəbur 73:27; Yeşaya 54:5</em>). Əhdi-Cədidin müəllifləri bu
    təsviri götürüb Məsihin gəlini kimi İmanlı Cəmiyyətinə tətbiq etdilər
    (<em>2Korinflilərə 11:2; Efeslilərə 5:22-32</em>). İsa Allahdan gəldi,
    O, Allahın Oğludur. İmanlı Cəmiyyəti — Onun xilas etdiyi insanlar — Onun
    qanuni gəlini, O isə onun bəyidir. Vəftizçi Yəhya özünü bəyin dostu
    hesab edirdi. </p>
  <p>Yəhudilərin nikah mərasimində bəyin dostu — <em>şoşben</em> xüsusi
    yer tuturdu: o, bəylə gəlinin arasında bağlayıcı vasitə kimi çıxış
    edirdi. O, toyu təşkil edir, dəvətnamələr paylayır, toy mərasiminin
    gedişini idarə edirdi. O, bəylə gəlini məclisə gətirir və bundan əlavə,
    onun xüsusi tapşırığı var idi: gəlinin otağını qorumalı və bəydən başqa
    heç kimi ora buraxmamalı idi. O, qaranlıqda qapını ancaq bəyin səsini
    eşidəndə açırdı. Bəyin səsini tanıyandan sonra isə onu gəlinin otağına
    buraxırdı, özü isə sevinə-sevinə çıxıb gedirdi, çünki tapşırığını
    tamamlamışdı və sevgililər indi bir-birinə qovuşmuşdular. O, bəyə və
    gəlinin xoşbəxtliyinə həsəd aparmırdı: onların qovuşmasına kömək etməli
    olduğunu bilirdi və tapşırığını yerinə yetirəndən sonra səhnədəki yerini
    sevinclə tərk edirdi. </p>
  <p>Vəftizçi Yəhyanın vəzifəsi insanlara İsa ilə görüşməyə və Onu Bəy
    kimi qəbul etməyə kömək etmək idi. Bu tapşırığı yerinə yetirdikdən sonra
    kölgəyə çəkilməkdən məmnun olurdu. Paxıllıq etmədən o, sevinclə dedi ki,
    İsaya böyümək, ona isə kiçilmək gərəkdir. Biz də unutmamalıyıq ki, bizim
    vəzifəmiz insanları özümüzə deyil, İsa Məsihə cəlb etməkdir; insanları
    öz ardımızca deyil, Onun ardınca getməyə və bizə yox, Ona sadiq olmağa
    təşviq etməkdir. </p>
  <p><strong>31-36</strong></p>
</blockquote>
<h2 id="göylərdən-gələn-yəhya-331-36">GÖYLƏRDƏN GƏLƏN (Yəhya
  3:31-36)</h2>
<blockquote>
  <p>Yuxarıda gördüyümüz kimi, Dördüncü Müjdəni oxuyarkən, başqa
    məqamlarla yanaşı, personajların nitqinin harada bitdiyi və müjdəçi
    Yəhyanın şərhlərini harada əlavə etdiyi tam aydın olmadığı üçün çətinlik
    yaranır. Bu sətirlər Vəftizçi Yəhyanın sözləri ola bilər, lakin daha çox
    müjdəçi Yəhyanın şəhadətini və şərhini əks etdirir.</p>
  <p>Müjdəçi Yəhya İsanın aparıcı rolunu təsdiqləməklə başlayır. Əgər nəsə
    bilmək istəyiriksə, onda onu bilənin yanına getməliyik; əgər bir ailə
    haqqında nəsə bilmək istəyiriksə, ən yaxşısı onu həmin ailənin üzvündən
    öyrənməkdir. Əgər bizə hansısa şəhər haqqında məlumat lazımdırsa, ən
    yaxşı halda onu həmin şəhərin sakinindən ala bilərik.</p>
  <p>Buna görə, əgər biz Allah haqqında nəsə bilmək istəyiriksə, bunu
    yalnız Allahın Oğlundan öyrənə bilərik. Əgər cənnət və səmavi həyat
    haqqında nəsə bilmək istəyiriksə, bu barədə yalnız Göylərdən enən
    Şəxsdən öyrənə bilərik. Yəhya deyir ki, İsa Allah və səmavi həqiqətlər
    haqqında şəhadət edəndə, O, gördüklərindən və eşitdiklərindən bəhs edir
    — bu da ikinci mənbədən qaynaqlanmır. Bir sözlə, yalnız İsa Allah
    haqqında həqiqətləri söyləyə bilər. Həmin həqiqətlər Müjdəni təşkil
    edir. Yəhya İsanın gətirdiyi xəbəri bu qədər az adamın qəbul etməsindən
    təəssüflənir. Amma onu qəbul edən şəxs bununla Allah Kəlamının həqiqət
    olduğuna imanını təsdiqləyir. Qədim dövrdə insanlar hər hansı bir
    sənədi, məsələn, vəsiyyətnaməni, müqaviləni və ya razılaşmanı təsdiq
    etmək istəyəndə, ona öz möhürlərini vurardılar. Möhür onun məzmunla
    razılaşdığına, onu mötəbər və özü üçün məcburi hesab etdiyinə təsdiq
    idi. Buna görə də, İsanın müjdəsini qəbul edən şəxs öz imanı ilə təsdiq
    edir ki, Allahın dediyi hər şey həqiqətdir. Müjdəçi davam edir: «Biz
    İsanın dediklərinə inana bilərik, çünki Allah Öz Ruhunu Ona hədsiz
    verib». Yəhudilər deyirdilər ki, Allah peyğəmbərlərə Öz Ruhunu
    <em>müəyyən ölçüdə</em> verir, hədsizini isə Öz Seçilmişi üçün saxlayıb.
    Yəhudi dünyagörüşündə Allahın Ruhu iki funksiyanı yerinə yetirirdi:
    birincisi, Ruh insanlara Allahın həqiqətini açıqlayırdı. İkincisi,
    həqiqət onlara açılanda, Ruh bu həqiqəti ayırd etmək və dərk etmək
    qabiliyyəti verirdi. Beləliklə, Yəhya Allahın İsaya Öz Ruhunu hədsiz
    verdiyini dedikdə, bu, İsanın Allahın həqiqətini mükəmməl bildiyini və
    başa düşdüyünü bildirir. Başqa sözlə, İsanı dinləmək — Allahı dinləmək
    deməkdir.
  </p>
  <p>Sonda Yəhya insanları əbədi seçim qarşısında qoyur: ya həyat, ya da
    ölüm. Bu seçim tarix boyu İsrailin qarşısında olub. <em>Qanunun təkrarı
      kitabı 30:15-20</em>-də Musa peyğəmbərin sözləri sitat gətirilir: «Bax
    bu gün sizin qarşınızda həyatla xoşbəxtliyi, ölümlə bədbəxtliyi
    qoyuram... Qarşınızda həyatla ölümü, xeyir-dua ilə lənəti qoyduğum üçün
    bu gün göyü və yeri sizə şahid tuturam. Həyatı seçin ki, siz və
    övladlarınız yaşaya biləsiniz». Bu çağırışı Yeşua da təkrar etdi: «...bu
    gün kimə qulluq edəcəyinizi özünüz seçin» (<em>Yeşua 24:15</em>). Bir
    adamın dediyi kimi: «insan həyatı əsasən yol ayrıcında həll olunur».
    İnsanın həyatında ən vacib şey — onun İsa Məsihə olan münasibətidir:
    İsanı sevən və Onunla görüşmək istəyən hər kəs əbədi həyatı görəcək. Ona
    qarşı biganə və ya düşmənçilik edən isə ölüm dadacaq. Xeyr, insana
    qəzəbini tökən Allah deyil: insan özü Allahın qəzəbini üzərinə
    gətirir.</p>
</blockquote>
