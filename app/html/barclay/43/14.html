<h1>14-cü fəsil</h1>
<blockquote>
  <p><strong>1-3</strong></p>
</blockquote>
<h2 id="izzət-vədi-yəhya-141-3">İZZƏT VƏDİ (Yəhya 14:1-3)</h2>
<blockquote>
  <p>Tezliklə şagirdlərin həyatı köklü şəkildə dəyişəcəkdi. Onların
    dünyası alt-üst olacaqdı. Belə bir vaxtda yalnız Allahdan möhkəm
    yapışmaq qalırdı. Məzmurçu həyatında belə anları çox yaşamışdı, buna
    görə də yazırdı: «Rəbbin xeyirxahlığını dirilər arasında görəcəyəm, buna
    şübhəm yoxdur» (<em>Zəbur 27:13</em>). «Ey Xudavənd Rəbb, gözlərimi Sənə
    dikmişəm, məni təhlükədə qoyma, Sənə pənah gətirmişəm» (<em>Zəbur
      141:8</em>). Bəzən sübut edə bilmədiklərimizə inanmalı və başa düşə
    bilmədiklərimizi qəbul etməli oluruq. Əgər həyatımızın ən qaranlıq
    çağında onun mənalı olduğuna və mənasının sevgi olduğuna inanırıqsa,
    onda ən dözülməz şeylər belə, dözülən hala gələcək, zülmətdə işıq
    görünəcək.</p>
  <p>İsa Allaha iman etmək əmrinə daha birini əlavə edir: «Mənə də iman
    edin». Əgər məzmurçu Allahın xeyirxahlığına güvənə bilirdisə, onda biz
    bu xeyirxahlığa nə qədər etibar etməliyik. Çünki bizim üçün İsa Allahın
    Özündə olan hər şeyi bizə verməyə hazır olduğunun sübutudur. Necə ki,
    Paul romalılara yazırdı: «O Öz Oğlunu belə, əsirgəməyib Onu hamımızın
    uğrunda ölümə təslim etdisə, Onunla birgə bütün şeyləri də bizə lütf
    etməyəcəkmi?» (<em>Romalılara 8:32</em>) İnananda ki, Allah bizə İsa
    vasitəsilə zahir olur, onda asan olmasa da, belə gözəl məhəbbət
    qarşısında başa düşmədiyimiz şeyləri qəbul etmək mümkün olur və həyatın
    fırtınasında imanı qoruyub saxlamaq olur. Daha sonra İsa onlara dedi:
    «Atamın evində çoxlu məskən var». İsa Atasının evi dedikdə göyləri
    nəzərdə tutur. Bəs «göylərdə çoxlu məskənlər var» deyəndə nəyi nəzərdə
    tutur? Bu necə məskəndir? Burada <em>monai</em> sözü işlədilir və
    müxtəlif mənalarda izah olunur. Üç fərziyyə var.</p>
  <p>1. Yəhudilər inanırdılar ki, insanlar yer üzündə etdikləri
    xeyirxahlıq və sədaqətlərinə görə cənnətdə müxtəlif dərəcədə mükafat
    alacaqlar. «Xanokun sirləri» kitabında deyilir: «O dünyada insanlar üçün
    çoxlu məskənlər olacaq: yaxşılar üçün yaxşı, pislər üçün pis». Belə bir
    fikir səmanı insanların əməllərinə görə yerləşdirildiyi çoxlu otaqları
    olan nəhəng bir saray təsəvvürü yaradır.</p>
  <p>2. Yunan yazıçısı Pausnisə görə <em>monai</em> sözü yoldakı pillələr
    deməkdir. Bizim üçün Müqəddəs Yazıların bu hissəsi həm göylərə gedən
    yolda, həm də göyün özündə daimi inkişaf və tərəqqi demək olardı. Bəzi
    məsihçi mütəfəkkirləri, o cümlədən Origen də inanırdı ki, insan öləndən
    sonra ruhu yer üzündə mövcud olan cənnət adlı bir yerə gedir. Orada
    insanın ruhu hazırlıq mərhələləri keçir. Yararlı olduğu halda o, havaya
    qaldırılacaq və Səmavi Padşahlığa çatana qədər <em>monainin</em>
    müxtəlif mərhələlərini keçəcək. Yunanlar buna göyün qatları, məsihçilər
    isə göylər deyir. Qatları keçərkən insanın ruh guya «göylərdən keçən»
    İsanın ardınca gedir (<em>İbranilərə 4:14</em>). İreney torpağa düşəndə
    ​​yüz, bəziləri altmış, bəziləri isə cəmi otuz qat məhsul verən toxum
    haqqında şərh verir (<em>Matta 13:8</em>). Bəhrə müxtəlif olduğuna görə,
    mükafatlar da müxtəlifdir. Kimisi əbədiyyəti Allahın hüzurunda keçirməyə
    layiq olacaq, kimisi cənnət səviyyəsinə yüksələcək, kimisi isə «şəhər»in
    vətəndaşı olacaq. İsgəndəriyyəli Klement inanırdı ki, insanın sağlığında
    əldə etdiyi müqəddəslik nailiyyətlərinə mütənasib olaraq izzət
    dərəcələri, mükafatlar və mərhələlər vardır.</p>
  <p>Bunda insan ruhu üçün cəlbedici nəsə var. Göylərdə davam edən tərəqqi
    ideyasında da cəlbedici nəsə var. Sırf insani baxımdan danışsaq, bəzən
    bizə elə gəlir ki, əgər biz birbaşa göylərin izzətinə bürünsək və
    Allahın hüzuruna gətirilsək, o dəqiqə kor olarıq. Bizə elə gəlir ki,
    hətta göylərdə belə daha böyük izzətə layiq olana qədər biz təmizlənməli
    və təkmilləşməliyik.</p>
  <p>3. Amma ola bilsin, İsanın bu sözlərinin mənası daha sadə və
    gözəldir. «Atamın evində çoxlu məskən var» ifadəsi, sadəcə olaraq, hər
    kəsə yer çatacaq mənasına gələ bilər. Yerdəki evlər çox dar ola bilər.
    Otellər isə bəzən yorğun səyahətçiləri qəbul etmir, çünki orada yer
    olmur. Ancaq Atanın evində belə deyil. Çünki səma Atanın ürəyi qədər
    genişdir, orada hamı üçün həmişə yer var. İsa dostlarına deyir:
    «Qorxmayın. İnsanlar qapını üzünüzə bağlaya bilər. Amma siz göylərdə
    həmişə qəbul olunacaqsınız».</p>
</blockquote>
<h2 id="izzət-vədi-yəhya-141-3-ardı">İZZƏT VƏDİ (Yəhya 14:1-3
  (ardı))</h2>
<blockquote>
  <p>Bu hissədə başqa böyük həqiqətlər də əks olunur.</p>
  <p>1. Burada İsanın dürüstlüyü aydın görünür. «Əgər olmasaydı, sizə
    deyərdim ki, sizin üçün yer hazırlamağa gedirəm?» İsa insanlara açıq
    dedi ki, məsihçi həyatın rahatlığına iddia etmir (<em>Luka
      9:57-58</em>). İsa həyatın sonunda məsihçini gözləyən izzətdən danışsa
    da, onları təqib, nifrət və cəzalar barədə xəbərdar etdi (<em>Matta
      10:16-22</em>). İsa insanlara açıq dedi ki, Onun ardınca getdiyi halda
    onları necə bir izzət və necə bir kədər gözləyəcək. O, ardıcıllarını
    aldadaraq asan yol vəd edən liderlərdən deyildi. O, insanları əsl izzətə
    çağırırdı.</p>
  <p>2. Həmçinin burada İsanın rolundan bəhs edilir. «Gedib sizin üçün yer
    hazırlayandan sonra yenə gəlib sizi Öz yanıma götürəcəyəm». Əhdi-Cədidin
    ən böyük ideyalarından biri İsanın bizdən əvvəl getməsidir ki, biz Onun
    ardınca gedə bilək. O, önümüzdə yol açır və biz də Onun izi ilə gedirik.
    İsanın rolunu təsvir edən təsirli bir söz var. Bu söz
    <em>prodromosdur</em> (<em>İbranilərə 6:20</em>). Azərbaycan dilində
    öndər kimi səslənir. Bu sözün əsl mənasını açıqlayan iki tətbiq var.
    Roma ordusunda <em>prodromaylar</em> kəşfiyyat bölmələri idi. Onlar yolu
    yoxlamaq və yürüş edən qoşunların təhlükəsizliyini təmin etmək üçün
    ordunun önündə gedirdilər. İsgəndəriyyə limanına daxil olmaq çox çətin
    idi. Taxılla dolu nəhəng gəmilər limana yaxınlaşanda, onu qarşılamaq
    üçün kiçik bir qayıq buraxılırdı. Həmin qayıq karvanı boğazdan
    təhlükəsiz şəkildə sakit sulara aparmalı idi. Bu bələdçi qayığı
    <em>prodromos</em>, yəni öndər adlanırdı. O, qabaqda gedirdi ki, başqa
    gəmilər təhlükəsiz şəkildə onun ardınca gedə bilsinlər. İsa da belə
    etdi. O, göylərə və Allaha gedən yolu işıqlandırdı ki, biz Onun ardınca,
    Onun izi ilə gedə bilək.
  </p>
  <p>3. Burada İsanın son qələbəsi görünür. O dedi ki, yenə gələcək.
    Məsihin İkinci gəlişi məsihçi düşüncəsindən və təbliğindən tez-tez
    qaçırılan vəhylərdən biridir. Maraqlıdır ki, imanlılar ya İsanın
    gəlişinə tamamilə biganədirlər, ya da yalnız onun haqqında düşünürlər.
    Düzdür, biz bunun nə vaxt və necə olacağını bilə bilmərik. Amma bir şey
    aydındır ki, tarix harasa gedir və kulminasiya nöqtəsi olmadan yarımçıq
    qalacaq. Tarixin bir sonu olmalıdır. Bu son İsa Məsihin zəfəri olacaq.
    Həmin vaxt O, dostlarını qəbul edəcəyini vəd edir.</p>
  <p>4. İsa dedi: «Mənim olduğum yerdə siz də olasınız». Bu, ən sadə
    sözlərlə ifadə olunan ən böyük həqiqətdir: İsanın olduğu yer Ona iman
    edən üçün cənnətdir. Göylərin necə olacağını təxmin etməyə ehtiyac
    yoxdur. Məsihlə əbədi olacağımızı bilmək kifayətdir. Biz kimisə bütün
    qəlbimizlə sevəndə, həmişə onun yanında olmaq istəyirik. Məsihlə də belə
    olacaq. Bu dünyada Onunla əlaqəmiz güzgüdəki kimi tutqundur. Çünki biz
    zəifik və həmişə zirvədə ola bilmirik. Ən doğrusu, daim İsa Məsihlə
    birlikdə olmağımızı göylər adlandırmaqdır.</p>
  <p><strong>4-6</strong></p>
</blockquote>
<h2 id="yol-həqiqət-və-həyat-yəhya-144-6">YOL, HƏQİQƏT VƏ HƏYAT (Yəhya
  14:4-6)</h2>
<blockquote>
  <p>İsa hara getdiyini şagirdlərinə dəfələrlə söylədi. Amma nədənsə onlar
    bunu başa düşmürdülər. «Bir az müddət də Mən sizinlə olacağam, sonra isə
    Məni Göndərənin yanına gedəcəyəm» (<em>Yəhya 7:33</em>). İsa onlara dedi
    ki, Onu göndərən, Onunla bir olan Atanın yanına gedəcək. Lakin onlar
    hələ də nə baş verdiyini anlamırdılar. İsanın yolunu isə heç başa
    düşmürdülər, çünki bu yolda Çarmıx var idi. Şagirdlər tamamilə çaşqınlıq
    içində idilər, xüsusən də Tomas. O, qeyri-müəyyən, anlaşılmaz ifadələrlə
    kifayətlənmək üçün çox dürüst və çox ciddi idi. Tomas hər şeydə əmin
    olmaq istəyirdi. Buna görə də o, şübhələrini və başa düşə bilmədiyini
    dilinə gətirdi. Maraqlı odur ki, insanların şübhə ilə verdikləri suallar
    İsanın ən dərin həqiqətlərini üzə çıxarırdı. Heç kim öz şübhələrindən
    utanmamalıdır. Çünki axtaran tapar. Bu, doğrudan da belədir. İsa Tomasa
    cavab verdi: «Yol, həqiqət və həyat Mənəm». Bu sözlər bizə dahi görünür.
    Amma onları ilk dəfə eşidən yəhudi üçün daha əzəmətli səslənməli idi.
    İsanın bu fikrində yəhudilərin üç əsas dini anlayışı cəmlənmişdi.
    Bununla İsa ən böyük vəhyini açıqladı: bütün bu anlayışlar Onda tam
    yerinə yetirilir.</p>
  <p>Yəhudilər insanın getməli olduğu <em>yoldan</em> və Allahın
    <em>yollarından</em> çox danışırdılar. Allah Musaya dedi: «Allahınız
    Rəbbin sizə əmr etdiklərinə diqqətlə əməl edin, onlardan nə sağa, nə də
    sola dönün. Bütünlüklə Allahınız Rəbbin sizə əmr etdiyi yolda gəzin.
    Onda sağ qalarsınız, xoş güzəranınız olar və mülk olaraq alacağınız
    torpaqda uzun ömür sürərsiniz» (<em>Qanunun təkrarı 5:32-33</em>). Musa
    İsrail xalqına dedi: «Ölümümdən sonra tamamilə pozulacağınızı, sizə əmr
    etdiyim yoldan azacağınızı bilirəm...» (<em>Qanunun təkrarı 31:29</em>).
    Yeşaya peyğəmbər insanlara dedi: «Sağa ya sola azdığınız vaxt arxanızdan
    «Yol budur, gedin bu yolla» deyilən səsi eşidəcəksiniz» (<em>Yeşaya
      30:21</em>). Salehlərin yeni gözəl dünyası haqqında danışarkən Yeşaya
    peyğəmbər deyir ki, «orada bir <em>yol</em> olacaq, <em>o yol</em>
    «<em>Müqəddəs yol</em>» adlanacaq. Murdar adam oradan keçməyəcək, o
    <em>yol</em> qurtuluş tapanların yoludur. Ora ilə gedənlərdən heç biri,
    hətta ağılsızlar da keçsələr, əsla yolunu azmayacaq» (<em>Yeşaya
      35:8</em>). Məzmurçunun duası belə idi: «Ya Rəbb, yolunu mənə öyrət...»
    (<em>Zəbur 27:11</em>). Yəhudilər Rəbbin yolu haqqında çox şey
    bilirdilər. İsa isə onlara dedi: «Yol Mənəm».
  </p>
  <p>Bu nə deməkdir? Tutaq ki, biz yad bir şəhərə düşmüşük və yolu
    soruşduğumuz adamlar bizə deyir: «Qabaqdakı döngədən sağa dönün, sonra
    ikincidən sola dönün, parkdan sonra kilsənin yanından keçin, üçüncü
    döngədən sağa dönün, sizə lazım olan küçə dördüncü döngədədir». Çox
    güman, yolun yarısına çatmamış biz yolu azacağıq. Amma elə zənn edək ki,
    yolu soruşduğumuz adam bizə belə deyir: «Gəl, səni ora aparım». Belə
    olan halda, həmin adam bizim üçün yolun <em>özünə</em> çevrilir və biz
    heç vaxt yolu azmarıq. İsa da bizimlə belə edir. O, nəinki bizə nəsihət
    verir və istiqamət göstərir, həm də hər gün əlimizdən tutub, Özü bizi
    aparır, qüvvətləndirir, istiqamətləndirir. O bizə yolu demir, Özü yol
    olur.</p>
  <p>İsa dedi: «Mən Həqiqətəm». Məzmurçu deyir: «Ya Rəbb, mənə yolunu
    göstər, Sənin həqiqətinlə addımlayım» (<em>Zəbur 86:11</em>).
    <em>).</em> «Məhəbbətin gözümün önündə durur, Sənin sədaqətinlə gəzirəm»
    <em>(Zəbur 26:3).</em> «Mən sədaqət yolunu seçdim, hökmlərini gözümün
    önünə gətirdim» <em>(Zəbur 119:30).</em> Çox peyğəmbər bizə həqiqəti
    söylədi, amma onlardan heç biri bunu özündə təcəssüm etdirmədi. Əxlaqi
    həqiqətin çox mühüm bir xüsusiyyəti var. İnsanın xasiyyəti onun həndəsə,
    astronomiya və ya latın tədrisinə təsir göstərmir. Lakin o, əxlaqi
    həqiqəti öyrətmək niyyətində olduqda, onun xarakteri böyük əhəmiyyət
    kəsb edir. Zinakar əxlaqi təmizliyi, xəsis səxavətli olmağı, təkəbbürlü
    təvazökarlığı, qəzəbli adam sevgi, əsəbi adam isə rahatlıq və gözəlliyin
    üstünlükləri haqqında öyrədə bilməz. Onların hamısı uğursuzluğa
    məhkumdur. Mənəvi həqiqəti sözlə çatdırmaq olmur, o, canlı nümunədə
    göstərilir. Amma insanların arasında ən yaxşı müəllim belə,
    öyrətdiklərinə tam əməl edə bilməz. İsa Məsihdən başqa heç bir müəllim
    öyrətdiyi həqiqəti təcəssüm etdirməmişdir. Çoxları belə deyə bilər: «Mən
    həqiqəti öyrətmişəm». Yalnız İsa Məsih deyir ki, «Həqiqət Mənəm». İsada
    nəinki əxlaqi həqiqətin təzahürü ən yüksək nöqtəsinə çatdı, həm də
    mənəvi kamillik baş verdi.
  </p>
  <p>İsa dedi: «Həyat Mənəm». Süleymanın məsəlləri kitabının müəllifi
    yazır: «Bu əmr çıraqdır, bu təlim nurdur, tərbiyə üçün edilən məzəmmət
    həyat yoludur» (<em>Süleymanın məsəlləri 6:23</em>). «...məzəmməti rədd
    edən yolunu azar» (<em>Süleymanın məsəlləri</em> <em>10:17</em>).
    Məzmurçu deyir: «Mənə həyat yolunu öyrədirsən...» (<em>Zəbur
      16:11</em>). İnsan bu dünyada həyat axtarışında olur. O, mücərrəd bilik
    axtarmır. Elə şeylər axtarır ki, həyatı yaxşılaşdırsın və yaşamağa
    dəysin. Sevgi həyat gətirir. İsanın etdiyi də məhz budur. İsa ilə həyat
    — əsl həyatdır.</p>
  <p>Bütün bunları belə ifadə etmək olar: «Mənim vasitəm olmadan heç kim
    Atanın yanına gələ bilməz». Allaha gedən yol yalnız İsadır. Yalnız İsada
    Atanın necə olduğunu görürük. Yalnız O, qorxu və utanc hissi olmadan
    insanları Allahın hüzuruna gətirə bilər.</p>
  <p><strong>7-11</strong></p>
</blockquote>
<h2 id="allahi-görmək-yəhya-147-11">ALLAHI GÖRMƏK (Yəhya 14:7-11)</h2>
<blockquote>
  <p>Çox güman ki, o dövrdə bunlar İsanın ən heyrətamiz sözləri idi.
    Yunanlar Allahı gözəgörünməz hesab edirdilər. Yəhudilərin isə
    imanlarının şəhadətinin bir hissəsi o idi ki, heç kim heç vaxt Allahı
    görməyib. İsa onlara dedi: «Məni görən, Atanı görmüş olur». Onda Filip
    qeyri-mümkün hesab etdiyi bir şey xahiş etdi. Bəlkə də, o, Allahın Musa
    peyğəmbərə izzətini göstərdiyi o möhtəşəm günləri xatırladı (<em>Çıxış
      33:12-32</em>). Lakin onda da Allah Musaya demişdi: «Üzümü görə
    bilməzsən, çünki Məni görən adam sağ qalmaz». İsa Məsihin dövründə
    insanlar Allahın dərkolunmaz və bu qədər uzaqda olması fikrindən məyus
    idilər. Onlar heç vaxt Allahı görə biləcəklərini düşünməyə belə cəsarət
    etməzdilər. İsa isə burada son dərəcə sadə şəkildə deyir: «Məni görən,
    Atanı görmüş olur». İsanı görmək, Allahın necə olduğunu görmək deməkdir.
    İsaya baxanda biz deyə bilərik: «Budur, bizim kimi yaşayan Allah». Belə
    olan halda biz Allah haqqında çox qiymətli sözlər deyə bilərik.</p>
  <p>1. Allah hər bir adi insan kimi doğulmaqla sadə bir evə və sadə bir
    ailəyə daxil oldu. Qədim dünyanın sakini Allahın yer üzünə gəlişini
    ancaq padşah kimi gəldiyini və sarayda doğulduğunu təsəvvür edə
    bilərdi.</p>
  <p>2. Allah insan əməyindən utanmırdı. O, bu dünyaya zəhmətkeş insan
    kimi gəldi. İsa Nazaretdən olan dülgər idi. Allahın bizim çəkdiyimiz
    zəhməti başa düşdüyünü heç vaxt tam dərk etməyəcəyik. O, dolanmağın nə
    qədər çətin olduğunu, hesabı ödəməkdən imtina edən müştərilərlə dil
    tapmağın nə qədər çətin olduğunu bilir. O, sadə evdə, çoxuşaqlı ailədə
    həyatın çətinliklərini, iş günü ərzində başımıza gələ biləcək
    uğursuzluqları yaxşı bilirdi. Əhdi-Ətiqə görə, iş lənət hesab olunurdu.
    Qədim rəvayətdə deyilir ki, Eden bağında günaha görə cəzalardan biri
    belə olub: «Alın tərinlə çörək yeyəcəksən» (<em>Yaradılış 3:19</em>).
    Lakin Əhdi-Cədidə görə, iş izzətə çevrildi, çünki Allahın əli İsanın
    üzərində idi.</p>
  <p>3. Allah sınağa çəkilməyin nə demək olduğunu bilir. İsanın həyatı
    bizə rahatlığı deyil, Allahın mübarizəsini göstərir. Dünyanın
    gərginliyindən kənarda rahatlıq içində yaşayan Allah hər kəs üçün
    başadüşülən olardı. Lakin İsa bizə insani sınaqlardan keçən Allahı
    göstərir. Tanrı döyüşü arxa cəbhədən idarə edən komandir deyil, savaşın
    nə olduğunu biləndir.</p>
  <p>4. İsada biz sevən Allahı görürük. Məhəbbət həyata gəldiyi an, onunla
    birlikdə kədər də gəlir. Əgər hamıdan kənar yaşaya bilsəydik, həyatımızı
    elə qurardıq ki, heç kim və heç nə bizə toxunmasın, onda nə kədər, nə
    ağrı, nə də narahatlıq olardı. Biz İsada qayğıkeş, insanın həsrətini
    çəkən, onun ağrılarını hiss edən, sevən və ürəyində yaralarını daşıyan
    Allahı görürük.</p>
  <p>5. İsada biz Çarmıxa çəkilən Allahı görürük. Bundan daha heyrətamiz
    heç nə yoxdur. İnsanı mühakimə edən Allahı təsəvvür etmək asandır.
    Əleyhdarlarını yer üzündən silən Allahı da həmçinin. Lakin insanın
    xilası üçün Çarmıxı seçən Tanrını təsəvvür etmək heç kimin ağlına
    gəlməz. «Məni görən, Atanı görmüş olur». İsa Allahın vəhyidir. Bu vəhy
    insanı heyrətə gətirir, təəccübləndirir və belə bir əzəmət qarşısında
    susdurur.</p>
</blockquote>
<h2 id="allahi-görmək-yəhya-147-11-ardı">ALLAHI GÖRMƏK (Yəhya 14:7-11
  (ardı))</h2>
<blockquote>
  <p>Bu hissədə İsa Öz fikrini daha da genişləndirir. Yəhudinin imtina edə
    bilməyəcəyi bir şey var idisə, o da təkallahlıq idi. Yəhudilər qatı
    monoteist idilər. Məsihçi imanının təhlükəsi ondan ibarətdir ki, biz
    İsanı bir növ kiçik Tanrı kimi təqdim edirik, necə ki çoxları bunu edir.
    Lakin İsa Özü dedi ki, Onun söylədiyi sözlər, etdiyi işlər Onun
    təşəbbüsü, Onun biliyi və qüdrətinin nəticəsi deyil. Bunların hamısı
    Allahındır. İsanın nitqi Onun vasitəsilə insanlara müraciət edən Allahın
    səsi idi. Onun etdiyi işlər Allahın qüdrətinin Onun vasitəsilə insanlara
    təzahürü idi. O, insanların qəbul edə biləcəyi tərzdə Allahı təcəssüm
    etdirən vasitə idi.</p>
  <p>Biz Müəllim və tələbə münasibətini göstərən iki sadə və qeyri-kamil
    analogiya aparacağıq. Doktor Lyuis Mürhed böyük ilahiyyatçı və Allahın
    Kəlamının şərhçisi, professor A.B.Brus haqqında deyirdi ki, «adamlar
    Allahın insan vasitəsilə necə izzətləndiyini görmək üçün onun yanına
    gəlirdilər». Hər bir müəllim şagirdlərinə öyrətdiyi fənnin izzəti və
    gözəlliyindən nəsə ötürməyə borcludur. Məsihin təlimini öyrədən şəxs də
    (əgər o, kifayət qədər müqəddəsdirsə) şagirdlərinə Məsihin surətini və
    varlığını ötürməlidir. Professor A.B.Brus buna nail olmuşdu. İsa Məsihin
    də etdiyi bu idi. O, dinləyicilərinə Atanın izzətini və məhəbbətini
    çatdırırdı.</p>
  <p>İkinci analogiyada A.L.Qossip A.B.Brusun digər tələbəsi Makqreqor
    haqqında yazır: «Şaiyə yayıldı ki, vaiz Makqreqor məbəddəki kafedranı
    professorluğa dəyişir, yəni vaiz əvəzinə o, seminariya professoru
    olacaq. Həmkarları çaşqınlıq içində ondan soruşdular ki, niyə belə qərar
    verib. O, fəxrlə cavab verdi ki, başqalarına ötürməli olduğu şeylər var
    və onları A.B.Brusdan öyrənib». Bir nəfər keçmiş müəlliminə belə
    yazmışdı: «Bilmirəm, bundan sonra nə qədər yaşayacağam. Bir onu bilirəm
    ki, ömrümün sonuna qədər sizin möhürünüz üzərimdə qalacaq». Çox vaxt
    tələbə sevimli müəlliminin səsini və davranışını təqlid edir. İsa da
    şagirdlərinə eynilə bu cür təsir edirdi, ancaq müqayisə olunmayacaq
    dərəcədə. O, Allahın səsi ilə — məhz Onun danışdığı tərzdə, Onun ağlı və
    ürəyi ilə danışırdı. Biz unutmamalıyıq ki, hər şey Allahdandır. İsa
    dünyaya könüllü şəkildə səfər etməyə gəlmədi. O, bunu Allahın inadkar
    ürəyini yumşaltmaq üçün etmədi. O ona görə gəldi ki, Allah dünyanı çox
    sevdi və vahid Oğlunu qurban verdi (<em>Yəhya 3:16</em>). Məsihin
    arxasında və Məsihin Özündə Allah dayanır.</p>
  <p>Sonra İsa Özünü iki şeydə sınamağı — sözlərdə və əməllərdə sınamağı
    təklif etdi.</p>
  <p>1. Əvvəlcə İsa Onun sözlərini sınamağı təklif etdi və onlara belə bir
    sual verdi: «Məgər Məni dinlədiyiniz zaman Allahın həqiqətini
    danışdığımı hiss etmirsiniz?» İstənilən uğurlu insanın sözləri həmişə
    göz qabağında olur. Möhtəşəm əsər oxuyanda onun böyüklüyünün tam olaraq
    nədən ibarət olduğunu və nə üçün qəlbimizi sarsıtdığını dərhal müəyyən
    edə bilmirik. Biz saitləri və s. kimi səsləri yoxlayıb təhlil edə
    bilərik. Lakin sonda elə bir məqama gəlib çatacağıq ki, təhlil gücsüz
    qalacaq. Buna baxmayaraq, asanlıqla və dərhal əsərin möhtəşəm olduğunu
    görürük. İsanın sözləri də belədir. İsanı dinləyəndə belə deyirik: «Kaş
    ki dünya Onun prinsipləri ilə yaşayaydı, onda hər şey necə də fərqli
    olardı! Kaş ki mən də Onun prinsipləri ilə yaşaya biləydim, onda necə də
    fərqli olardım!»</p>
  <p>2. Sonra İsa Onun əməllərini sınamağı təklif edir. O, Filipə dedi:
    «...sözümə inanın. Heç olmasa o işlərə görə inanın». Vəftizçi Yəhya
    şagirdlərini İsanın yanına göndərib, Onun Məsih olub-olmadığını və ya
    başqasını gözləməli olduğunu soruşanda, Məsih belə cavab verdi: «Gedin,
    eşidib gördüklərinizi Yəhyaya bildirin: korlar görür, axsaqlar yeriyir,
    cüzamlılar pak olur, karlar eşidir, ölülər dirilir və yoxsullara Müjdə
    yayılır. Kim Mənə görə büdrəməsə, nə bəxtiyardır!» <em>(Matta
      11:1-6)</em> İsanın sözlərinin sübutu ondan ibarət idi ki, Ondan əvvəl
    heç kim pis insanı yaxşı insana çevirə bilməyib.</p>
  <p>Əslində, İsa Filipə dedi: «Mənə üz tut! Məni dinlə! Mənə iman et!» Bu
    gün də Məsihə Onun haqqında mübahisə etməklə deyil, Onun sözlərini
    eşitməklə, əməllərinə nəzər salmaqla, yəni şəxsən Onu <em>tanımaqla</em>
    iman etmək olar. İsanı şəxsən tanıyıb, Ona iman etməmək mümkün
    deyil.</p>
  <p><strong>12-14</strong></p>
</blockquote>
<h2 id="gözəl-vədlər-yəhya-1412-14">GÖZƏL VƏDLƏR (Yəhya 14:12-14)</h2>
<blockquote>
  <p>Bu hissədə yer alan vədlərdən daha böyük vədlər, demək olar ki,
    yoxdur. Bu vədlərin dərin mənasını dərk etməliyik. Əks halda, həyat
    məyusluqla bitəcək.</p>
  <p>1. İsa dedi ki, Onun şagirdləri nəinki Onun etdiklərini, həm də daha
    artığını edə biləcəklər. İsa bununla nə demək istəyirdi?</p>
  <p>a) Şübhəsiz ki, o dövrdə erkən İmanlı Cəmiyyəti xəstəlikləri
    sağaltmaq gücünə malik idi. Həvari Paul Ruhun ənamlarını sadalayarkən
    şəfadan da bəhs edir (<em>1Korinflilərə 12:9,28,30</em>). Həvari Yaqub
    israr edir ki, cəmiyyətin ağsaqqalları xəstə məsihçilərin sağalmaları
    üçün dua etsinlər (<em>Yaqub 5:14</em>). Amma bu, İsanın nəzərdə
    tutduqlarının heç də hamısı deyildi. Erkən İmanlı Cəmiyyəti İsanın
    etdiyi işləri görsə də, İsadan daha artığını etdiyini söyləmək
    olmaz.</p>
  <p>b) Bizim dövrdə xəstəlikləri sağaltmaq üçün çoxlu möhtəşəm üsullar
    var. Müasir dövrün həkimləri və cərrahları keçmişdə cadugərlik və ya
    möcüzə sayılan uğurlara imza atırlar. Cərrah yeni texnologiya, həkim
    yeni müalicə üsulları və möcüzəvi dərmanlar ilə son dərəcə heyrətamiz
    şəfalar həyata keçirə bilir. Qarşıda mükəmməlliyə aparan uzun yol olsa
    da, fiziki ağrı və iztirablar yavaş-yavaş müasir texnologiyanın
    qarşısında aciz qalır. Qeyd etmək lazımdır ki, texnologiyanın sürətli
    inkişafı yalnız İsa Məsihin təsiri altında mümkün olmuşdur. Sual
    yaranır: niyə alimlər hər cür xəstəlikləri sağaltmaq və ağrıları aradan
    qaldırmaqdan ötrü yol tapmaq üçün bu qədər səy göstərirlər? Cavab olaraq
    deyə bilərik ki, onlar bunu bilsələr də, bilməsələr də, İsa Öz Ruhunun
    köməyi ilə onlara deyir: «Bu insanlara kömək edin və onları sağaldın. Bu
    sizin vəzifəniz, məsuliyyətiniz və imtiyazınızdır». Bu o deməkdir ki,
    İsanın Ruhu xəstəliklərə qalib gəldi. Bunun nəticəsində bu gün insan
    İsanın dövründə xəyal belə etmədiyi şeyləri etmək gücünə sahibdir.</p>
  <p>c) Amma biz bu hissənin ən mühüm məsələsinə hələ toxunmamışıq.
    Yadınıza salın, İsa bədəndə yaşadığı müddətdə Xoş Xəbəri yaymaqla nələrə
    nail oldu. O, İsraildən kənarda heç vaxt təbliğ etmədi, Avropa İsanın bu
    dünyada yaşadığı müddətdə Müjdəni eşitmədi. O, Romanın və dünyanın digər
    böyük şəhərlərinin mənəvi tənəzzülünü görmədi. Hətta Onun İsraildəki
    əleyhdarları da dindar insanlar idi. İlahiyyatçılar və fariseylər bütün
    həyatlarını atalarından miras qalan dinə həsr etmişdilər. Onların Allaha
    məqbul həyat tərzinə hörmət etdiklərinə və belə yaşamağa çalışdıqlarına
    şübhə yoxdur. Xoş Xəbər Məsihin yer üzündə yaşadığı dövrdə, evliliyin
    heç bir dəyəri olmadığı, zinanın ciddi günah sayılmadığı və pisliyin
    tropik meşə kimi çiçəkləndiyi bir vaxtda yayılmadı.</p>
  <p>Amma ilk məsihçilər məhz bu cür dünyaya Xoş Xəbərlə üz tutdular.
    Məsih üçün belə bir dünyanı qazandılar. Çarmıx haqqındakı Xoş Xəbər
    İsanın yer üzündə yaşayarkən qazandığı qələbələrdən daha böyük qələbələr
    gətirdi. İsa əxlaqi oyanışdan, ruhani qələbədən danışırdı. İsa dedi ki,
    bütün bunlar O, Atanın yanına gedəndən sonra baş verəcək. Bununla O nə
    demək istəyirdi? O demək istəyirdi ki, yer üzündə yaşayarkən yalnız
    İsrail ilə məhdudlaşıb. Lakin ölüb yenidən diriləndən sonra cismi bu
    məhdudiyyətlərindən azad oldu. Onun Ruhu hər yerdə iş görə bilər.</p>
  <p>2. İsa həmçinin dedi ki, Onun adı ilə edilən duaya cavab veriləcək.
    Bunu düzgün başa düşməyimiz vacibdir. Diqqət yetirin ki, Rəbb bütün
    dualarımızın cavablandırılacağını demədi. Dedi ki, Onun adı ilə edilən
    dualar cavablandırılacaq. Deməli, dua zamanı ən vacib şey Allahla
    Məsihin adı ilə danışıb-danışmamağımızdır. Duamız da elə bu cür sınanır.
    Heç kim şəxsi intiqam, şəxsi ambisiya və ya qeyri-məsihçi ideya və
    məqsədlər naminə dua edə bilməz. Dua edərkən özümüzdən həmişə
    soruşmalıyıq: «Mən bunu İsanın adı ilə diləyə bilərəmmi?» Belə bir
    sınağa tab gətirən, sonunda «Qoy Sənin iradən olsun!» deyə bilən dua
    həmişə qəbul olunur.</p>
  <p><strong>15-17</strong></p>
</blockquote>
<h2 id="vəd-olunan-köməkçi-yəhya-1415-17">VƏD OLUNAN KÖMƏKÇİ (Yəhya
  14:15-17)</h2>
<blockquote>
  <p>Həvari Yəhya üçün yalnız bir məhəbbət sınağı var idi, bu da
    itaətkarlıq idi. İsa Ata Allaha itaət etməklə Ona olan məhəbbətini
    göstərdi. Biz də itaət etməklə Məsihə olan məhəbbətimizi göstərməliyik.
    Necə ki bir nəfər deyib: Yəhyanın Müjdəsində bəhs edilən məhəbbət sadə
    sentimental hisslərdən ibarət deyil, həmişə əxlaq ifadə edir və özünü
    itaətdə göstərir. Biz sevgidən danışıb, yaxınlarına, sözdə sevdiyi
    insanlara kədər və iztirab yaşadanları yaxşı tanıyırıq. Elə uşaqlar var
    ki, ata-anasını sevdiyini deyir, amma eyni zamanda onları kədərləndirir,
    məyus edir. Arvadını sevdiyini deyən ərlər, ərini sevdiyini söyləyən
    arvadlar var. Hansı ki əsəbi, diqqətsiz davranışı ilə bir-birini
    incidir, bir-birinin həyatını zəhərləyirlər. İsanın öyrətdiyi məhəbbət
    qeyri-ciddi bir şey deyil. Onun öyrətdiyi məhəbbət yalnız həqiqi itaətdə
    təzahür edir.</p>
  <p>Bununla belə, İsa bizi şərə qarşı mübarizədə təkbaşına qoymur. O bizə
    bir Köməkçi göndərəcəyini vəd edir. Yunan sözü olan <em>parakletos</em>
    əslində tərcümə olunmur. Azərbaycan dilində olan Müqəddəs Kitabda bu söz
    Vəsatətçi kimi tərcümə olunub, amma bu da onun əsl mənasını açıqlamır.
    Moffatın ingiliscə tərcüməsində bu söz Köməkçi kimi tərcümə olunub.
    Lakin <em>parakletos</em> sözünü dərindən araşdırsaq, Müqəddəs Ruh
    doktrinasının zənginliyindən nəsə qavraya bilərik. Bu söz, əslində,
    dəvət olunan şəxs anlamına gəlir. Amma nə üçün həmin şəxs dəvət
    olunmalıdır? Bu, <em>parakletos</em> sözünə özünəməxsus məna qatır.
    Yunanlar bu sözü müxtəlif şəkildə istifadə edirdilər. Məsələn, kiminsə
    müdafiəsi üçün məhkəmə prosesində şahid kimi çağırılan biri
    <em>parakletos</em> ola bilərdi. O, ağır cinayətdə ittiham olunan birini
    müdafiə etmək üçün çağırılan vəkil ola bilərdi. O, çətin məsələdə
    məsləhət vermək üçün dəvət olunan mütəxəssis, ya da ruhdan düşmüş
    əsgərləri ruhlandırmaq üçün çağırılan biri ola bilərdi.
    <em>Parakletos</em> (paraklit) çətinlik və ehtiyac anında köməyə
    çağırılan biridir. Vəsatətçi sözü bir vaxtlar Müqəddəs Ruhun təyinatına
    tam uyğun gəlirdi və belə tərcümə oxucunu qane edirdi. Çünki o, bir
    vaxtlar indikindən daha böyük məna daşıyırdı. Vəsatətçi sözünün
    ingiliscə tərcüməsi cəsarətli mənasını verən latın dilindəki
    <em>fortis</em> sözündən götürülmüşdür. Təsəlli verən isə ruhdan düşmüş
    adamı ruhlandırırdı. Bizim dövrümüzdə isə təsəlli həmişə kədərə aiddir.
    Təsəlli verən həmişə kədər içində olana təsəlli verir, halına acıyır.
    Şübhəsiz ki, Müqəddəs Ruh bizə həmişə təsəlli verir. Lakin biz Onu
    yalnız bu vəzifə ilə məhdudlaşdırsaq, Onu aşağılamış olarıq. Biz tez-tez
    həyatın öhdəsindən gəlməkdən danışırıq. Müqəddəs Ruhun köməyi də məhz
    bundan ibarətdir. O bizim acizliyimizi aradan qaldırıb, onu həyatın
    öhdəsindən gəlmək qabiliyyəti ilə əvəz edir. Müqəddəs Ruh məğlubiyyət
    həyatını qələbə həyatı ilə əvəz edir.
  </p>
  <p>Məhz buna görə də İsa deyir: «Mən sizə çətin bir tapşırıq verirəm,
    sizi çətin işə göndərirəm. Ancaq sizi tək göndərmirəm. Sizə nə
    edəcəyinizi söyləyəcək və güc verəcək paraklet verirəm. O, istənilən
    tapşırığı yerinə yetirməkdə sizə kömək edəcək». Sonra İsa əlavə edir ki,
    dünya Müqəddəs Ruhu qəbul edə bilməz. Dünya dedikdə, sanki Allah heç
    mövcud deyilmiş kimi yaşayanları nəzərdə tutur. İsanın sözlərinin
    mahiyyəti belədir: biz yalnız gözlə görünənləri görürük. Astronom səmada
    adi bir insandan daha çox şey görür. Botanik bitkidə botanikadan
    xəbərsiz olan insandan daha çox şey görür. Rəssamlıqdan başı çıxan adam
    rəsmdən heç nə başa düşməyən birindən daha çox şey görür. Musiqidən
    azacıq da olsa anlayışı olan adam simfoniyadan heç nə başa düşməyən
    birindən daha çox faydalanacaq. Gördüklərimiz və hiss etdiklərimiz
    həmişə gördüklərimizə və yaşadıqlarımıza nə qədər töhfə verməyimizdən
    asılıdır. Allahı inkar edən, Ona qulaq asmayan insan Müqəddəs Ruhu qəbul
    edə bilməz. Müqəddəs Ruhu duada gözləmədən və bizdə yaşamağa dəvət
    etmədən qəbul etmək mümkün deyil.</p>
  <p>Müqəddəs Ruh heç kimin ürəyinə soxulmur. O, dəvət olunmağı gözləyir
    və qəbul edilmək istəyir. Buna görə Müqəddəs Ruhun bütün gözəl
    keyfiyyətlərini qəbul etməyi istəyiriksə, dünyanın səs-küy və vurnuxması
    içərisində Onun üzərimizə endiyini sükutla gözləməyə mütləq vaxt
    tapacağıq.</p>
  <p><strong>18-24</strong></p>
</blockquote>
<h2 id="ünsiyyətə-və-vəhyə-aparan-yol-yəhya-1418-24">ÜNSİYYƏTƏ VƏ VƏHYƏ
  APARAN YOL (Yəhya 14:18-24)</h2>
<blockquote>
  <p>Bu vaxta qədər şagirdlər nəsə pis şey baş verəcəyini hiss etməli
    idilər. Onlar hansısa faciənin yaxınlaşdığını görməli idilər. İsa dedi:
    «Sizi yetim qoymaram». <em>Yetim</em> — <em>atasız</em> insanlara
    deyilir. Amma eyni sözü şagirdlər sevimli müəllimini itirəndə də
    işlətmək olar. Platon deyir ki, Sokrat öləndə şagirdləri ömürlərinin
    sonunadək atasız, yetim qalacaqlarını düşündülər. Lakin İsa şagirdlərinə
    dedi ki, onlar yetim qalmayacaq. İsa «Yanınıza gələcəyəm» dedi. O,
    burada Özünün dirilməsindən və şagirdlərlə daim birlikdə olmasından
    danışır. Onlar İsanı görəcəklər, çünki <em>O</em> diriləcək, buna görə
    <em>onlar</em> da yaşayacaqlar. İsa onların ruhani dirilməsini, Onda
    yeni həyat qazanacaqlarını nəzərdə tuturdu. İndi onlar çaşqınlıq içində
    idilər, qaçılmaz faciə hissi onları keyitmişdir. Lakin gün gələcək,
    onların gözləri, zehinləri həqiqəti görmək, dərk etmək üçün açılacaq və
    ürəkləri alovlanacaq. O zaman, onlar, həqiqətən, İsanı görəcəklər. İsa
    Məsihin dirilməsindən sonra məhz belə oldu. Onun dirilməsi ümidsizliyi
    ümidə çevirdi. Onda şagirdlər başa düşdülər ki, O, həqiqətən, Allahın
    Oğludur. Bu hissədə üç əsas fikir var.
  </p>
  <p>1. İlk növbədə burada sevgi var. Çünki Yəhya üçün sevgi hər şeyin
    əsasıdır. Allah İsanı sevir, İsa insanları sevir, insanlar İsa
    vasitəsilə Allahı sevirlər, insanlar bir-birlərini sevirlər. Göylər və
    yer, insan və Tanrı, insan və insan — hamısı sevgi bağları ilə
    bir-birinə bağlıdır.</p>
  <p>2. Yəhya sevginin ən etibarlı sübutu kimi itaətin zəruriliyini
    vurğulayır. İsa diriləndən sonra fariseylərə, ilahiyyatçılara və Ona
    düşmən kəsilənlərə deyil, Onu sevənlərə göründü.</p>
  <p>3. İtaət və etibar edən sevgi iki şeyə gətirib çıxarır. Birincisi,
    yüksək təhlükəsizliyə. Məsihin tam qələbəsi günü Onu sevən və Ona itaət
    edənlər kainatın dağılmasından qurtulacaqlar. İkincisi, onlar getdikcə
    Allahı daha çox dərk etməyə başlayacaqlar. Allah hər kəsə açılmır. Bunun
    öz prinsipi var: Allah Onun əmrlərinə əməl edənlərə zühur edir (açılır).
    Günahlı insan heç vaxt Allahın varlığını duymayacaq. Allah belə insandan
    istifadə edəcək, lakin onun Allahla heç vaxt ünsiyyəti olmayacaq. Allah
    Özünü yalnız Onu axtarana və zəifliklərinə baxmayaraq, Allaha can
    atanlara göstərir. Allah aşağı əyilir ki, belə insanları yuxarı qaldıra
    bilsin. Allahla ünsiyyət və Onun zühuru sevgidən, sevgi isə itaətdən
    asılıdır. Biz Allaha nə qədər çox itaət etsək, bir o qədər Onu dərk
    edirik. Allahın yolu ilə gedən insan istər-istəməz Onunla bir
    addımlayır.</p>
  <p><strong>25-31</strong></p>
</blockquote>
<h2 id="məsihin-irsi-yəhya-1425-31">MƏSİHİN İRSİ (Yəhya 14:25-31)</h2>
<blockquote>
  <p>Bu hissə tamamilə həqiqətlə doludur. Burada İsa beş həqiqət haqqında
    danışır.</p>
  <p>1. O, <em>Müttəfiqindən</em> — Müqəddəs Ruhdan danışır.</p>
  <p>a) Müqəddəs Ruh bizə hər şeyi öyrədəcək. Məsihə iman edən insan
    ömrünün sonuna qədər öyrənməlidir. Çünki ömrünün sonuna qədər Müqəddəs
    Ruh ona Allahın daha dərin həqiqətlərini açıqlayacaq. Öyrənməyə daha
    ehtiyacının olmadığını düşünən məsihçi hələ Müqəddəs Ruh haqqında təlimi
    dərk etməyə başlamamışdır.</p>
  <p>b) Müqəddəs Ruh İsanın dediyi hər şeyi bizə xatırladır. Bunun iki
    mənası var:</p>
  <p>1) Müqəddəs Ruh iman məsələlərində daim İsanın dediklərini yadımıza
    salır. Biz araşdırmalıyıq. Lakin bütün nəticələrimiz İsa Məsihin sözləri
    ilə müqayisə edilərək daim sınaqdan keçirilməlidir. Bizə həqiqəti
    axtarmaq lazım deyil. Çünki O Özü bizə həqiqəti açıqlayıb. Biz daha çox
    həqiqətin mənasını axtarmalıyıq. Müqəddəs Ruh bizi səhvlərdən və ağlın
    təkəbbüründən qoruyur.</p>
  <p>2) Müqəddəs Ruh davranış məsələlərində bizi doğru yola yönəldəcək.
    Demək olar ki, hamımız nələrdənsə keçirik. Məsələn, pis bir şey etmək
    arzusuna düşəndə və artıq uçurumun kənarında dayananda, dərhal Məsihin
    sözlərini, hansısa ayəni və ya məzmuru, sevdiyimiz və heyran olduğumuz
    birinin sözlərini, uşaqlıqda və ya gənclikdə aldığımız nəsihəti
    xatırlayırıq. Ən böhranlı anda qəfildən bu fikirlər ağlımızdan keçir.
    Bu, Müqəddəs Ruhun işidir.</p>
  <p>2. İsa Öz hədiyyəsindən danışır, bu hədiyyə Onun sülhdür. Müqəddəs
    Kitabda sülh sözü — talom — heç vaxt çətinliklərdən azad olmaq demək
    deyil. Bu söz bizim rifahımıza xidmət edən hər şey deməkdir. Dünyanın
    təklif etdiyi sülh unutmaq, çətinliklərdən qaçmaq və hadisələrlə üz-üzə
    gəlməkdən imtina etməkdir. İsanın təklif etdiyi sülh — qələbə sülhüdür.
    Heç bir çətinlik, heç bir kədər, heç bir təhlükə, heç bir əziyyət onu
    bizdən ala bilməz. İsanın verdiyi sülh heç bir şəraitdən asılı
    deyil.</p>
  <p>3. İsa hara getdiyi haqqında danışır. O, Atanın yanına qayıdır və
    deyir ki, əgər şagirdlər Onu, həqiqətən, sevirlərsə, Onun ora getməsinə
    sevinməlidirlər. O, bu dünyanın məhdudiyyətlərindən azad olur. Əgər biz,
    doğrudan da, məsihçi imanının həqiqətini dərk etsəydik, əzizlərimiz
    Rəbbin yanına gedəndə həmişə sevinərdik. Bu o demək deyil ki, biz
    onlardan ayrıldığımıza görə acı çəkməzdik. Amma sevinərdik ki,
    sevdiklərimiz yer üzünün bəlalarından, sınağından daha yaxşı
    yerdədirlər. Onların ölməsinə üzülməzdik, amma onların ölümə yox,
    bəxtiyarlığa getdiklərini həmişə xatırlayardıq.</p>
  <p>4. Rəbb İsa mübarizədən danışır. Çarmıx İsanın şər qüvvələrlə son
    mübarizəsi idi. Lakin O, bu döyüşdən qorxmurdu, çünki şərin Onu məğlub
    etmək gücündə olmadığını bilirdi. O, ölümə məğlubiyyətə deyil, qələbəyə
    arxayın olaraq getdi.</p>
  <p>5. İsa burada Öz bərpasından danışır. İnsanlar o vaxt Çarmıxda
    rüsvayçılıqla məğlubiyyəti görürdülər. Amma İsa bilirdi ki, vaxt
    gələcək, onlar Onun Ataya itaətini və bütün insanlara məhəbbətini
    görəcəklər. İsanın yer üzündəki həyatına təkan verən hər şey özünün ən
    yüksək təzahürünü Çarmıxda tapdı.</p>
</blockquote>
