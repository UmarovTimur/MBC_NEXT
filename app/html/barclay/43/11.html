<h1>11-ci fəsil</h1>
<blockquote>
  <p><strong>1-5</strong></p>
</blockquote>
<h2 id="izzətə-aparan-yolda-yəhya-111-5">İZZƏTƏ APARAN YOLDA (Yəhya
  11:1-5)</h2>
<blockquote>
  <p>İnsanın dünyada sahib ola biləcəyi ən qiymətli şey evi və ailəsidir
    ki, o, istənilən vaxt gəlib orada dinclik, rahatlıq, anlayış və sevgi
    tapa bilir. İsanın isə Öz evi, başını qoymağa yeri yox idi (<em>Luka
      9:58</em>). Lakin Bet-Anyadakı bu ailədə O Özünə məhz belə bir yer
    tapmışdı. Burada Onu sevən üç nəfər var idi. İsa burada həyatdakı
    gərginlikdən həmişə rahatlıq tapırdı.</p>
  <p>Anlayış və rahatlıq bir insanın digərinə verə biləcəyi ən qiymətli
    hədiyyədir. Biləndə ki, həmişə rahatlıqla üz tuta biləcəyiniz yer var və
    orada sizin xəyallarınıza rişxənd etməyəcəklər, dərin düşüncələrinizi
    səhv başa düşməyəcəklər — bundan gözəl dünyada heç nə yoxdur. Bu
    münasibəti pulla almaq mümkün deyil. Belə münasibət dəbdəbəli
    qonaqpərvərlik tələb etmir. Bunun üçün yalnız xeyirxah ürək lazımdır.
    Yorğunlar üçün istirahətdən daha böyük hədiyyə ola bilməz. İsanın da
    Məryəm, Marta və Lazarın Bet-Anyadakı kiçik evlərində tapdığı hədiyyə də
    məhz bu idi.</p>
  <p>Lazar adının mənası «Allah mənim köməyimdir» deməkdir. Bu, Eleazar
    adı ilə eyni məna daşıyır. Lazar xəstələndi və bacılar bu barədə İsaya
    xəbər göndərdilər. Qeyd etmək yerinə düşərdi ki, İsanın onların yanına
    gəlməsi üçün yalnız bir xəbər kifayət idi. Avqustin bu hadisəyə diqqət
    yönəldərək deyirdi ki, İsanın Lazarın xəstələndiyini bilməsi bəs elədi.
    Çünki bir insanın eyni anda kimisə sevməsi və çətin anda onu buraxması
    mümkün deyil.</p>
  <p>Yazıçı S.F.Andryus Birinci Dünya Müharibəsində orduda birlikdə xidmət
    edən iki dostun hekayəsindən bəhs edir. Onlardan biri yaralanmışdı və
    neytral zonada qalmışdı. Digəri dostuna kömək etmək üçün həyatını riskə
    ataraq sürünə-sürünə həmin əraziyə keçmişdi. Dostunun yanına çatanda
    yaralı əsgər başını qaldırıb sakitcə dedi: «Bilirdim ki,
    gələcəksən».</p>
  <p>İsa bilirdi ki, Lazarın hansı vəziyyətdə olmasından asılı olmayaraq,
    O, bunun öhdəsindən gələ bilər. Özünün dediyi kimi, «bu xəstəliyin
    nəticəsi ölüm yox, Allahın izzəti və Allah Oğlunun bununla izzət
    qazanması olacaq». Bu ifadə iki mənada doğru idi.</p>
  <p>1. Şəfa, şübhəsiz ki, insanlara Allahın izzətini aydın görmək imkanı
    verəcək.</p>
  <p>2. Ancaq bu, hər şey demək deyildi. Bu Müjdədə İsa Çarmıxa çəkilmə
    ilə əlaqədar olaraq Öz izzətini dönə-dönə vurğulayır. Müjdəçi Yəhya
    <em>7:39</em>-da deyir ki, Müqəddəs Ruh hələ yox idi, çünki İsa hələ
    izzətlənməmişdi, yəni hələ Çarmıxda ölməmişdi. Bəzi yəhudi dinini qəbul
    edən yunanlar Filipə yaxınlaşıb İsanı görmək istəyəndə, İsa dedi: «Bəşər
    Oğlunun izzətlənmək vaxtı gəldi» (<em>12:23</em>). İsa çoxlu bəhrə
    vermək üçün torpağa düşməli və ölməli olan buğda dənəsindən danışanda,
    Çarmıxa çəkiləcəyini və izzətlənəcəyini nəzərdə tuturdu.
    <em>12:16</em>-da Yəhya deyir ki, şagirdlər bütün bunları İsa
    izzətlənəndən sonra, yəni ölüb diriləndən sonra xatırladılar. Dördüncü
    Müjdə aydın şəkildə göstərir ki, İsa Çarmıxda ən yüksək izzətini və
    izzətə aparan yolu görürdü. Buna görə də, O, Lazarın şəfasının Allahın
    izzəti üçün olduğunu söyləyəndə, yaxşı bilirdi ki, Bet-Anyaya gəlməyi və
    Lazarı sağaltmağı Onu Çarmıxa bir addım da yaxınlaşdırır. Necə ki
    sonradan elə də oldu.
  </p>
  <p>Başımıza hər hansı iş gələndə və ya xəstələnəndə, xüsusilə bu
    vəziyyətdə Rəbbə sadiq qalanda, daşıdığımız bu Çarmıxı təkcə öz
    izzətimiz kimi deyil, həm də daha böyük izzətə aparan vasitə kimi görmək
    çox vacibdir. İsanın izzətlənməsi üçün Qolqota Çarmıxından başqa yolu
    yox idi. Onun ardınca gedən hər kəsdə də belə olmalıdır.</p>
  <p><strong>6-10</strong></p>
</blockquote>
<h2 id="vaxt-çox-deyil-amma-kifayət-qədərdir-yəhya-116-10">VAXT ÇOX
  DEYİL, AMMA KİFAYƏT QƏDƏRDİR (Yəhya 11:6-10)</h2>
<blockquote>
  <p>Lazarın xəstəliyi barədə xəbəri alandan sonra İsanın daha iki gün
    yubanması bizə qəribə görünə bilər. Müqəddəs Yazıların şərhçiləri bu
    gecikmənin səbəbini müxtəlif cür izah edirlər.</p>
  <p>1. Belə bir fikir var ki, İsa qəsdən yubanırdı, yəni Bet-Anyaya
    gələndə Lazar artıq ölmüş olsun.</p>
  <p>2. Bu onu göstərir ki, İsanın gecikməsi Onun möcüzəsini daha da
    təsirli edərdi. Ölmüş adamı dörd gündən sonra diriltmək möcüzəsi heç nə
    ilə müqayisə oluna bilməzdi.</p>
  <p>3. Yəhyanın bu hadisəni belə izah etməsinin səbəbi var. O göstərmək
    istəyirdi ki, İsa heç vaxt başqalarının Onu dilə tutması əsasında
    hərəkət etmirdi. Məsələn, Qalileyanın Qana şəhərindəki toy ziyafətində
    suyun şəraba çevrilməsi haqqında hekayədə (<em>2:1-11</em>) Məryəm İsaya
    yaxınlaşdı və Ona ev sahiblərinin düşdüyü çətin vəziyyətdən danışdı.
    İsanın ilk cavabı belə oldu: «Ana, Məndən nə istəyirsən? Mənim vaxtım
    hələ çatmayıb». Yəni başqa sözlə: «İndi Məni narahat etmə, qoy Öz
    bildiyim kimi edim». İnsanlar İsanın gördüyü işləri görsünlər deyə,
    qardaşları Onu Yəhudeyaya getməyə dəvət edəndə (<em>7:1-10</em>) İsa
    əvvəlcə imtina etdi, lakin sonra Özü lazım bildiyi vaxt getdi. İsa
    başqalarının təzyiqi və ya təsiri altında deyil, lazımi anda Öz bildiyi
    kimi hərəkət edirdi. O, indi də belə edir. Bizim üçün bu xəbərdarlıqdır.
    Çünki biz çox vaxt istəyirik ki, İsa bizim diləklərimizi bizim
    istədiyimiz kimi etsin. Amma biz Ona tam sərbəstlik verməliyik.</p>
  <p>Nəhayət, İsa Yəhudeyaya gedəcəyini bildirəndə, şagirdləri heyrətə
    gəldilər. Çünki İsa sonuncu dəfə orada olanda yəhudilər Onu daşqalaq
    etməyə cəhd etmişdilər. Şagirdlər də bunu unutmamışdılar. Belə bir
    vaxtda Yəhudeya səfəri onlara intihar kimi görünürdü. Burada İsa onlara
    böyük və əbədi həqiqəti ehtiva edən bir söz söylədi. «Gündə on iki saat
    yoxdurmu?» Bu sualda üç vacib məqam var.</p>
  <p>1. Gün günəş batana qədər bitə bilməz. Günün ixtiyarında on iki saat
    var və nə olursa-olsun, onlar keçməlidir. Günün saatları dəqiq təyin
    olunub və məhduddur. Bu saatları nə qısaltmaq, nə də uzatmaq olar. İlahi
    zaman nizamında insanın ixtiyarında bütöv bir gün var, istər qısa,
    istərsə də uzun olsun.</p>
  <p>2. Əgər gündə on iki saat varsa, demək, insanın görməli olduğu işləri
    etmək üçün kifayət qədər vaxtı var. Tələsmək lazım deyil.</p>
  <p>3. Ancaq gün ərzində on iki saat varsa belə, bu, cəmi on iki saatdır.
    Onu uzatmaq mümkün deyil. Buna görə də vaxtı boş yerə itirmək olmaz.
    Zaman kifayət qədərdir, amma çox deyil. Ona görə də bizə verilən vaxtdan
    maksimum istifadə edilməlidir.</p>
  <p>Şekspirin sələfi Kristofer Marlo (1564-1593) Doktor Faust haqqında
    olan əfsanəni faciə şəklində səhnələşdirdi. Alman şairi Höte bu əfsanəni
    poetik şəkildə işləyib. «Faust»un bu variantı müxtəlif dillərə tərcümə
    olunaraq bütün dünyada tanınıb. Bütün əfsanələrdə Faust pis ruhların
    köməyi ilə həyatdan tam zövq almaq üçün şeytanla əlaqə saxlayan insan
    kimi təsvir olunmuşdur. İblis Fausta iyirmi dörd il ərzində kömək etdi,
    sonra canını cəhənnəmə apardı. Ölümündən qabaq Faust iblislə
    sövdələşmənin nə qədər dəhşətli olduğunu gördü. Biz K.Marlounun
    variantında bu sözlərə rast gəlirik:</p>
  <p>Ah, Faust, qalıb sənin cəmi bir saatın.</p>
  <p>Orada isə əbədi lənət qazanacaqsan.</p>
  <p>Ey göyün qatları, gedişinizi dayandırın</p>
  <p>Elə ki zaman dayansın, gecə də gəlməsin.</p>
  <p>Ey gözəl təbiət, sən yenidən oyan,</p>
  <p>Oyan ki daha bir gün də bəxş edəsən,</p>
  <p>Ya da qalan bu son bir saatı həftəyə, aya, ilə çevir</p>
  <p>Qoy Faust tövbə edib canını xilas edə bilsin.</p>
  <p>Dərin sükut bürüyüb hər yeri, zaman keçir,</p>
  <p>Ulduzlar öz axarı ilə dövran edir.</p>
  <p>Vaxt tamamlanacaq, şər gələcək</p>
  <p>Faust da əbədi lənətlənəcək.</p>
  <p>Dünyada heç nə Fausta daha çox vaxt qazandıra bilməzdi. Bu, insan
    həyatındakı ən dəhşətli faktlardan biridir. Bir gün on iki saatdan
    ibarətdir, gündə də cəmi on iki saat var. Tələsməyə ehtiyac yoxdur, amma
    zamanı israf etməyə də vaxt yoxdur. Vaxt kifayət qədərdir, amma çox
    deyil, ümumiyyətlə isə artıq vaxt yoxdur.</p>
</blockquote>
<h2 id="gecə-və-gündüz-yəhya-116-10-ardı">GECƏ VƏ GÜNDÜZ (Yəhya 11:6-10
  (ardı))</h2>
<blockquote>
  <p>İsa Öz fikirlərini açıqlamağa davam edir. «Kim gündüz vaxtı gəzərsə,
    büdrəməz, çünki bu dünyanın nurunu görür. Lakin kim gecə vaxtı gəzərsə,
    büdrəyər, çünki daxilində nur yoxdur».</p>
  <p>Yəhya yenə iki məna daşıyan ifadə işlədir: biri səthi, digəri
    dərindir. Amma hər ikisi doğrudur.</p>
  <p>1. İsanın sözlərinin ilk mənası doğrudur və biz bunu öyrənməliyik.
    Yəhudilərdə gün romalılarda olduğu kimi, günəş çıxandan gün batana qədər
    on iki bərabər vaxta bölünürdü. Bu o deməkdir ki, ilin vaxtından asılı
    olaraq «saat» dəyişirdi. İlk baxışdan İsa sadəcə olaraq deyir ki, gündüz
    yeriyən büdrəməz, gecə yeriyən isə yolu görmədiyi üçün büdrəyər. O
    dövrdə küçə işıqları yox idi və qaranlıq çökəndə səyahət etmək imkanı
    olmurdu.</p>
  <p>İsa deyir ki, insan öz işini gün ərzində bitirməlidir, çünki gecə
    gələndə o, artıq heç nə edə bilməyəcək. Əgər bir iş görəcəksənsə, yaxşı
    olar ki, həmin gün o işi tamamlayasan. Narahatlıq və qaçaqaç çox vaxt
    ona görə baş verir ki, insan əvvəllər etməli olduğu işi sonradan
    bitirməyə çalışır. İnsan öz qiymətli vaxtını elə sərf etməlidir ki, nə
    qədər xoş olsa da, faydasız xırdalıqlara vaxtı getməsin və hər günün
    sonunda zamana borclu qalmasın. İsanın sözlərinin ilk mənası budur.</p>
  <p>2. Amma İsanın sözlərinin altında daha böyük məna var. Kim dünyanın
    nuru sözünü eşidəndə İsa haqqında düşünməyə bilər? Yəhya yenə də gecə və
    qaranlıq sözlərindən Məsihsiz həyatı, şərin hökmran olduğu həyatı təsvir
    etmək üçün istifadə edir. Rəblə Axırıncı Şam yeməyindən sonra Yəhuda pis
    niyyətini həyata keçirmək və İsaya xəyanət etmək üçün sövdələşmək
    məqsədilə otaqdan çıxanda, Yəhya yaranmış vəziyyətin dramatik
    xarakterini çatdırır: «Yəhuda tikəni alan kimi dərhal bayıra çıxdı.
    Artıq gecə idi» (<em>13: 30</em>). İnsan Məsihi tərk edəndə və günah onu
    üstələyəndə gecə gəlir.</p>
  <p>Düzdür, Müjdə Allah məhəbbətinə əsaslanır. Amma istəsək də, istəməsək
    də, orada bir xəbərdarlıq var. İnsanın Məsih vasitəsilə Allahla barışmaq
    üçün yalnız müəyyən bir vaxtı var. Əgər o, bu vaxt ərzində Allahla
    barışmasa, hökm qaçılmaz olacaq. Buna görə də Rəbb İsa deyir: «İşini
    tamamla. Dünyanın işığı hələ varkən Allahla barış. Çünki elə vaxt
    gələcək ki, sənin üçün gecə düşəcək və o zaman çox gec olacaq».</p>
  <p>Başqa heç bir Müjdə dördüncü Müjdə qədər Allahın dünyanı sevdiyini
    təsvir etmir. Ancaq bu Müjdə iki məqamı qeyd edir: vaxtında çatmağı
    bacaranların izzəti və gecikənlərin faciəsi.</p>
  <p><strong>11-16</strong></p>
</blockquote>
<h2 id="qərarli-insan-yəhya-1111-16">QƏRARLI İNSAN (Yəhya 11:11-16)</h2>
<blockquote>
  <p>Yəhya burada da İsanın sözlərini çatdırmaq üçün öz üsulundan istifadə
    edir. Dördüncü Müjdədə İsanın nitqi həmişə eyni ardıcıllıqla gedir.
    Məsələn, İsa çox sadə səslənən bir söz deyir. Onun sözləri dinləyicilər
    tərəfindən səhv başa düşülür. Onda İsa nə demək istədiyini daha ətraflı
    və təfərrüatlı şəkildə izah etməyə başlayır. Nikodimlə göylərdən
    doğulmanın əhəmiyyəti haqqında söhbət edərkən (<em>3:3-8</em>), yaxud
    samariyalı qadınla həyat suyu haqqında söhbətdə (<em>4:10-15</em>) belə
    idi.</p>
  <p>Burada İsa əvvəlcə deyir ki, Lazar yuxuya gedib. Bu, şagirdlər üçün
    yaxşı xəbər idi, çünki onlar bilirdilər ki, yuxudan yaxşı dərman yoxdur.
    Amma yuxu sözünün həmişə daha dərin və ciddi mənası olub. İsa Yairə
    söyləmişdir ki, qızı yatıb (<em>Matta 9:24</em>). Stefanın daşlanaraq
    öldürüldüyü zaman deyilirdi ki, o, gözlərini bu həyata yumub
    (<em>Həvarilərin işləri 7:60</em>). Paul Məsihin dirilib zühur edərkən
    Onu görən qardaşlar barədə danışanda vəfat etmişdir (yuxuya getmişdir)
    sözünü işlədir (<em>1Korinflilərə 15:6</em>). Beləliklə, İsa onlara
    Lazarın öldüyünü birbaşa söyləməli oldu. Sonra onlara dedi ki, bu hadisə
    baş verəndə Özünün orada olmadığına görə sevinir, çünki indi şagirdlərin
    Ona olan imanları daha da güclənəcək.</p>
  <p>Məsihçiliyin son sübutu Məsihin işlərinə baxmaqdır. Sözlər inandırıcı
    olmaya bilər. Amma əməlin əleyhinə heç kim heç nə deyə bilməz. Məsih
    qorxağı qəhrəmana, şübhə edəni möminə, eqoisti hamının xidmətçisinə, pis
    insanı xeyirxah insana çevirir. Bu sadə faktlar daha çox inandırır.</p>
  <p>Bütün möminlərin üzərinə qoyulan ən böyük məsuliyyət də elə budur.
    Allahın planı ondan ibarətdir ki, hər birimiz Onun qüdrətinin canlı
    şahidi olaq. Bizim vəzifəmiz Məsihi təkcə sözlərlə tərifləmək deyil,
    çünki sözlər həmişə mübahisə yarada bilər. Bizim vəzifəmiz Məsihin bizim
    üçün nə etdiyini həyatımızla göstərməkdir. Cənab Con Reif bir dəfə belə
    demişdir: «Mən həyatda böhranları deyil, onların açdıqları imkanları
    sevirəm». Lazarın ölümü İsa üçün sevinc doğuran böhran idi. Çünki bu Ona
    Allahın nə edə biləcəyini ən heyrətamiz şəkildə göstərmək imkanı
    verirdi. Bizim həyatımızda da hər böhran bir fürsətə yol açmalıdır.</p>
  <p>Həmin an şagirdlərin hamısı Tomasın qəti sözünü eşitməsəydilər, bəlkə
    də, İsanın ardınca getməkdən imtina edə bilərdilər. Şagirdlərin hamısı
    əmin idi ki, Yerusəlimdə onları ölüm gözləyir. Buna görə də ora getməyə
    tələsmirdilər. Lakin birdən Tomasın səsi eşidildi: «Biz də gedək ki,
    Onunla ölək».</p>
  <p>Həmin dövrdə bütün yəhudilər iki ad daşıyırdılar: biri yəhudi adı
    idi, bu adla o, yaxın ətrafına tanınırdı. İkincisi isə daha geniş
    dairədə tanınan yunan adı idi. Tomasın yunanca adı Didimus idi, yəni
    Əkiz deməkdir. Eynilə daş sözü yunanca Peter, ibranicə isə Kefa
    deməkdir. Yəhudi Tabita adı yunanca Dorkas idi, yəni ceyran
    deməkdir.</p>
  <p>Bu anda Tomas böyük cəsarət göstərdi. Tomasda R.Strahanın dediyi
    kimi: «Nəyisə gözləyən iman deyil, sadiq məyusluq idi». Ancaq Tomas bir
    şeyə əmin idi — nə olursa-olsun, o, İsanı tərk etməyəcək.</p>
  <p>Hilbert Frankau Birinci Dünya Müharibəsi zamanı dostluq etdiyi bir
    zabitdən söz açır. Bu zabit artilleriya müşahidəçisi idi. Onun vəzifəsi
    bağlı aerostata qalxıb, topçulara hədəfi vurub-vurmadıqlarını və ya
    mərmilərinin hədəfə çatıb-çatmadığını bildirmək idi. Bu, insana verilə
    biləcək ən təhlükəli tapşırıqlardan biri idi. Aerostat bir yerə bağlı
    olduğu üçün düşməndən yayınmaq mümkün deyildi. O, bir növ düşmən
    silahları və təyyarələri üçün stasionar hədəf idi. Hilbert Frankau dostu
    haqqında belə deyirdi: «Hər dəfə yerə bağlanmış aerostata qalxanda o,
    əsəb xəstəsinə çevrilirdi, buna baxmayaraq, tapşırığından imtina
    etmirdi».</p>
  <p>Bu, cəsarətin ən yüksək nümunəsidir. Bu o demək deyil ki, insan
    qətiyyən qorxmur. Biz qorxmayanda cəsarətli addım atmaq bizim üçün asan
    olur. Amma insan başına pis şeylərin gələ biləcəyini dərk edib qorxsa
    da, buna baxmayaraq, geri çəkilmədiyi vaxt əsl cəsarət yaranır. Həmin
    gün Tomas da belə idi. Heç kim qorxduğuna görə utanmamalıdır. O adam
    utanmalıdır ki, ürəyinin dərinliyində etməli olduğu şeyi ona etməyə
    imkan verməyən qorxunun qarşısını ala bilmir.</p>
  <p><strong>17-19</strong></p>
  <p><strong>HÜZÜR YERİ (Yəhya 11:17-19)</strong></p>
  <p>Bu mənzərəni təsəvvür etmək üçün yəhudi evində matəmin necə
    saxlanıldığını bilməliyik. İsti iqlimə görə İsraildə ölənləri mümkün
    qədər tez dəfn edirdilər. Vaxt var idi ki, dəfn çox bahalı bir mərasim
    idi. Mərhumun cəsədi ən nəfis yağlar və məlhəmlərlə məsh edilir, ona
    bahalı paltarlar geyindirilirdi. Qəbirə cənazə ilə birlikdə hər cür
    zinət əşyaları qoyulurdu. Birinci əsrin ortalarında bütün bunlar pulun
    israfına çevrilmişdi. Təbii ki, heç kim qonşusundan geri qalmaq
    istəmirdi. Buna görə qəbirə qoyulan dəfn paltarları, xəzinələr getdikcə
    daha dəbdəbəli və bahalı olurdu. Adət ağır bir yükə çevrilmişdi. Lakin
    məşhur ravvin II Qamliel ortaya çıxana qədər heç kim bu adəti ​​ləğv
    etməyə cəsarət etmirdi. O vəsiyyət etmişdir ki, onu ən sadə kətan
    paltarında dəfn etsinlər. Beləliklə, o, dəfn mərasiminin dəbdəbəsini
    aradan qaldırdı. Bu günə qədər yəhudilərin dəfn mərasimində onları
    dəbdəbəli dəfn mərasimlərindən xilas edən ravvin Qamlielin xatirəsinə
    şərab içilir. Bundan sonra ölülərə sadə kətan paltarı geyindirməyə
    başladılar. Bəzən bu paltarı səyahət paltarı adlandırırdılar.</p>
  <p>Dəfn mərasiminə hər kəs gələ bilərdi. Hamı nəzakət və hörmət xatirinə
    mərasimdə iştirak edirdi. Adət-ənənəyə görə, qadınlar cənazənin önündə
    gedirdilər. Çünki dünyaya günah və onunla birlikdə ölümü qadınlar
    gətirmişdilər. Qəbrin yanında vida çıxışları edilirdi. Hər kəs dərin
    hüznlə başsağlığı verirdi. Cənazə dəfn olunandan sonra qonaqlar iki
    cərgəyə düzülüb, mərhumun yaxınlarının birinci getməsinə şərait
    yaradırdılar. Belə müdrik qaydalar çox idi: mərhumun qohumlarını boş,
    lazımsız söhbətlərlə narahat etməməli, onlara əziyyət verilməməli idi.
    Onları öz kədərləri ilə baş-başa buraxmaq lazım idi.</p>
  <p>Hüzr düşən evdə dəyişilməz adətlər var idi. Cəsəd evdə olarkən ət
    yemək və şərab içmək, qutucuqlarını taxmaq (Qanundan sitatlar saxlamaq
    üçün balaca qutu) və hər hansı bir şeyi öyrənmək qadağan idi. Evdə yemək
    hazırlamaq olmazdı, meyitin yanında yemək qadağan idi. Cəsəd evdən
    çıxarılan kimi evdəki bütün əşyalar divarlara tərəf çevrilir, ağlayanlar
    yerdə və ya alçaq skamyalarda otururdular.</p>
  <p>Dəfndən qayıtdıqdan sonra ailə dostları tərəfindən hazırlanmış ehsan
    verilirdi. Ehsan — çörək, qaynadılmış yumurta və mərciməkdən ibarət
    olurdu. Dairəvi yumurta və mərcimək daim ölümə doğru yuvarlanan həyatı
    simvolizə edirdi. Əsas matəm yeddi gün davam edirdi, bunun ilk üç günü
    ağlaşma idi. Bu yeddi gün ərzində məlhəm sürtmək, ayaqqabı geyinmək,
    dərs oxumaq, iş görmək, hətta yuyunmaq belə olmazdı. Bir həftəlik əsas
    matəm sonradan yerini nisbətən yüngül bir aya verirdi.</p>
  <p>Beləliklə, İsanın Bet-Anyadakı evdə çoxlu insanla rastlaşması
    istənilən yəhudi evində yas mərasimi üçün xarakterik bir şey idi.
    Mərhumun yaxınlarına gəlib başsağlığı vermək hər bir yəhudinin müqəddəs
    borcu idi. Talmud öyrədirdi ki, xəstələrə baş çəkmək ruhu cəhənnəmdən
    azad edir. Orta əsrlərin böyük yəhudi ilahiyyatçısı Maymonid də
    öyrədirdi ki, xəstələri ziyarət etmək bütün digər xeyirxahlıqlardan
    üstündür. Xəstələri ziyarət etmək və yaslılara başsağlığı vermək yəhudi
    dininin vacib hissəsi idi. Ravvinlərdən biri <em>Qanunun təkrarı
      13:4</em>-də yazılan «Siz Allahınız Rəbbin ardınca gedin...» əmrini belə
    şərh edirdi: hər bir yəhudi bunu Müqəddəs Yazılarda göstərilən Allahın
    işlərini yerinə yetirmək əmri kimi qəbul etməlidir. Allah çılpaqları
    geyindirirdi (<em>Yaradılış 3:21</em>), xəstələri ziyarət edirdi
    (<em>Yaradılış 18:1</em>), ağlayanlara Özünü göstərirdi (<em>Yaradılış
      25:11</em>), ölüləri dəfn edirdi (<em>Qanunun təkrarı 34:6</em>). Bütün
    bunlarda biz Allahı təqlid etməliyik. Ölənlərə hörmət olaraq yasını
    tutmaq və kədərli yaxınlarına başsağlığı vermək hər bir yəhudinin borcu
    idi. Qəbirdən uzaqlaşanda yas tutanlar «Ruhuna rəhmət» deyir, sonra isə
    hər dəfə mərhumun adını xatırlayanda xeyir-dua verirdilər. Yəhudilərin
    ölənin yaxınlarına başsağlığı verməkdə və mərhuma olan borclarını
    ödəməkdə təsiredici bir şey var.</p>
  <p>Həmin gün İsa bacıların dərdinə şərik çıxan insanlarla dolu evə
    gəldi.</p>
  <p><strong>20-27</strong></p>
</blockquote>
<h2 id="dirilmə-və-həyat">DİRİLMƏ VƏ HƏYAT</h2>
<blockquote>
  <p>Bu hissədə də Marta öz nüfuzuna sadiq qalır. Luka Marta və Məryəm
    haqqında danışarkən (<em>Luka 10:38-42</em>), Martanı işgüzar, çalışqan,
    Məryəmi isə sakit, dərin düşüncəli kimi təqdim edir. İsanın Bet-Anyaya
    yaxınlaşdığı məlum olan kimi Marta yerində durmayıb, Onu qarşılamağa
    qaçdı. Məryəm isə evdə qaldı.</p>
  <p>Marta İsa ilə görüşəndə ​​Ona ürəyindəkiləri söylədi. Qarşımızda
    Müqəddəs Kitabdakı ən təsirli və səmimi söhbətlərdən biri dayanır. Marta
    təkcə eyhamla deyil, həm də sarsılmaz imanla danışdı: «Ya Rəbb, əgər Sən
    burada olsaydın, qardaşım ölməzdi». Bu sözlərlə onun fikirlərini təxmin
    etmək olar.</p>
  <p>O demək istəyirdi ki, «Niyə xəbər alan kimi gəlmədin? İndi çox
    gecdir». Lakin Marta bu sözü bitirməmiş faktlar başqa şey desə də,
    fikrini belə yekunlaşdırdı: «Ancaq bilirəm ki, Sən indi də Allahdan nə
    diləsən, O Sənə verəcək».</p>
  <p>İsa ona dedi: «Qardaşın diriləcək». Marta cavab verdi: «Bilirəm ki,
    dirilmə zamanı, son gündə o da diriləcək». Onu da qeyd etmək yerinə
    düşər ki, Əhdi-Ətiq mütəfəkkirləri ölümdən sonra real həyata, demək olar
    ki, inanmırdılar. Qədim dövrlərdə yəhudilər inanırdılar ki, hər bir
    insanın ruhu — istər yaxşı, istərsə də pis olsun, öləndən sonra Şeola,
    yəni ölülər diyarına gedir. Ölülərin ruhlarının məskunlaşdığı bu yer
    səhv olaraq cəhənnəm kimi tərcümə edilmişdir. Şeol hamının başa düşdüyü
    kimi əzab yeri deyil, ölülər diyarı idi. Hamı fərq qoyulmadan öləndən
    sonra oraya gedir və orada qəribə, dumanlı, rahat, sevincsiz, «kölgə»
    həyat tərzi keçirirdi. Əhdi-Ətiq dövründə böyük əksəriyyətin anlayışı
    belədir. «Səni ölüb-gedən insan xatırlamaz. O necə ölülər diyarından
    Sənə şükür etsin?» (<em>Zəbur 6:5</em>) «Qanımı töküb qəbirə düşsəm,
    Sənə fayda verərmi? Torpaq Sənə şükür edə bilərmi, sədaqətini elan edə
    bilərmi?» <em>(Zəbur 30:9)</em>. Məzmurçu öldürülən insanlar haqqında
    belə deyir: «Yaddaşından silinmişəm, köməyindən əlimi üzmüşəm, məzarda
    yatan meyitlər kimiyəm» <em>(Zəbur 88:5)</em>. «Xariqələrini ölülərəmi
    göstərəcəksən? Kölgələrmi qalxıb Sənə şükür edəcək? Məhəbbətin
    məzardamı, sədaqətin Həlak yerindəmi bəyan olunacaq? Xariqələrin
    qaranlıqdamı, ədalətin unudulma diyarındamı tanınacaq?» <em>(Zəbur
      88:10-13)</em>. «Ölənlər, sükut diyarına düşənlər Rəbbə həmd etmirlər»
    <em>(Zəbur 115:17)</em>. Vaiz kədərlə deyir: «Çalışmaq üçün nə
    bacarırsan, var gücünlə et. Çünki gedəcəyin ölülər diyarında nə iş, nə
    fikir, nə bilik, nə də hikmət var» (<em>Vaiz 9:10</em>).
  </p>
  <p>Padşah Xizqiya axirətlə bağlı bədbin inancını belə ifadə edir: «Axı
    ölülər diyarı Sənə şükür etməz, ölüm həmdlər söyləməz, qəbirə düşənlər
    Sənin sədaqətinə ümid etməz» (<em>Yeşaya 38:18</em>). İnsan öldükdən
    sonra başqa insanlardan və Tanrıdan ayrıldığı sükut və unudulma diyarına
    düşür. Yazıçı C.E.Makfaden deyirdi: «Din tarixində insanların əsrlər
    boyu o dünyadakı mükafata ümid etmədən ən nəcib əməlləri, borclarını
    yerinə yetirmələri, öz yüklərini və kədərlərini daşımalarından daha
    gözəl hadisə yoxdur».</p>
  <p>Əhdi-Ətiqdə çox nadir hallarda kimsə cəsarətli iman sıçrayışı edərdi.
    Məzmurçu deyir: «Elə bunun üçün qəlbim sevinir, ruhum şad olur, cismim
    əmin-amanlıqda yaşayır. Çünki məni ölülər diyarına atmazsan, mömin
    insanını qəbirə salmazsan. Mənə həyat yolunu öyrədirsən, doyunca sevinc
    Sənin hüzurundadır, sağ əlində hər zaman səadət var» (<em>Zəbur
      16:9-11</em>). «Amma daim Səninlə olmuşam, Mənim sağ əlimdən tutmusan.
    Nəsihətinlə mənə yol göstərirsən, sonra məni şərəfə çatdıracaqsan»
    (<em>Zəbur 73:23-24</em>). Məzmurçu əmin idi ki, Allahla düzgün, canlı
    münasibəti olanları hətta ölüm belə Ondan ayırmayacaq. Amma o dövrdə
    belə iman yalnız güclü imana malik olanlarda olurdu, buna hər kəs sahib
    deyildi. Sonda Əhdi-Ətiqdə başına gələn bütün ağır bədbəxtlikləri
    qarşısında nida edən Əyyubun ölməz ümidi əksini tapır: «Amma mən bilirəm
    ki, Satınalanım yaşayır, axırda O, yer üzərində dayanacaq. Dərim yox
    olandan sonra bədən alıb Allahı görəcəyəm. Mən Ona baxacağam, başqası
    yox, mən öz gözlərimlə görəcəyəm. Budur, ürəyim həsrətdən üzülür!»
    (<em>Əyyub 19:25-27</em>). Burada biz yəhudilərin axirətlə bağlı
    inancının toxumunu görürük.</p>
  <p>İsrailin tarixi fəlakətlər, əsirlər, köləlik və məğlubiyyətlərlə
    doludur. Lakin yəhudi xalqı əmin idi ki, onlar Allaha məxsusdurlar. Bu
    əminlik yer üzündə o qədər aydın görünməsə də, onlar köhnə dünyanın
    çatışmazlıqlarının düzələcəyi yeni, fərqli bir dünyaya ümid edirdilər.
    Onlar inanırdılar ki, Allahın planının və Onun ədalətinin tam həyata
    keçməsi üçün başqa bir həyat və başqa bir dünya lazımdır. Məhz bu hiss
    yəhudiləri ölümdən sonrakı həyatın mövcud olduğuna inanmağa vadar
    edirdi.</p>
  <p>Düzdür, İsanın dövründə axirətin mövcudluğunu qəbul etməyən
    sadukeylər var idi. Lakin fariseylər və xalqın böyük əksəriyyəti buna
    inanırdı. Onlar deyirdilər ki, ölüm anında iki dünya — müvəqqəti və
    əbədi dünya görüşüb öpüşür və ölülər Allahı görür. Onlar bu dünyadan
    köçən adamları heç vaxt ölü adlandırmırdılar, onların yuxuya
    getdiklərinə inanırdılar. Onların inamı bu qədər güclü idi. Buna görə
    Marta İsaya ölülərin dirilməsi barədə əminliklə deyəndə, xalqının ali
    imanına istinad edirdi.</p>
</blockquote>
<h2 id="dirilmə-və-həyat-yəhya-1120-27-ardı">DİRİLMƏ VƏ HƏYAT (Yəhya
  11:20-27 (ardı))</h2>
<blockquote>
  <p>İsa Martanın inancına yeni məna verən bir söz dedi: «Dirilmə və həyat
    Mənəm. Mənə iman edən ölsə də, yaşayar, yaşayıb Mənə iman edən də heç
    vaxt ölməz». O, tam olaraq nə demək istəyirdi? Onun nə demək istədiyini
    başa düşmək üçün bir ömür kifayət etməz. Amma biz dərk edə biləcəyimiz
    qədər dərk etməyə çalışmalıyıq.</p>
  <p>Bir şey aydındır: İsa fiziki həyatı nəzərdə tutmurdu, çünki fiziki
    nöqteyi-nəzərdən Məsihə iman edən insanın ölməməsi mümkün deyil. Məsihə
    iman edənlər də, bütün insanlar kimi, fiziki ölürlər. Biz fiziki deyil,
    daha dərin bir izahat axtarmalıyıq.</p>
  <p>1. İsa günah içində ölümə işarə edir. O, sanki deyir: «İnsan günah
    nöqteyi-nəzərindən ölü olsa və həyata aid hər şeyi itirsə belə, Mən ona
    yenidən həyat verə bilərəm».</p>
  <p>Tarixi baxımdan bu, tamamilə doğrudur. A.M.Çirqvin Tokiçi İşiini
    misal gətirir. İşiinin misilsiz cinayət təcrübəsi var idi. O, kişiləri,
    qadınları və uşaqları ən amansız şəkildə öldürürdü. Onun yolunu kəsən
    hər kəsi amansızcasına məhv edirdi. Nəhayət, həbsxanaya düşdü və orada
    edam olunacağı günü gözlədi. Onu iki kanadalı qadın ziyarət etdi. Onlar
    İşii ilə kameranın barmaqlıqları arasından danışmaq istəyirdilər. Lakin
    o, qəfəsdəki heyvan kimi qəzəbli və qəddar baxışlarla onları süzürdü.
    Sonda qadınlar İşiini danışmağa məcbur etmək cəhdlərindən əl çəkdilər.
    Lakin sağollaşanda ona İncil hədiyyə etdilər. Qadınlar ümid edirdilər
    ki, onların uğursuzluğa düçar olduqları yerdə İncil uğur qazanacaq. İşii
    həvəslə İncili oxumağa başladı. Beləcə Çarmıx hekayəsinə gəlib çatdı.
    Orada o, «Ata, onları bağışla, çünki nə etdiklərini bilmirlər» sözləri
    ilə qarşılaşdı. Bu sözlər onu dərindən sarsıtdı. İşii deyirdi: «Mən bir
    anlıq dayandım. Sanki kimsə ürəyimi uzun mismarla deşirdi. Buna Məsihin
    sevgisi demək olarmı? Yoxsa bu Onun mərhəməti idi? Buna nə ad verəcəyimi
    bilmirəm. Ancaq bir onu bilirəm ki, mən İsaya iman etdim və qəddar
    ürəyim dəyişdi». Bir qədər sonra məhkum edilmiş cinayətkar edam
    kürsüsünə gedəndə o, artıq keçmişin qəddar, qəzəbli heyvanı deyil,
    gülümsəyən, nur saçan bir insan idi. Qatil yenidən doğuldu, İsa Toçiki
    İşiini həyata qaytardı.</p>
  <p>Bizim yaşadıqlarımız bu qədər dramatik olmaya bilər. Bəzən insan o
    qədər eqoist ola bilər ki, başqalarının ehtiyaclarına biganə yanaşar.
    İnsan başqalarının hisslərinə qarşı laqeyd ola bilər. Yaxud da insan
    çirkaba o qədər qərq olur ki, namus və vicdan baxımından ölü sayılır. Ya
    da insan o qədər ümidsizliyə qapıla bilər ki, sonda ruhən ölü olar. İsa
    Məsih belə insanları dirildir. Tarixdən görürük ki, İsa saysız-hesabsız
    milyonlarla belə insanı diriltdi. Onun toxunuşu öz gücünü hələ də
    itirməyib.</p>
  <p>2. İsa gələcək həyatı da nəzərdə tuturdu. O bizə həyatımızda ölümün
    son olmadığına əminlik bəxş etdi. Mömin Eduardın son sözləri belə idi:
    «Ağlama, mən ölməyəcəyəm. Ümid edirəm ki, fani dünyanı tərk edərək,
    dirilər diyarında Rəbbin xeyir-duasını görəcəyəm». Biz bu dünyanı
    <em>dirilər dünyası</em>, ya da həyat olan dünya adlandırırıq. Ancaq onu
    <em>fani</em> və <em>ölülər dünyası</em> adlandırmaq daha düzgün olardı.
    İsa Məsih vasitəsilə biz qüruba doğru deyil, günəşin doğmasına doğru
    getdiyimizi öyrəndik. Sözün əsl mənasında, biz ölüm yolunda deyilik,
    həyat yolundayıq.
  </p>
  <p>Bəs bu necə baş verir? Bu biz İsa Məsihə iman edəndə baş verir. Bunun
    mənası nədir? İsaya iman etmək — Onun dediyi hər sözü həqiqət kimi qəbul
    etmək və həyatını Ona etibar etmək deməkdir. Belə etməklə biz Allahla
    yeni bir münasibət qururuq.</p>
  <p>1. Allahın Məsihin Onu bizə təqdim etdiyi kimi olduğuna inananda,
    Onun məhəbbətinə və ilk növbədə, Onun Xilaskar Allah olduğuna tam əmin
    oluruq. Ölüm qorxusu yox olur, çünki ölüm bizi Sevənlə görüş
    deməkdir.</p>
  <p>2. Bundan başqa, biz həyatla da yeni münasibətə giririk. Məsihin
    yolunu qəbul edəndə, Onun əmrləri bizim üçün qanun olur. Başa düşəndə
    ki, İsa Onun əmrlərinə uyğun yaşamaqda bizə kömək etməyə həmişə
    hazırdır, onda ​​bütün həyatımız yenilənir, yeni gözəlliyə, saflığa və
    qüdrətə bürünür. Məsihin yolunu qəbul etdikdən sonra həyat o qədər gözəl
    olur ki, onun nə vaxtsa bitəcəyini təsəvvür etmək çətindir.</p>
  <p>Biz İsa Məsihə iman edəndə, Onun Allah haqqında, həyat haqqında
    dediyi hər şeyi qəbul edəndə və tamamilə Ona arxalananda, həqiqətən də,
    dirilirik. Çünki allahsız həyata xas olan qorxudan, günahkar həyatı
    səciyyələndirən ümidsizlikdən azad oluruq. Günahın nəticəsi olan ölümdən
    həyat dirilir və o qədər zəngin, dolğun olur ki, belə bir həyat ölə
    bilməz, yalnız daha ali həyata keçid edə bilər.</p>
  <p><strong>28-33</strong></p>
</blockquote>
<h2 id="isanin-təlaşi-yəhya-1128-33">İSANIN TƏLAŞI (Yəhya 11:28-33)</h2>
<blockquote>
  <p>Marta İsanın onların yanına gəldiyini Məryəmə söyləmək üçün evə
    qayıtdı. Camaat bilməmiş o, bunu bacısına sakitcə demək istəyirdi ki,
    Məryəm bir neçə dəqiqə İsa ilə tək qalsın. Əks halda, camaat onları
    əhatəyə alıb bu fürsətə imkan verməyəcəkdilər. Lakin qonaqlar Məryəmin
    cəld ayağa qalxıb harasa qaçdığını görəndə, düşündülər ki, yəqin,
    Lazarın məzarına gedir. Yəhudilərin adət-ənənəsinə görə, dəfndən sonrakı
    ilk həftə qadınlar imkan düşdükcə qəbirin yanına gedib, orada ağlaya
    bilərdilər. Məryəm İsanı eynilə Marta kimi salamladı: İsa onlarla
    olsaydı, qardaşı ölməzdi.</p>
  <p>İsa Məryəmi və bacılara təsəlli verən camaatın necə ağladığını gördü.
    Qeyd etmək lazımdır ki, bu, adi ağlaşma deyildi. Demək olar ki, isterik
    qışqırıq və hıçqırıq idi. Çünki yəhudi nöqteyi-nəzərinə görə, ağlaşma nə
    qədər çox olurdusa, mərhuma bir o qədər çox hörmət edilirdi.</p>
  <p>İndi biz tərcümə ilə bağlı müəyyən çətinliklərə rast gəlirik. Burada
    «əhvalı pozuldu və təlaşa düşdü» kimi tərcümə olunan söz
    <em>embrimasfay</em> felindən yaranır. Bu söz daha üç yerdə istifadə
    olunur: <em>Matta 9:30</em>-da — İsa sağaltdığı korlara bu barədə heç
    kimə danışmamağı <em>qəti şəkildə söylədiyi</em> vaxt; <em>Mark
      1:43</em>-də — İsa cüzamlını yola salıb ciddi tapşırıq verən vaxt;
    <em>Mark 14:5</em>-də — qonaqlar İsanın başını bahalı yağla məsh edən
    qadına qarşı gileylənəndə və bunu israf hesab edəndə. Hər bir halda bu
    söz müəyyən dərəcədə ciddilik, hətta qəzəb hissi ifadə edirdi. Bu söz
    danlaq və sərt tapşırıq mənasını verir.
  </p>
  <p>Nə üçün İsa qəzəbləndi? Belə bir ehtimal var ki, Bet-Anyaya gələn
    yəhudilərin bu fəryadı ikiüzlülük idi. Bu yalançı ağlaşma İsanı
    qəzəbləndirdi. Çox güman, bu, qonaqlara münasibətdə belə idi. Lakin
    bunun Marta və Məryəmlə bağlı olduğu qənaətinə gəlmək üçün heç bir əsas
    yoxdur. Bu səbəbdən İsanın <em>embrimasfayı,</em> yəni qəzəblənməsi
    ehtimalı azdır.</p>
  <p>Tərcümədə deyilir: «İsa... yəhudilərin ağladığını görəndə əhvalı
    pozuldu və təlaşa düşdü». Buradan belə nəticə çıxartmaq olar: İsa
    daxilən o qədər kədərləndi ki, bərk narahat oldu. Belə izahat həqiqətə
    daha yaxındır. Klassik danışıq yunan dilində <em>embrimasfay</em> feli
    fınxırmaq (atlarda olduğu kimi) mənasını verir. Amma burada bu söz
    İsanın köksündə qeyri-ixtiyari iniltiyə səbəb olan sarsıntı kimi başa
    düşülməlidir.</p>
  <p>Bu, İncildəki ən dəyərli hadisələrdən biridir: kədərli insanların
    vəziyyəti İsaya o qədər dərin təsir etdi ki, ürəyi ağrıdan sıxıldı.</p>
  <p>Ancaq bu, hamısı deyil. Bunu oxuyan istənilən yunan üçün (bunun
    yunanlar üçün yazıldığını unutmamalıyıq), burada canlandırılan hadisə
    heyrətamiz görünməlidir. Yəhyanın Müjdəsi İsada Allahı göstərmək, Onun
    ağlı və hisslərini əks etdirmək üçün yazılmışdır. Yunanlar Allahı
    hissiyyatsız, laqeyd bir Varlıq (apateya) kimi qəbul edirdilər. Necə
    oldu ki, yunanlar Tanrı haqqında belə fikirləşirdilər? Onlar belə
    mülahizə yürüdürdülər ki, əgər O, sevinc, kədər, heyranlıq və həzz
    hissinin nə olduğunu bilirsə, deməli, təsir altına düşə bilər. Əgər bir
    varlıq digərinə təsir etmək iqtidarındadırsa, onda onu öz hakimiyyəti
    altında saxlayır. Ancaq heç kim Allaha hakim ola bilməz. Deməli, Allah
    heç bir duyğuya malik deyil. Yunanlar uzaq olan, ayrı düşən, duyğusuz və
    şəfqətsiz bir Tanrıya inanırdılar.</p>
  <p>İsanın təqdim etdiyi mənzərə nə qədər fərqli idi. O, şəfqətdən ürəyi
    sıxılan, ağrıyan Allahı bizə göstərdi. Məsihin etdiyi ən böyük iş o idi
    ki, O bizə sevən və qayğıkeş Allah haqqında danışdı. Təkcə Onun haqqında
    danışmadı, həm də Onu Özündə göstərdi.</p>
  <p><strong>34-44</strong></p>
</blockquote>
<h2 id="ölüləri-oyadan-səs-yəhya-1134-44">ÖLÜLƏRİ OYADAN SƏS (Yəhya
  11:34-44)</h2>
<blockquote>
  <p>Biz son səhnəyə gəlib çatdıq. Biz bir daha İsanın başqalarının
    kədərinə görə kədərləndiyini görürük. «İsa ağladı» sətirlərini oxuyan
    bir yunan üçün bu, hekayədə ən çox diqqət çəkən söz olmalıdır. Allahın
    Oğlunun ağlaması onlar üçün, demək olar ki, inanılmaz idi.</p>
  <p>Biz gözlərimiz önündə adi bir İsrail məzarını təsəvvür etməliyik.
    Məzar ya təbii mağara, ya da süni şəkildə oyulmuş çökəklik olmalı idi.
    Mağaranın ağzı kifayət qədər geniş idi. İçəridə məzar çox həcmli idi —
    dərinliyi bir metr yarım, eni iki metr yarımdan çox və hündürlüyü üç
    metr idi. Məzarın divarlarında rəflər oyulurdu — üçü hər divarda, ikisi
    isə girişlə üzbəüz daxili divarda olurdu. Ölünü həmin rəflərə
    qoyurdular. Meyiti kəfənə bükür, qollar və ayaqları ayrıca sarğı ilə
    sarıyırdılar. Baş üçün xüsusi örtük olurdu. Mağaranın qapıları yox idi.
    Lakin mərhum dəfn edildikdən sonra girişi böyük daşla bağlayır və beləcə
    məzarı möhürləyirdilər.</p>
  <p>İsa məzarın girişindəki daşı yuvarlamağı əmr etdi. Marta elə düşündü
    ki, İsa son dəfə dostunun üzünə baxmaq istəyir. O, həmin an İsanın bu
    xahişində başqa səbəb görmədi. Buna görə də dedi ki, cəsəd artıq dörd
    gündür məzardadır və güclü meyit qoxusu yayır. Bundan əlavə, yəhudilərdə
    belə bir inanc var idi ki, ilk dörd gün ərzində mərhumun ruhu bədəni
    ətrafında dolanır, bədənə qayıtmağa çalışır. Lakin dörd gündən sonra
    məzarı tamamilə tərk edir, çünki bu vaxta qədər mərhumun üzü tanınmaz
    dərəcədə çürüyür.</p>
  <p>Lakin İsa ölümü geri çəkən bir əmr söylədi. Lazar qəbirdən çıxdı.
    Kəfənə bürünmüş ölü bir adamın qəbirdən çıxdığını təsəvvür etmək qorxulu
    idi. İsa orada duranlara dedi ki, onu açıb buraxsınlar.</p>
  <p>Burada bir məqama xüsusi diqqət yetirməliyik.</p>
  <p>1. İsa dua etdi. Ondan çıxan qüvvə Ona məxsus deyildi. Bu güc
    Allahdan idi. Möcüzələr — duaların cavabıdır.</p>
  <p>2. İsa yalnız Allahın izzətini axtarırdı. O, bu möcüzəni Öz izzəti
    üçün etmədi. İlyas peyğəmbər Baal peyğəmbərləri ilə həlledici mübarizəyə
    girəndə, Allaha belə dua etdi: «Səsimi eşit, ya Rəbb, mənə cavab ver.
    Qoy bu xalq bilsin ki, Sən Allahsan, ya Rəbb, onda onların ürəyini Özünə
    tərəf döndərəcəksən» (<em>1Padşahlar 18:37</em>).</p>
  <p>İsa hər şeyi Allahın qüdrəti və Onun izzəti üçün edirdi. Biz Ondan
    necə də fərqlənirik!</p>
  <p>Nə qədər olub ki, biz öz səylərimizə üstünlük vermişik və etdiyimiz
    işləri şəxsi şöhrətimiz üçün etmişik. Əgər biz özümüz hərəkət etməyi
    dayandırsaydıq və əsas yeri Allaha versəydik, həyatımızda daha çox
    möcüzələr baş verərdi.</p>
  <p><strong>11-ci fəsil</strong></p>
  <p><strong>1-44</strong></p>
</blockquote>
<h2 id="lazarin-dirilməsi-yəhya-111-44">LAZARIN DİRİLMƏSİ (Yəhya
  11:1-44)</h2>
<blockquote>
  <p>Biz Lazarın dirilməsini təsvir edildiyi kimi izah etməyə çalışdıq.
    Lakin o faktı inkar edə bilmərik ki, bu, İsanın ən böyük möcüzələrindən
    biri idi. Gəlin daha ətraflı nəzər salaq.</p>
  <p>1. Digər Müjdələrdə ölülərin dirilməsi möcüzələrinin təsvirləri var.
    Məsələn, <em>Yairin qızı</em> (<em>Matta 9:18-26; Mark 5:21-43; Luka
      8:40-56</em>), <em>Nain şəhərindəki dul qadınının oğlu</em> haqqında
    hekayələr var (<em>Luka 7:11-16</em>). Hər iki halda dirilmə ölümdən
    <em>dərhal</em> sonra baş verdi. Hər iki halda asanlıqla düşünmək olar
    ki, mərhumlar ölməyiblər, sadəcə huşlarını itiriblər. Biz artıq gördük
    ki, İsrailin isti iqliminə görə adamlar öləndən dərhal sonra dəfn
    edilməli idilər. Qəbirlərin araşdırılmasından bilirik ki, məhz bu
    tələskənliyə görə çox vaxt diri-diri basdırılma halları olurdu. Bəlkə də
    bu möcüzələr İsanın iki gəncin həyatını dəhşətli ölümdən xilas etməsinə
    səbəb oldu. Lakin Lazarın dirilməsi tamamilə fərqli haldır. Digər
    Müjdələrdə bir insanın ölümündən sonra dördüncü gündə — bədəninin artıq
    parçalanmağa başladığı gündə dirilməsi möcüzəsi ilə müqayisə edilə bilən
    başqa möcüzə yoxdur.
  </p>
  <p>2. Digər üç Müjdədə Lazarın dirilməsindən söz açılmır. Əgər digər
    müjdəçilər bu möcüzədən xəbərdar idilərsə, onlar bunu necə qeyd etməyə
    bilərdilər? Əgər həqiqətən də, bu baş veribsə, necə ola bilər ki,
    onların bundan xəbəri olmasın? Cavab belə ola bilər ki, Mark Müjdəni
    Peterin şəhadəti əsasında yazmışdı. Yəhyanın Müjdəsində isə Peter
    haqqında nə <em>5</em>-ci, nə də <em>7-12</em>-ci fəsillərdə heç nə
    deyilmir. Tomas bu fəsillərdə On iki həvarinin nümayəndəsi kimi çıxış
    edir. Belə bir fərziyyə var ki, Peter həmin vaxt İsanın yanında olmayıb.
    O, yalnız Axırıncı Şam yeməyində qalan şagirdlərə qoşulub. Ancaq belə
    bir fərziyyə çətin ki, həqiqət olsun. Hətta Peter o vaxt orada
    olmayıbsa, şübhəsiz ki, bütün müjdəçilər belə qeyri-adi bir möcüzə
    haqqında eşitmişdilər.</p>
  <p>3. Burada bəlkə də ən diqqətəlayiq məqam odur ki, Yəhya bu möcüzədə
    yəhudi rəhbərlərinin İsaya qarşı müəyyən tədbirlər görməsinin ən mühüm
    səbəbini göstərir (<em>11:47-54</em>). Başqa sözlə, Lazarın dirilməsi
    İsanın Çarmıxa çəkilməsinin birbaşa səbəbi idi. Digər üç Müjdədə Məsihin
    Çarmıxa çəkilməsinin əsas səbəbi Yerusəlim Məbədinin təmizlənməsi hesab
    edilir. Digər üç Müjdənin Çarmıxa çəkilmənin xüsusi səbəbi olan və ya ən
    azı bunun üçün əsas təkan rolunu oynayan bir hadisə haqqında niyə heç nə
    demədiyini başa düşmək çətindir.</p>
  <p>4. Amma digər tərəfdən, demək olar ki, Lazarın dirilməsi möcüzəsi
    olmasaydı, İsanın Yerusəlimə təntənəli girişi mümkün olmazdı. İsanın
    Yerusəlimdə belə sevincli, təntənəli qəbulunu başqa necə izah etmək
    olar? Ancaq yenə də fakt odur ki, digər Müjdələrdə bu hadisənin uyğun
    olduğu yer yoxdur.</p>
  <p>Əgər bu hadisə tarixi fakt deyilsə, onda onu necə izah edə
    bilərik?</p>
  <p>1. Renan belə bir fikir irəli sürür ki, bütün bunlar Məryəm, Marta və
    Lazarın qəsdən etdiyi saxtakarlıqdır. Ancaq belə bir izahat ağlabatan
    deyil. Bir qədər sonra Renan özü fikirlərini təkzib edib.</p>
  <p>2. Belə bir fərziyyə də var idi ki, Lazar həmin vaxtı huşsuz olub.
    Lakin bu da Müjdədə deyilənlərə əsasən sübuta yetirilə bilməz, çünki
    onun ölümünün təfərrüatları haqqında kifayət qədər çox danışılır.</p>
  <p>3. Bəziləri bunun sadəcə olaraq İsanın «dirilmə və həyat Mənəm»
    sözləri ilə əlaqəli bir alleqoriya olduğunu deyirlər, yəni İsanın
    sözlərini praktiki şəraitdə təsvir etmək üçün bir hekayə kimidir. Ancaq
    belə olan halda, bu, yalnız və yalnız həqiqətin həddindən artıq təhrifi
    ola bilər.</p>
  <p>4. Belə bir fikir də var idi ki, bu hekayə varlı adam və Lazar məsəli
    ilə bağlıdır (<em>Luka 16:19-31</em>). Həmin məsəl belə bir ifadə ilə
    bitir ki, kimsə ölümdən dirilsə belə, yəhudilər yenə də buna
    inanmayacaqlar. Buna görə fərziyyə ondan ibarətdir ki, Lazarın dirilməsi
    hekayəsi İsanın həqiqətən kimisə ölümdən diriltdiyini göstərmək üçün
    yazılmışdır, amma yəhudilər Ona yenə də iman etmədilər.</p>
  <p>Bu hekayəni araşdıraraq sonda demək məcburiyyətindəyik ki, əslində
    onun haradan qaynaqlandığını bilməsək də, şübhəsiz, çox əhəmiyyətli və
    böyük bir şey baş verib.</p>
  <p>Amma biz bu hekayənin doğruluğuna əminik, çünki Allahın Kəlamı
    həqiqətdir. Həm də yaddan çıxarmaq olmaz ki, Bet-Anya indiyədək Lazarın
    adına uyğun olaraq «Azarieh» adlandırılır.</p>
  <p>Amerikalı professor Robert Makafi Braun bu hekayənin nəticələrindən
    biri haqqında danışır. O, Yaponiyadan Amerikaya tərxis olunmaq üçün 1500
    dəniz piyadasını daşıyan nəqliyyat gəmisində ordu kapellanı kimi xidmət
    etmişdir. Günlərin bir günü o, kiçik bir qrup əsgər tərəfindən onlarla
    birlikdə Müqəddəs Kitab dərslərini öyrətmək üçün dəvət aldı. O, buna çox
    təəccüblənmişdi. O, bu fürsətdən istifadə etdi və səyahətin sonunda
    onlar bu fəsilə gəlib çatdılar. Dərsdən sonra əsgərlərdən biri onun
    yanına gəlib belə dedi: «Bu hekayədəki hər şey mənə işarə edir». O, son
    altı ayda, sözün əsl mənasında, necə cəhənnəm yaşadığını danışdı. Həmin
    əsgər orta məktəbi bitirdikdən sonra dəniz piyadalarına yazılmış və
    Yaponiyaya göndərilmişdi.</p>
  <p>O, həyatdan yorulmuşdu və darıxdırıcılıqdan dəhşətli bir bəlaya
    düşmüşdü. Allahdan başqa heç kim bu barədə bilmirdi. O, vicdan əzabı
    çəkirdi. Həyatı bərbad görünürdü. Ailəsi ilə necə görüşəcəyini təsəvvür
    edə bilmirdi, baxmayaraq ki, onun başına gələnləri onların bilməsinə
    ehtiyac yox idi. Ancaq o özünü elə hiss edirdi ki, sanki intihar edib.
    Sonda əsgər dedi: «Bu fəsli oxumaqla mən dirildim. Mən bilirəm ki,
    İsanın burada danışdığı dirilmə gerçəkdir, çünki O məni ölülər arasından
    diriltdi». Düzdür, bununla həmin gəncin çətinlikləri bitmədi. Onu çətin
    bir yol gözləyirdi. Lakin o, İsada əsl dirilmə və həyat tapdı.</p>
  <p><strong>47-53</strong></p>
</blockquote>
<h2 id="sözlərin-ironiyasi-yəhya-1147-53">SÖZLƏRİN İRONİYASI (Yəhya
  11:47-53)</h2>
<blockquote>
  <p>Burada yəhudi başçılarının obrazı çox aydın görünür. Bet-Anyada baş
    verən möcüzə onları hərəkətə keçməyə sövq etdi. İsanın sərbəst hərəkət
    etməsinə icazə vermək olmazdı, çünki getdikcə daha çox insan Onun
    ardınca gedirdi. Yəhudi başçıları vəziyyəti müzakirə etmək üçün şura
    çağırmaq qərarına gəldilər. Şuraya fariseylər və sadukeylər daxil idi.
    Amma fariseylər siyasi partiya deyil, sırf dini partiya idilər. Onların
    əsas vəzifəsi Qanunun diqqətlə icra edilməsindən ibarət idi. Onlar üçün
    ölkəni kimin idarə etdiyi maraqlı deyildi. Əsas o idi ki, onlara yəhudi
    dini qanunlarının göstərişlərinin hər bir təfərrüatına riayət etmək
    imkanı verilsin. Sadukeylər isə varlı aristokratlardan ibarət siyasi
    qrup idi. Onlar düşmənlə əməkdaşlıq edən kollaborasionist idilər, yəni
    azadlıq, zəngin və rahat yaşamaq, mövqelərindən maneəsiz istifadə
    etməkdən ötrü Roma ilə əməkdaşlığa hazır idilər. Kahinlərin hamısı
    sadukey olduğuna görə, şurada fariseylərdən daha çox sadukeylərin səsi
    üstünlük təşkil edirdi. Yəhya çox böyük ustalıqla bu insanların tipik
    xüsusiyyətlərini təsvir edir. Əvvəla, onlar nəzakətsiz idilər.</p>
  <p>Tarixçi İosif Flavi onlar haqqında yazırdı ki, «öz aralarında belə,
    yad adamlarla olduğu kimi, çox kobud və sərt davranırdılar» («Yəhudi
    müharibəsi» 2.8.14). «Siz heç nə bilmirsiniz» baş kahin Qayafa
    həmkarlarına deyir (<em>Yəhya 11:49</em>). Başqa sözlə, «Siz axmaq,
    kütbeyin varlıqlarsınız». Biz burada sadukeylərə xas olan təkəbbürü
    görürük. Onların təkəbbür və sərtliyi İsanın nitqindəki mülayimlik və
    məhəbbətlə ziddiyyət təşkil edir. Sadukeyləri maraqlandıran yeganə şey
    siyasi və sosial səlahiyyətlərini, nüfuzlarını qorumaq idi. Onlar
    qorxurdular ki, İsa xalqı Özünə cəlb edər və hökumətə qarşı fitnə-fəsad
    törədə bilər. Roma ümumən öz təbəələrinə qarşı dözümlü idi. Lakin
    imperiyanın nəhəng böyüklüyünü nəzərə alaraq, ictimai iğtişaşlara yol
    verə bilməzdi. Buna görə onları həmişə amansızlıqla yatırırdı. Əgər İsa
    xalqın üsyanına səbəb olsaydı, Roma bütün var gücü ilə Ona hücum edərdi.
    Bu da sadukeylərə mövqelərini və səlahiyyətlərini itirmək bahasına başa
    gələcəkdi. İsanın haqlı və ya haqsız olduğunu soruşmaq onların ağlına
    belə gəlmirdi. Onları yalnız bir şey maraqlandırırdı: Roma müdaxilə
    etsəydi, bunun nəticələri nə olardı və bu onların rahatlığına,
    mövqelərinə necə təsir edə bilərdi? Onlar hər şeyi həqiqət
    nöqteyi-nəzərindən yox, öz şəxsi karyerası nöqteyi-nəzərindən mühakimə
    edirdilər. Bildiyimiz kimi, insanlar hələ də Allahın iradəsi əvəzinə öz
    karyerasına üstünlük verirlər. Sonra sözlərin ironiyasının ilk
    nümunəsini görürük. Bəzən insan elə söz deyir ki, özü də onun tam
    mənasını anlamır. Sadukeylər, onları rahatlıq və mövqelərindən məhrum
    edə biləcək Romadan qorxaraq İsanın uzaqlaşdırılmasını tələb
    etdilər.</p>
  <p>70-ci ildə qorxduqları başlarına gəldi. Yəhudilərin inadından yorulan
    Roma hökuməti Yerusəlimi mühasirəyə aldı, onu yerlə yeksan etdi və
    Məbədin olduğu yeri viran qoydu. Maraqlıdır, görəsən yəhudilər İsanı öz
    Məsihləri kimi qəbul etsəydilər, nə baş verərdi? Lakin xalqını «xilas
    etmək» üçün atdıqları addımlar onları məhv etdi. Bütün bunlar 70-ci ildə
    baş verdi. Yəhyanın Müjdəsi isə təxminən 100-cü ildə yazılmışdı. Onu
    oxuyanların hamısı sadukeylərin sözlərinin böyük ironiyasını görə
    bildi.</p>
  <p>Baş kahin Qayafa belə bir nitq söylədi: «Başa düşmürsünüz ki, bütün
    bu millətin məhv olmağındansa bir Adamın xalq uğrunda ölməsi sizin üçün
    daha yaxşıdır?» Yəhudilər inanırdılar ki, baş kahin Allahdan söz almaq
    üçün Ona müraciət edəndə, Allahın Özü onun dili ilə danışır. Musa
    peyğəmbərin dövründə Musa Yeşuanı özündən sonra İsrail xalqına rəhbərlik
    etmək üçün müavin təyin etdi. Yeşua Musa peyğəmbər qədər xalq qarşısında
    nüfuzlu olmalı idi. Məsləhətə ehtiyac duyanda isə kahin Eleazara
    müraciət etməli idi ki, Eleazar onun adından Allahla danışsın «... Yeşua
    ilə bütün İsraillilər icması Eleazarın əmri ilə döyüşə gedib-gəlsinlər»
    (<em>Saylar 27:18-21</em>). Baş kahin Allahın sözünü xalqın rəhbərlərinə
    ötürən idi. Həmin il Qayafa bu vəzifəni icra edirdi. Sözlərin
    ironiyasına daha bir misal: Qayafa demək istəyirdi ki, bütün xalqı Roma
    hakimiyyətinin əlindən xilas etmək üçün İsanın əzab içində ölməsi daha
    yaxşıdır. Ancaq İsa xalqı əbədi xilas etmək üçün əziyyət çəkməli və
    ölməli idi. Qayafa dediyi sözlərin daha dərin və ali mənasını dərk
    etmirdi. Allah ağlagəlməz insanlar vasitəsilə danışa bilər. Bəzən də
    dediklərini dərk etməyən insan vasitəsilə Öz sözünü çatdırır. O, hətta
    pis adamdan belə istifadə edə bilər. İsa təkcə yəhudi xalqı üçün deyil,
    bütün dünya xalqları üçün ölməli idi. Erkən İmanlı Cəmiyyəti bu sözləri
    gözəl formada tətbiq etdi. İmanlı Cəmiyyətinin ibadətdə istifadə etdiyi
    ilk kitabı «On İki Həvarinin Təlimi» — «Didaxe» idi. Bu kitab
    həvarilərin dövründən 100 il sonra yazılmışdı. Rəbbin süfrəsi zamanı
    çörək bölünəndə belə dua etmək adət idi: «Ya Rəbb, bu çörək tarlada necə
    səpələnib, sonradan bir yerə yığıldığı kimi, İmanlı Cəmiyyətini də belə
    dünyanın hər yerindən Öz Padşahlığında bir yerə yığ» (<em>Didaxe
      9:4</em>). Çörək ayrı-ayrı hissəciklərdən, bir-birinə bərkidilmiş
    ayrı-ayrı buğda dənələrindən hazırlanır. Biz də hər dəfə Rəbbin
    süfrəsini qəbul edəndə bu barədə düşünməliyik.</p>
  <p><strong>54-57</strong></p>
</blockquote>
<h2 id="isanin-təqibi-yəhya-1154-57">İSANIN TƏQİBİ (Yəhya 11:54-57)</h2>
<blockquote>
  <p>İsa lazımsız yerə təhlükə ilə riskə getmirdi. O, canını qurban
    verməyə hazır idi. Lakin xidməti bitməmiş canını mənasız yerə qurban
    verməzdi. Ona görə də İsa Yerusəlimin şimalında yerləşən dağlara —
    Bet-Elin yaxınlığındakı Efrayim şəhərinə getdi (<em>2Salnamələr
      13:19</em>).</p>
  <p>Bu zaman Yerusəlim ölkənin hər yerindən gələn insanlarla dolu idi.
    Pasxa bayramı yaxınlaşırdı. Heç bir yəhudi Məbəddə paklanmadan bayramda
    iştirak etməzdi. İnsanlar çox şeyə toxunmaqdan murdarlana bilərdilər. Bu
    səbəbdən yəhudilər lazımi qurbanları təqdim etməyə və paklanma mərasimi
    üçün tələb olunan ayinləri yerinə yetirməkdən ötrü Yerusəlimə tez
    getməyə tələsirdilər. Qanunda deyilirdi: «Hər bir insan bayramdan əvvəl
    paklanmağa borcludur».</p>
  <p>Paklanma mərasimi Məbəddə baş tuturdu və çox vaxt tələb edirdi. Buna
    görə də öz növbəsini gözləyərkən yəhudilər kiçik qruplarda
    toplanırdılar. Onlar nə baş verdiyini bilirdilər, xalqın başçıları ilə
    İsa arasındakı ölümcül rəqabətdən xəbərdar idilər. Ümumiyyətlə, insanlar
    onlardan üstün olan qüvvələrə cəsarətlə qarşı çıxan şəxslərlə
    maraqlanırdılar. Onlara İsanın bayrama gəlib-gəlməyəcəyi maraqlı idi və
    düşündülər ki, Onun gəlmək ehtimalı azdır. Axı onların düşündüyü kimi,
    Qalileyalı dülgər yəhudi kahinliyinin və siyasi hakimiyyətin gücünə
    müqavimət göstərmək iqtidarında ola bilməzdi. Lakin onlar bu
    düşüncələrində yanıldılar. İsanın gəlmək vaxtı çatanda, dünyada heç bir
    qüvvə Ona mane ola bilməzdi. O gəldi.</p>
  <p>Martin Lüter də onu riskli işlərdən çəkindirənlərə əhəmiyyət
    vermirdi. O, «kardinallara, papalara, krallara, imperatorlara və
    cəhənnəmlə birgə bütün cinlərə əhəmiyyət verməyərək», gözündə düzgün
    görünən yolu qəbul edirdi. Onu Roma katolik kilsəsinin
    sui-istifadələrinə qarşı hücumlara cavab vermək üçün Vormsa çağıranda,
    o, təhlükə barədə kifayət qədər xəbərdarlıq almışdı. Amma onun cavabı
    belə oldu: «Əgər Vormsda evlərin damındakı kirəmitdən daha çox cin olsa
    belə, yenə də gedəcəyəm». Biləndə ki, V Karl onu ələ keçirmək
    niyyətindədir, onda belə dedi: «V Karl üstümə yağış yağdırsa belə,
    gedəcəyəm». Lüterin qorxmadığını söyləmək olmaz. Çünki çıxışları zamanı
    dəfələrlə səsi titrəyir, dizləri əsirdi. Amma onun qorxuya qalib gələn
    cəsarəti var idi. Məsihçi düzgün olanı etdiyi zaman nəticələrdən
    qorxmur. O, <em>hərəkətsizliyinin</em> nəticələrindən qorxur.</p>
  <p>Bu fəslin son ayələri göstərir ki, həmin vaxt hakimiyyət İsanı
    qarabaqara izləyirdi. Bəlkə də hakimiyyət orqanları Onu həbs etməyin
    daha asan yolu barədə məlumat verən şəxsə mükafat elan etmişdilər. Bəlkə
    də Yəhudanı şirnikləndirən də məhz bu idi. Amma buna baxmayaraq, İsa
    Yerusəlimə gəldi. O, şəhərin mərkəzindən uzaqda olan xiyabanlarda
    gizlənərək deyil, açıq şəkildə xalqın diqqətini Özünə cəlb etmək üçün
    gəldi. Biz Onun ölümün gözünə dik baxan cəsarəti qarşısında heyranlıqla
    baş əyməliyik.</p>
</blockquote>
