<h1>19-cu fəsil</h1>
<blockquote>
  <p><strong>1-16</strong></p>
</blockquote>
<h2 id="isa-və-pilat-yəhya-1828-1916">İSA VƏ PİLAT (Yəhya
  18:28-19:16)</h2>
<blockquote>
  <p>Nəhayət, Pilat İsanı Çarmıxa çəkilmək üçün təslim etdi. İsanı götürüb
    apardılar. Bu, İsanın Əhdi-Cədiddə olan sınaqlarının ən dramatik
    təsviridir. Bu səhnəni hissələrə bölsək, mənzərənin tam təsviri itəcək.
    Bu hekayə bütövlükdə oxunmalıdır. Onu öyrənmək və dərk etmək üçün çox
    vaxt lazımdır. Bu hissənin dramatikliyi personajların toqquşmasından və
    bir-biri ilə qarşılıqlı əlaqəsindən ibarətdir. Buna görə də yaxşı olar
    ki, hekayəni hissə-hissə deyil, onun iştirakçılarının xarakterlərini
    nəzərdən keçirək.</p>
  <p>Yəhudilərdən başlayaq. İsanın yer üzündə yaşadığı dövrdə yəhudilər
    Romaya tabe idilər. Romalılar onlara idarəçilik üçün kifayət qədər
    sərbəstlik vermişdilər. Amma buna baxmayaraq, onların ölüm hökmünü icra
    etmək hüququ yox idi. Qılınc hüququ (<em>ius gladia</em>) Romaya aid
    idi. Eynilə Talmudda deyildiyi kimi: «Həyat və ölüm məsələlərində hökm
    vermək hüququ Məbədin dağıdılmasından qırx il əvvəl İsraildən
    alınmışdı». İsrailin ilk Roma valisi Koloni idi. Tarixçi İosif Flavi
    onun bu vəzifəyə təyin edilməsi haqqında belə yazırdı: «Əvvəlcə o,
    Qeysər tərəfindən həyat və ölüm məsələlərinə qərar vermək səlahiyyəti
    ilə prokurator təyin edildi» (İosif «Yəhudi müharibələri» 2:8,1). Həmin
    tarixçi bəzi düşmənlərini edam etmək qərarına gələn Xanan adlı bir
    kahindən də bəhs edir. Nisbətən təmkinli olan yəhudilər Xananın belə bir
    qərar qəbul etməyə və həyata keçirməyə haqqı olmadığını əsas gətirərək
    onun bu qərarına qarşı çıxdılar. Xanana qərarını yerinə yetirməyə icazə
    verilmədi, hətta buna cəhd etdiyinə görə onu vəzifəsindən
    uzaqlaşdırdılar (İosif Flavi «Yəhudilərin qədimliyi» 20:9,1). Düzdür,
    Stefanda olduğu kimi, bəzən yəhudilər kimisə yerindəcə özbaşına
    cəzalandırırdılar. Lakin qanuna görə, onların heç kimi edam etmək hüququ
    yox idi. Elə buna görə İsanı Çarmıxa çəkməzdən əvvəl Pilatın yanına
    gətirməyə məcbur oldular.</p>
  <p>Əgər yəhudilərin cinayətkarları edam etmək hüququ olsaydı, onlar
    İsanı daşqalaq edərdilər. Qanunda deyilir: «Rəbbin adına küfr edən hər
    kəs öldürülməlidir. Bütün icma onu daşqalaq etsin» (<em>Levililər
      24:16</em>). Belə olan halda, cinayəti təsdiqləyən şahidlərin birinci
    daş atmaq hüququ var idi. «O adamı əvvəlcə şahidlər, sonra isə bütün
    xalq daşqalaq etsin. Beləliklə, aranızdan pisliyi atın» (<em>Qanunun
      təkrarı 17:7</em>). «Onlar belə dedilər ki, İsanın necə bir ölümlə
    öləcəyinə işarə edərək söylədiyi söz yerinə yetsin» (<em>Yəhya
      18:32</em>) deyən ayənin mənası budur. İsa həmçinin dedi ki, O, yerdən
    yuxarı qaldırılanda, yəni Çarmıxa çəkiləndə, hamını Özünə cəzb edəcək
    (<em>Yəhya 12:32</em>). Bu peyğəmbərliyin yerinə yetirilməsi üçün İsa
    daşqalaq yox, Çarmıxa çəkilməli idi. Roma qanunları yəhudilərə
    cinayətkarları edam etməyə icazə vermədiyi üçün İsa Roma üsulu ilə
    ölməli idi, yəni Çarmıxa çəkilməli idi.</p>
  <p>Yəhudilər əvvəldən sona qədər Pilatdan öz məqsədləri üçün istifadə
    etməyə çalışdılar. Onlar İsanı öldürə bilməzdilər, ona görə də qərara
    gəldilər ki, İsanı onlar üçün romalılar öldürsünlər.</p>
</blockquote>
<h2 id="isa-və-pilat-yəhya-1828-1916-ardı">İSA VƏ PİLAT (Yəhya
  18:28-19:16 (ardı))</h2>
<blockquote>
  <p>Ancaq bu, yəhudilər haqqında hələ hər şey deyil.</p>
  <p>1. Onlar əvvəldən İsaya nifrət edirdilər. Amma burada onların nifrəti
    isterik vəhşi nidaya çevrildi: «Çarmıxa çək, Çarmıxa çək!» Nəhayət,
    nifrətləri o həddə gəlib çatdı ki, vicdan, mərhəmət, hətta sadə insanlıq
    çağırışına kar oldular. Bu dünyada heç nə nifrət qədər sağlam düşüncə
    tərzini təhrif etmir. Bir dəfə nifrətə qapılan insan sağlam düşünə, görə
    və eşidə bilmir. Nifrət dəhşətlidir, çünki insanı sağlam düşüncədən
    məhrum edir.</p>
  <p>2. Nifrət hissi yəhudilərin hədlərini itirməsinə səbəb olmuşdu. Onlar
    mərasim təmizliyinə o qədər diqqətlə və dəqiq yanaşırdılar ki, valinin
    sarayına girməyə cəsarət etmədilər. Eyni zamanda Allahın Oğlunu Çarmıxa
    çəkmək üçün əllərindən gələni etdilər. Pasxanı yemək hüququna sahib
    olmaq üçün bir yəhudi tamamilə pak olmalıdır. Əgər onlar Pilatın
    ərazisinə girsəydilər, ikiqat murdar sayılardılar. Birincisi, onların
    qanununa görə: «Bütpərəstlərin məskəni murdardır». İkincisi, orada maya
    ola bilərdi. Pasxa isə Mayasız Çörək bayramı idi. Yəhudilər bayrama
    hazırlaşanda evdə günahın və şərin simvolu olan maya axtarırdılar və
    mayalı çörəyin son qırıntılarına qədər evdən çıxarmalı idilər. Pilatın
    sarayına girmək — yəhudi üçün Pasxa bayramından əvvəl maya olan yerə
    girmək demək idi. Ancaq yəhudi maya ola biləcək bütpərəstin evinə girsə
    belə, o, yalnız axşama qədər murdar sayılacaqdı. Bundan sonra o, yenidən
    paklanmaq üçün təntənəli yuyunma mərasimindən keçməli olacaqdı.</p>
  <p>İndi isə gəlin yəhudilərin nə etdiklərinə baxaq. Onlar mərasim
    qanununun hər bir təfərrüatını diqqətlə yerinə yetirirdilər, eyni
    zamanda da Allahın Oğlunu Çarmıxa qədər təqib edirdilər. Bunu insandan
    həmişə gözləmək olar. Bir çox imanlı cəmiyyətinin üzvləri ən xırda
    şeylərdən ötrü narahat olur, amma Allahın sevgi və bağışlama qanununu
    hər gün pozurlar. Elə imanlı cəmiyyətləri var ki, orada paltarlara,
    qab-qacaq və mebelə qulluq qaydaları, mərasimlər və ayinlər xırdalığına
    qədər yerinə yetirilir. Lakin daha çox sevgi və ünsiyyət çatışmazlığı
    ilə diqqət çəkir. Dünyada ən acınacaqlı hal odur ki, insan ağlı vacib
    şeyləri birinci yerə qoymaq qabiliyyətini itirsin.</p>
  <p>3. Yəhudilər Pilatın qarşısında İsaya olan ittihamlarını dəyişdilər.
    Onlar İsanı sorğu-sual edəndə Onu küfrdə ittiham etdilər (<em>Matta
      26:65</em>). Amma onlar yaxşı bilirdilər ki, Pilat belə bir ittihamı
    nəzərə almayacaq və bunun dini məsələ olduğunu söyləyəcək. Bunu isə
    Pilatsız da həll edə bilərdilər. Beləcə yəhudilər sonda İsanı
    fitnəkarlıqda və siyasi üsyanda ittiham etməyə qərar verdilər.
    İttihamlarının yalan olduğunu bilə-bilə, onlar İsanı Özünü padşah elan
    etməkdə günahlandırdılar. Nifrət dəhşətlidir, həqiqəti təhrif etmək üçün
    heç vaxt ləngiməz.</p>
  <p>4. İsanın ölümünə nail olmaqdan ötrü yəhudilər bütün prinsiplərindən
    üz çevirdilər. O gün dedikləri ən dəhşətli söz «Qeysərdən başqa
    padşahımız yoxdur!» idi. Şamuel peyğəmbərin xalqa sözü bu olmuşdur:
    «...Rəbb Allahınız sizə padşah ikən...» (<em>1Şamuel 12:12</em>).
    Gideona xalqı idarə etməyi təklif edəndə o, belə cavab verdi: «Nə mən
    sizin üstünüzdə hakimlik edəcəyəm, nə də oğlum. Sizə hökmranlığı Rəbb
    edəcək» (<em>Hakimlər 8:23</em>). Romalılar İsraili ələ keçirəndə, xalqa
    vergi tətbiq etmək üçün siyahıyaalma apardılar. Bu zaman yəhudilər üsyan
    edib dedilər ki, onların Padşahı yalnız Allahdır və yalnız Ona hörmət
    edəcəklər. Buna görə də, yəhudi başçıları Pilata Qeysərdən başqa
    padşahlarının olmadığını söyləyəndə, bu, tarixdə ən ciddi dönüş idi. Çox
    güman, bu ifadə Pilatı heyrətləndirdi və o, çaşqınlıqla onlara baxdı.
    Yəhudilər İsadan qurtulmaq üçün bütün prinsiplərindən üz döndərməyə
    hazır idilər. Dəhşətli mənzərədir: nifrət yəhudilərin gözünü elə
    tutmuşdur ki, onlar dəlilik həddinə çatmışdılar; bütün mərhəməti,
    hədlərini, ədaləti, prinsiplərini, hətta Allahın Özünü də unutmuşdular.
    Dünya tarixində heç bir insana qarşı nifrət bu qədər aydın şəkildə
    nümayiş etdirilməmişdir.</p>
</blockquote>
<h2 id="isa-və-pilat-yəhya-1828-1916-ardı-1">İSA VƏ PİLAT (Yəhya
  18:28-19:16 (ardı))</h2>
<blockquote>
  <p>İndi isə bu dramın başqa bir personajına — Pilata keçək. İstintaq
    zamanı onun davranışı, demək olar ki, anlaşılmazdır. Pilat yəhudilərin
    İsaya qarşı ittihamlarının uydurma olduğunu, Onun günahkar olmadığını
    yaxşı bilirdi. Bu, tamamilə aydın idi. İsa Pilatda çox yüksək təəssürat
    oyatmışdı. Onu mühakimə etmək istəmirdi. Lakin buna baxmayaraq, o, İsanı
    mühakimə etdi və ölümə məhkum etdi. Əvvəlcə o, bu işə baxmaqdan,
    ümumiyyətlə, imtina etmək istədi. Sonra Pasxa bayramı münasibətilə bir
    cinayətkarı azad etmək lazım gəldiyi üçün Onu azad etməyi təklif etdi.
    Daha sonra yəhudiləri razı salmaqdan ötrü Onu qamçı ilə döyməyi əmr
    etdi. Pilat sona qədər yəhudilərə onların mənfur hiylələrində iştirak
    etmək istəmədiyini qətiyyətlə söyləməyə cəsarət etmədi. Biz İosif
    Flavinin və Filonun əlyazmalarında Pilat haqqında deyilənlərlə tanış
    olmasaq, onu başa düşə bilmərik. Bunu daha yaxşı başa düşmək üçün tarixə
    ekskursiya etməliyik.</p>
  <p>Birincisi, Roma valisi Yəhudeyada nə işlə məşğul idi? Eramızdan əvvəl
    4-cü ildə bütün İsrailin padşahı olan Böyük Hirod öldü. Bütün
    çatışmazlıqlarına baxmayaraq, o, bir çox cəhətdən yaxşı padşah idi və
    Roma hakimiyyəti ilə yaxşı münasibətdə idi. O, vəsiyyətində səltənəti üç
    oğlu arasında bölüşdürdü. Antipa Qalileyanı və Pereyanı aldı; Filip
    şimal-şərqdə yaşayış olmayan Vatanea, Avrantida və Traxonit bölgələrini
    aldı; o vaxt cəmi on səkkiz yaşı olan Arxela isə İdumeyanı, Yəhudeyanı
    və Samariyanı aldı. Romalılar padşahlığın bu cür bölgüsünü bəyəndilər və
    təsdiqlədilər.</p>
  <p>Antipa və Filip sakit və müvəffəqiyyətlə hökmranlıq edirdilər. Amma
    Arxela o qədər zalımcasına hökmranlıq edirdi ki, yəhudilər özləri
    romalılardan onu taxtdan salıb, onlara prokonsul<a href="#fn32" class="footnote-ref" id="fnref32"
      role="doc-noteref"><sup>32</sup></a>
    təyin etməyi xahiş etdilər. Çox güman, onlar Suriyanın əyalətinə
    qoşulmağı gözləyirdilər. Suriyanın ərazisi o qədər böyük idi ki, onlara
    istədiklərini etmək üçün tam azadlıq veriləcəkdi. Bütün Roma əyaləti iki
    sinfə bölünmüşdü. Birinci sinif qoşunların saxlanması üçün nəzərdə
    tutulmuşdu və birbaşa imperatorun nəzarəti altında idi. Həmin ərazi
    imperiya əyalətləri hesab olunurdu. İkincisi, qoşunların
    yerləşdirilməsinə ehtiyac olmayan, Senatın nəzarəti altında olan, dinc
    və sakit əyalətlər hesab olunurdu və Senat əyalətləri adlanırdı.</p>
  <p>İsrail üsyankar bir ölkə idi. Burada qoşunların yerləşdirilməsinə
    ehtiyac var idi, buna görə də imperatorun nəzarəti və idarəsi altında
    idi. Ən böyük əyalətlər prokonsul və ya legat tərəfindən idarə olunurdu.
    Suriya da belə idi. Eyni sinifdən olan kiçik əyalətlər vali tərəfindən
    idarə olunurdu. O, vilayətin hərbi və hüquqi idarəsinə tam nəzarət
    edirdi. O, ildə ən azı bir dəfə vilayətin hər bir bölgəsinə səfər edir,
    məsələləri araşdırır və şikayətlərə qulaq asırdı. O, vergilərin
    yığılmasına rəhbərlik edirdi, lakin onları qaldırmaq hüququna malik
    deyildi. O, xəzinədən maaş alırdı, insanlardan rüşvət və ya hədiyyə
    qəbul etməyi isə qəti qadağan idi. Əgər vali bu tələbi pozardısa,
    vilayətin sakinləri onu imperatora şikayət etmək hüququna malik idilər.
    Qeysər Avqust İsrailin işlərini idarə etmək üçün vali təyin etdi. İlk
    belə vali 6-cı ildə təyin edilmişdi. Pilat bu xidmətə 26-cı ildə başladı
    və 35-ci ilə qədər xidmət etdi. İsrail çətin vilayət idi və ciddi,
    müdrik idarəetməyə ehtiyacı var idi. Biz Pilatın keçmişini bilmirik.
    Amma o, İsrailin məsul şəxsi kimi vəzifəyə təyin edilmişdisə, demək,
    yaxşı idarəçi idi. İsraili nizamla idarə etmək lazım idi, çünki xəritəyə
    nəzər saldıqda onun Misirlə Suriya arasında körpü olduğunu görmək
    olar.</p>
  <p>Lakin vali Pilat uğursuz hökmdar oldu. Görünür, o, vəzifəsinə
    yəhudilərə qarşı hörmətsizlik və rəğbətsizliklə başladı. Üç biabırçı
    hadisə onun karyerasına kölgə saldı.</p>
  <p>Birinci hadisə onun Yerusəlimə ilk səfəri zamanı baş verdi. Yerusəlim
    vilayətin paytaxtı deyildi. Paytaxt Qeysəriyyə idi. Lakin vali tez-tez
    Yerusəlimə gəlir və həmişə şəhərin qərb tərəfində yerləşən Hirodun köhnə
    sarayında qalırdı. Pilat özü ilə həmişə bir dəstə əsgər gətirirdi.
    Əsgərlər özləri ilə imperatorun şəkili olan bayraq daşıyırdı. Romada
    imperatorlar, daha əvvəl dediyimiz kimi, tanrı hesab edilirdi, lakin
    yəhudilər üçün büt sayılırdı. Əvvəlki Roma valiləri, yəhudi dininin
    incəliklərinə hörmət edərək, şəhərə girməzdən əvvəl bu bəzəkləri
    bayraqlarından götürürdülər. Amma Pilat bunu etməkdən imtina etdi.
    Yəhudilər ondan bayraqlardakı bəzəkləri götürməsini xahiş etdilər. Pilat
    isə bunu xurafat sayaraq yəhudilərin inancını görməzdən gəldi. O,
    Qeysəriyyəyə qayıtdı. Ancaq yəhudilər onun ardınca gedərək, beş gün
    ərzində onun qapısını döydülər və israrla istəklərinə əməl olunmasını
    tələb etdilər.</p>
  <p>Nəhayət, Pilat onlarla amfiteatrda görüşməyə razılaşdı. Orada onları
    əsgərlərlə mühasirəyə aldı və bildirdi ki, tələblərindən əl çəkməsələr,
    onların hər birini yerindəcə öldürmək məcburiyyətində qalacaq. Əsgərlər
    onların boynunu vursun deyə, yəhudilər boyunlarını açdılar. Lakin Pilat
    belə müdafiəsiz insanları edam edə bilməzdi. O, məğlub olduğunu etiraf
    etdi və söz verdi ki, növbəti dəfə Yerusəlimə gələndə əsgərlərin
    bayraqlarından imperatorun şəklini çıxaracaq. Pilat xidmətinə belə pis
    başladı.</p>
  <p>İkinci insident Yerusəlimdə su kəməri ilə bağlı baş verdi.
    Yerusəlimdə həmişə su qıtlığı var idi. Pilat yeni su təchizatı sistemi
    çəkməyə qərar verdi. Bəs bunun üçün vəsaiti haradan götürmək olardı? O,
    milyonların toplandığı Məbədin xəzinəsini qarət etdi. Çox güman, onun
    götürdüyü pullar Məbədin xidmətlərini dəstəkləmək üçün qoyulan ianələr
    deyildi. Ehtimal ki, o, <em>qurban</em> adlanan pulları götürdü. Həmin
    pulların müqəddəs məqsədlər üçün istifadə olunması qadağan idi. Şəhərdə
    isə su təchizatının qurulmasına böyük ehtiyac var idi. Onun tikintisi
    bahalı və böyük miqyaslı bir iş idi. Çünki oradan axan su qurbanların
    sayını nəzərə alaraq paklanmaq məqsədilə həmişə suya ehtiyacı olan Məbəd
    üçün də faydalı idi. Amma bu, xalqın xoşuna gəlmədi və nümayişkarənə
    şəkildə Pilatın əleyhinə çıxdı. Şəhərin küçələri izdihamla doldu. Pilat
    sadə paltar geyinmiş və gizli silahları olan əsgərlərini izdihamın
    arasına buraxdı. Bir işarə ilə onlar kütləyə hücum etdilər. Bu zaman
    yəhudilərin çoxu bıçaq və dəyənəklərlə öldürüldü. Pilat yenidən təhlükə
    qarşısında qaldı, çünki imperatora ondan şikayət edilə bilərdi.</p>
  <p>Üçüncü hadisə Pilat üçün daha arzuolunmaz idi. Artıq gördüyümüz kimi,
    Pilat Yerusəlimə səfər edəndə Hirodun sarayında qalırdı. Onun əmri ilə
    üzərində imperator Tiberinin təsviri olan qalxanlar düzəldilmişdi.
    Bunlar Pilatın imperatorun şərəfinə verdiyi sözün yerinə yetirilməsi
    idi. İmperator tanrı hesab olunurdu. Bu isə o deməkdir ki, müqəddəs
    şəhərdə yəhudilərin gözü qarşısında yad tanrının təsviri nümayiş
    etdirilirdi. Camaat qəzəbləndi. Şəhərin bütün nüfuzlu adamları, hətta
    Pilatı dəstəkləyənlər də ondan bu qalxanları yığışdırmağı xahiş etdilər.
    Pilat onların xahişlərini yerinə yetirməkdən imtina etdi. Onda yəhudilər
    imperator Tiberiyə şikayət etdilər və o, Pilata qalxanları götürməyi əmr
    etdi. Pilatın xidmətini necə bitirdiyinə diqqət yetirmək vacibdir. Bu,
    35-ci ildə İsanın Çarmıxa çəkilməsindən bir müddət sonra baş vermişdi.
    Samariyada üsyan başladı. Bu, çox ciddi üsyan deyildi. Lakin Pilat onu
    qəddarcasına edamlarla yatırtdı. Samariyalılar həmişə Romanın sadiq
    vətəndaşları hesab olunurdular. Buna görə Suriya leqatı onların
    müdafiəsinə qalxdı. Tiberi Pilatın Romaya gəlməsini əmr etdi. Pilat hələ
    yolda ikən Tiberi öldü. Bildiyimizə görə, Pilat əməllərinə görə heç vaxt
    mühakimə olunmadı. Amma o vaxtdan etibarən o, dünya tarixi səhnəsindən
    yoxa çıxdı.</p>
  <p>Pilatın özünü niyə belə qəribə apardığı indi aydın olur. Yəhudilər
    Pilatı İsanı Çarmıxa çəkməyə məcbur etmək üçün şantaja əl atdılar: «Əgər
    bu Adamı azad etsən, qeysərin dostu deyilsən» dedilər. Başqa sözlə,
    «Artıq pis ad çıxarmısan. Bundan əvvəl də səndən şikayət olunub. Səni
    vəzifədən azad edəcəklər». Həmin gün Yerusəlimdə Pilatın keçmişi üzə
    çıxdı və onu təqib etməyə başladı. Yəhudilər ondan Məsihin ölüm hökmünü
    tələb etdilər. Onun əvvəlki səhvləri yəhudilərin tələbindən qaçmağa mane
    oldu. Pilat vəzifəsini itirməkdən qorxurdu. Bir tərəfdən adamın Pilata
    yazığı gəlir. O, doğru olanı etmək istəyirdi, lakin yəhudilərə «yox!»
    deməyə cəsarəti çatmadı. O öz vəzifəsini saxlamaq üçün Məsihi Çarmıxa
    çəkdi.</p>
</blockquote>
<h2 id="isa-və-pilat-yəhya-1828-1916-ardı-2">İSA VƏ PİLAT (Yəhya
  18:28-19:16 (ardı))</h2>
<blockquote>
  <p>Biz Pilatın hekayəsi ilə tanış olduq. İndi İsanın məhkəməsi zamanı
    onun özünü necə apardığına nəzər salaq. Pilat İsanı ölümə məhkum etmək
    istəmirdi. Çünki Onun təqsirsizliyinə əmin idi. Amma keçmişdə etdikləri
    buna imkan vermədi.</p>
  <p>1. Pilat məsuliyyəti başqasının üzərinə atmağa çalışdı və yəhudilərə
    belə dedi: «Onu özünüz götürüb qanununuza görə mühakimə edin». O, İsanın
    məsələsində məsuliyyətdən yayınmaq istəyirdi. Amma heç bir insan bu
    məsuliyyətdən yayına bilməz. Heç kim İsa ilə bağlı məsələdə bizim
    yerimizə qərar verə bilməz. Buna özümüz qərar verməliyik.</p>
  <p>2. Pilat düşdüyü çətin vəziyyətdən çıxmağa çalışdı. O, bir
    cinayətkarı azadlığa buraxmaq adətindən istifadə etdi və İsanın azad
    edilməsini təklif etdi. O, İsanın Özü ilə birbaşa ünsiyyətdən qaçmaq
    üçün Ondan yan keçmək istəyirdi. Lakin bunu da heç kim heç vaxt edə
    bilməz. İnsan İsa ilə bağlı şəxsi qərarından yayına bilməz. Onunla bağlı
    biz özümüz qərar verməliyik — İsanı qəbul edək, yoxsa rədd edək.</p>
  <p>3. Pilat güzəştə getməklə nəyə nail ola biləcəyini görmək istədi. O,
    İsanın qamçılanmasını əmr etdi. Pilat ümid edirdi ki, bu, yəhudiləri
    qane edəcək, yaxud ən azından onların İsaya qarşı düşmənçiliklərinin
    şiddətini azaldacaq. Amma insan bunu da edə bilməz. Heç kim İsaya
    münasibətdə güzəştə gedə bilməz — heç kim iki ağaya xidmət edə bilməz.
    Biz ya İsanın tərəfində, ya da Ona qarşı ola bilərik.</p>
  <p>4. Pilat camaatı yola gətirməyə cəhd etdi. O, qamçılanmış İsanı
    izdihamın önünə çıxartdı. Sonra xalqdan soruşdu: «Padşahınızımı Çarmıxa
    çəkim?» Pilat onların şəfqət və mərhəmət hissini oyatmağa, bununla da
    vəziyyəti öz xeyrinə dəyişməyə çalışdı. Ancaq heç kim başqalarına
    səslənməklə şəxsi qərarından qaça bilməz. Heç kim İsa Məsihə münasibətdə
    şəxsi mühakimə və şəxsi qərardan qaça bilməz.</p>
  <p>Sonda Pilat məğlub olduğunu etiraf etdi. O, İsanı camaata təslim
    etdi. Çünki onun düzgün qərar verməyə və düzgün olanı etməyə cəsarəti
    çatmırdı.</p>
  <p>Ancaq burada da Pilatın xarakterinə işıq salan bir məqam var.</p>
  <p>1. Burada onun köhnə nifrətinə işarə edilir. O, İsadan padşah
    olub-olmadığını soruşdu. İsa cavab verdi ki, bunu özü belə düşündüyü
    üçün, yoxsa başqalarının ona söylədiklərinə əsaslanaraq soruşur? Pilat
    cavab verdi: «Məgər mən yəhudiyəm? Yəhudilərin qanunlarını haradan
    bilim?» O, yəhudilərin ədavət və xurafatlarına qarışmaq məcburiyyətində
    qalmadığına görə qürrələnirdi. Məhz bu qüruru onu pis vali etmişdi. Heç
    kim insanların düşüncə tərzini anlamağa çalışmadan onları
    müvəffəqiyyətlə idarə edə bilməz.</p>
  <p>2. Burada həmçinin Pilatın özünəməxsus xurafat marağı aydın görünür.
    O, İsanın haradan gəldiyini bilmək istəyirdi və təkcə Onun doğulduğu
    yeri nəzərdə tutmurdu. İsanın Özünü Allahın Oğlu adlandırdığını
    eşidəndə, daha da narahat oldu. Pilat dindardan daha çox mövhumatçı idi.
    O qorxdu ki, burada müəyyən qədər həqiqət ola bilər. O, yəhudilərdən
    qorxduğuna görə İsanın lehinə qərar verməkdən çəkinirdi. Amma Onun
    əleyhinə qərar verməkdən də çəkinirdi. Çünki ürəyinin dərinliyində
    Allahın Onunla əlaqəsi olduğundan şübhələnirdi.</p>
  <p>3. Pilatın qəlbini nəsə narahat edirdi. İsa həqiqətə şəhadət etməyə
    gəldiyini deyəndə, Pilat dərhal Ondan soruşdu: «Həqiqət nədir?» İnsan bu
    sualı müxtəlif cür verə bilər. O, bunu kinayəli və istehzalı yumorla
    soruşa bilər. İngilis yazıçısı Bekon Pilatın sualını təkrarlayaraq onun
    haqqında belə yazırdı: Pilat «Həqiqət nədir?» deyə zarafatla soruşdu və
    cavabını gözləmədi». Lakin Pilat sualını kinayəli şəkildə vermədi. O,
    cavabın necə olacağına əhəmiyyət verməyən adam deyildi. Onun zirehi
    çatlamışdı. Pilat bu sualı fikirli və yorğun halda verdi.</p>
  <p>Dünya standartlarına görə Pilat uğurlu insan idi. O, demək olar ki,
    Roma hakimiyyətində zirvəyə çatmışdı. Roma əyalətlərindən birinin
    general-qubernatoru idi. Lakin onda yenə də nəsə çatışmırdı. Pilat sadə
    və bir növ böyük Qalileyalının hüzurunda gördü ki, həqiqət onun üçün
    hələ də sirr olaraq qalır. O, indi özünü elə bir vəziyyətə salıb ki,
    həqiqəti dərk etməkdən ötrü heç bir imkanı yoxdur. Bəlkə də o,
    zarafatyana soruşdu, amma zarafatı acı idi.</p>
  <p>Bir nəfər bir neçə məşhur insan arasında «Həyat yaşamağa dəyərmi?»
    mövzusunda mübahisənin şahidi oldu. O, sonda belə bir nəticəyə gəldi:
    «Düzdür, onlar zarafat edirdilər. Amma ölüm qapısını döyən zarafatçılar
    kimi zarafat edirdilər».</p>
  <p>Pilat da belə insanlardan biri idi. O, İsa Məsihlə görüşəndə dərhal
    həyatında nəyin çatışmadığını başa düşdü. Həmin gün o, ömür boyu
    axtardığı hər şeyi tapa bilərdi. Lakin keçmişinə baxmayaraq, dünyaya
    qarşı çıxmağa və şanlı gələcək üçün Məsihin müdafiəsinə qalxmağa
    cəsarəti çatmadı.</p>
</blockquote>
<h2 id="isa-və-pilat-yəhya-1828-1916-ardı-3">İSA VƏ PİLAT (Yəhya
  18:28-19:16 (ardı))</h2>
<blockquote>
  <p>İsanın məhkəməsi zamanı izdiham haqqında danışdıq, sonra Pilat
    haqqında danışdıq. İndi isə bu dramın baş qəhrəmanı — Rəbb İsa haqqında
    danışacağıq. O, bir neçə maraqlı cizgilərlə təsvir edilmişdir.</p>
  <p>1. Bu hadisədə İsanın böyüklüyünü görməmək mümkün deyil. O Özünü elə
    aparırdı ki, sanki mühakimə olunmur. İnsan Məsihə baxanda elə bir hiss
    keçirir ki, sanki mühakimə olunan İsa deyil, özüdür. Olar bilsin, Pilat
    yəhudilərə nifrət edirdi, amma İsaya nifrət edə bilmirdi. Biz
    istər-istəməz görürük ki, buradakı hadisələri Pilat yox, İsa idarə edir.
    Pilat tamamilə çaşqın vəziyyətdədir və bu dolaşıq vəziyyətdə çarəsizcə
    çırpınır. İsanın əzəməti insan mühakiməsi qarşısında dayandığı həmin
    andakı kimi heç vaxt parlamamışdı.</p>
  <p>2. İsa Öz Padşahlığı haqqında birbaşa danışır və deyir ki, Padşahlığı
    bu dünyadan deyil. Adətən, Yerusəlimdə atmosfer həmişə gərgin olurdu.
    Pasxa bayramında isə partlayış həddinə çatırdı. Romalılar bunu yaxşı
    bildikləri üçün Pasxa bayramında şəhərə əlavə əsgər dəstələri
    göndərirdilər. Pilatın ixtiyarında heç vaxt üç mindən çox əsgər olmayıb:
    onların bəziləri Qeysəriyyədə, bəziləri Samariyada yerləşdirilmişdi.
    Yerusəlimdə bir neçə yüz nəfər idi. Əgər İsa üsyan qaldırıb Pilatla
    mübarizə aparmaq istəsəydi, istənilən vaxt bunu asanlıqla edə bilərdi.
    Lakin İsa aydın şəkildə bildirir ki, Onun Padşahlığı bu dünyadan deyil.
    Onun Padşahlığı gücə əsaslanmır, insanların qəlbində qurulur. Düzdür,
    İsa qələbə axtardığını heç vaxt inkar etmirdi, amma bu qələbə — sevgi
    qələbəsi olmalı idi.</p>
  <p>3. İsa dünyaya nə üçün gəldiyini deyir. O gəldi ki, həqiqətə şəhadət
    etsin. O gəldi ki, insanlara Allah haqqında, özləri haqqında, həyat
    haqqında həqiqəti söyləsin. Təxminlər, axtarışlar və yarıhəqiqət günləri
    arxada qaldı. İsa insanlara həqiqəti söyləmək üçün gəldi. Bu bizim Onu
    ya qəbul, ya da rədd etməyimizin əsas səbəblərindən biridir. Həqiqət
    yarı yolda qalmır. İnsan ya onu qəbul edir, ya da rədd edir.</p>
  <p>4. Biz İsanın fiziki cəsarətini görürük. Pilat Onu qamçılamağı əmr
    etdi. Belə bir cəzaya məhkum edilmiş şəxsi xüsusi dirəyə bağlayırdılar
    ki, bütün kürəyi açıq qalsın. Qamçı kəmərdən, kəndirdən, bəzən də
    budaqdan hazırlanırdı. Qamçı boyunca qurğuşun topları və ya iti sümük
    parçaları bərkidilirdi. Onlar, sözün əsl mənasında, insanın kürəyini
    cırıq-cırıq edirdi. Çox az adam qamçılanmaya tab gətirə bilirdi. Bu
    zaman bəziləri ölür, bəziləri ya huşunu, ya da ağlını itirirdi. İsa isə
    bu cəzaya dözdü. Bundan sonra Pilat Onu camaatın qarşısına çıxarıb «O
    Adam budur!» dedi. Burada yenə də Yəhyanın Müjdəsinə xas olan ikiqat
    məna var. Pilatın bir istəyi var idi — xalqda mərhəmət hissi oyatmaq. O,
    sanki belə deyirdi: «Yazıq, yaralı, qana bulaşmış bu İnsana baxın!
    Görün, nə qədər bədbəxtdir! Məgər belə bir İnsanı boş yerə ölümə
    sürükləyə bilərsinizmi?» Pilat bunu deyəndə onun səsindəki dəyişikliyi
    hiss etmək olardı, onun gözlərində dərin heyranlıq hissi vardı. Şəfqət
    hissi oyatmaq üçün bunu yarı nifrətlə demək əvəzinə, o, bunu heyranlıqla
    deyir. Çünki heyranlığını gizlədə bilmir. Pilatın yunan dilində
    işlətdiyi <em>ho antropos</em> sözü danışıq dilində «insan» mənasını
    verir. Lakin bir müddət sonra yunan mütəfəkkirləri bunu «<em>səmavi
      insan</em>, ideal insan, cəsarət nümunəsi» mənasında işlətdilər. İsa
    haqqında nə desək də, bir şey həmişə həqiqət olaraq qalacaq: Onun
    qəhrəmanlığı bəşər tarixində misilsizdir. O, əsl İnsandır.</p>
</blockquote>
<h2 id="isa-və-pilat-yəhya-1828-1916-ardı-4">İSA VƏ PİLAT (Yəhya
  18:28-19:16 (ardı)) </h2>
<blockquote>
  <p>5. İsanın məhkəməsində biz Onun ölümünün insanların iradəsindən asılı
    olmadığını və Allahın hamı üzərində hökmran olduğunu görürük. Pilat
    İsaya xəbərdarlıq etdi ki, Onu azad etmək və ya Çarmıxa çəkmək
    səlahiyyəti var. Lakin İsa ona cavab verdi ki, əgər ona yuxarıdan, yəni
    Allah tərəfindən verilməsəydi, Onun üzərində heç bir səlahiyyəti
    olmazdı. Ümumiyyətlə, Məsihin Çarmıxa çəkilməsi vəziyyəti idarə edə
    bilməyən ümidsizliyə düçar olmuş bir insanın vəziyyətinə bənzəmir. Bu,
    məqsədə — Çarmıxa doğru zəfər yürüşü edən İnsanın vəziyyətinə
    bənzəyir.</p>
  <p>6. Burada həmçinin İsanın sükutunun heyrətamiz mənzərəsi də canlanır.
    İsa Pilatın çox sualına cavab vermədi. O, çox vaxt susurdu. O, baş
    kahinin qarşısında susdu (<em>Matta 26:63; Mark 14:61</em>). O, Hirodun
    qarşısında susdu (<em>Luka 23:9</em>). O, yəhudi başçıları Onun haqqında
    Pilata şikayət edəndə susdu (<em>Matta 27:14; Mark 15:5</em>).</p>
  <p>Biz özümüz də bəzən insanlarla söhbət zamanı elə bir vəziyyətə
    düşürük ki, mübahisələr və mülahizələr faydasız və lazımsız olur. Çünki
    onlarla ortaq heç bir şeyimiz yoxdur. Biz sanki fərqli dillərdə
    danışırıq. Bəli, insanlar, həqiqətən, fərqli düşüncə və ruhani dildə
    danışanda belə olur. Qorxulusu odur ki, İsa insanla danışmasın. İnsanın
    ağlını qürur və özbaşınalıq bürüyəndə İsanın dediyi heç bir söz ona
    çatmır. Bundan dəhşətli heç nə yoxdur.</p>
  <p>7. Nəhayət, ola bilsin, İsanın məhkəməsində dramatik kulminasiya var.
    Bu da dəhşətli istehzanın parlaq nümunəsidir. Pilat sonda İsanı camaatın
    qarşısına çıxarır və ibranicə Qabbata, yəni Daş döşəmə deyilən yerdə
    hökm kürsüsünə oturur (<em>Yəhya 19:13</em>). Həmin yer hökm kürsüsünün
    dayandığı mərmər mozaika ilə döşənmiş meydança idi. Hakim bu yerdən öz
    hökmünü oxuyurdu. Lakin yunan mətnində <em>bema</em> — mühakimə kürsüsü
    və <em>kafitsein</em> sözlərindən istifadə olunur. Oturmaq feli həm
    təsirli, həm də təsirsiz ola bilər. Bu, ya özü oturmaq, ya da başqasını
    oturtmaq mənasını verə bilər. Ola bilsin, Pilat son istehza jesti kimi
    köhnə tünd qırmızı paltarda, başında tikanlı tac və alnından qan daman
    İsanı xalqın qarşısına çıxarıb, Onu hökm kürsüsünə oturtdu. Sonra İsanı
    göstərərək xalqdan soruşdu: «Padşahınızımı Çarmıxa çəkim?» Apokrif
    kitabı «Peterin Müjdəsi»ndə yazılıb ki, onlar İsanı hökm kürsüsünə
    oturdub istehza ilə dedilər: «Ey İsrailin Padşahı, ədalətlə hökm et!»
    Əzabkeş Yustin həmçinin deyir ki, onlar «İsanı hökm kürsüsündə oturdub
    dedilər: «Bizim hakimimiz ol»«. Bəlkə də Pilat istehza ilə İsanı hakim
    kimi təsvir etməyə çalışıb. Əgər bu, həqiqətən də, belə olubsa, onda
    necə də acı ironiya idi! Məsxərəyə qoyulan Şəxs əslində həqiqətən
    Hökmdar idi. Vaxt gələcək, İsanı hakim kimi ələ salanlar Onun əbədi Hökm
    Kürsüsü qarşısında Onunla görüşəcəklər. Onda İsaya necə istehza
    etdiklərini xatırlayacaqlar.</p>
</blockquote>
<h2 id="isa-və-pilat-yəhya-1828-1916-ardı-5">İSA VƏ PİLAT (Yəhya
  18:28-19:16 (ardı)) </h2>
<blockquote>
  <p>Biz İsanın məhkəməsinin əsas personajlarını nəzərdən keçirdik: nifrət
    dolu yəhudiləri, öz qorxulu keçmişi ilə Pilatı və sakit, padşah əzəməti
    ilə İsanı. Amma orada səhnənin dolayı iştirakçısı olan başqa insanlar da
    var idi.</p>
  <p>1. Məsələn, əsgərlər. İsa qamçılanmaq üçün onlara təslim ediləndə,
    onlar Pilatın əmrini yerinə yetirərək əsgərlərə xas olan kobudluqla
    əyləndilər. O, padşahdır? Deməli, Ona paltar geyindirmək və tac taxmaq
    lazımdır. Onlar İsa üçün köhnə qırmızı paltar tapdılar, tikanlardan tac
    toxuyub Onun başına qoydular, sonra Onu ələ salıb yanaqlarına şillə
    vurdular. Onlar qədim dövrlərdə insanların oynadıqları oyunu oynadılar.
    Əsgərlər İsanı ələ salaraq qamçıladılar. Bununla belə, İsanın
    məhkəməsində iştirak edənlərin arasında ən az günahkar olan əsgərlər
    idi. Çünki onlar nə etdiklərini bilmirdilər. Çox güman, onları
    Qeysəriyyədən gətirmişdilər. Əsgərlər burada baş verənlərdən xəbərsiz
    idilər. Onlar üçün İsa adi cinayətkar idi.</p>
  <p>Burada acı ironiyanın başqa bir nümunəsi də var. Əsgərlər İsanı
    padşahın obrazı kimi ələ salırdılar, halbuki O, həqiqətən də, Padşah
    idi, həm də yeganə. Zarafatın altında əbədi bir həqiqət gizlənirdi.</p>
</blockquote>
<h2 id="isa-və-pilat-yəhya-1828-1916-ardı-6">İSA VƏ PİLAT (Yəhya
  18:28-19:16 (ardı))</h2>
<blockquote>
  <p>2. Bu səhnənin sonuncu iştirakçısı Yəhyanın haqqında çox qısa
    danışdığı Barabbadır. Cinayətkarı bayram günündə azad etmək adəti
    haqqında heç nə bilmirik. Bu barədə yalnız Müjdədə deyilənləri görürük.
    Digər Müjdələr mənzərəni bir qədər tamamlayır. Bütün məlumatları
    toplayanda görürük ki, Barabba şəhərdəki üsyanda iştirak etmiş və ən azı
    bir qətl törətmiş məşhur quldurdur (<em>Matta 27:15-26; Mark 15:6-15;
      Luka 23:17-25; Həvarilərin işləri 3:14</em>).</p>
  <p>Maraqlısı odur ki, Barabba adının iki mümkün mənşəyi var. Birincisi,
    Atanın oğlu mənasını verən Var Abbadan, ikincisi ravvinin oğlu mənasını
    verən Var Rabbandan irəli gələ bilər. Ola bilsin, Barabba hansısa
    ravvinin oğlu, nəcib bir ailənin Allahdan uzaqlaşmış övladıdır. Buna
    görə də cinayətkar olmasına baxmayaraq, Robin Qud kimi xalq tərəfindən
    sevilməsi tamamilə gözləniləndir. Barabbanın xırda fırıldaqçı və ya
    gecələr insanların evinə soxulan sadə oğru olduğunu düşünmək əsassızdır.
    O, <em>lestes,</em> yəni soyğunçu idi. Bəlkə də Yerexo yolundan
    keçənlərə qəsd edənlərdən və gecə vaxtı səyyahları qarət edənlərdən biri
    idi. Daha böyük ehtimalla, o, nəyin bahasına olursa-olsun, İsraili Roma
    əsarətindən azad edəcəyinə söz verən fanatiklərdən biri idi. Bunun üçün
    hətta cinayətə əl atmaq lazım gəlsə belə. Barabba quldur idi, lakin
    həyatı macəra, romantika və parlaqlıqla dolu idi, bu da onu izdihamın
    sevimli qəhrəmanına çevirmişdi. Eyni zamanda o, nizam-intizam və qanun
    keşikçiləri üçün baş bəlası idi.</p>
  <p>Barabba adının başqa bir maraqlı tərəfi də var. Bu onun ata adı idi.
    Məsələn, Yəhya oğlu Peter kimi. <em>Bar Yunus</em> ata adı, Şimon isə öz
    adı idi. Beləliklə, Barabbanın da öz adı olmalı idi. Əhdi-Cədidin bəzi
    yunan əlyazmalarında, bəzi Suriya tərcümələrində Barabba <em>İsa</em>
    deyə çağırılır. Bu ehtimal mümkündür. Çünki İsa adı o vaxtlar kifayət
    qədər geniş yayılmışdı. İsa ibranicə <em>Yoşa</em> adının yunan
    versiyası idi. Əgər bu, həqiqətən də, belə idisə, onda camaatın seçimi
    daha dramatik idi. Çünki o zaman Pilat cinayətkarı onlara təslim etməyi
    təklif edəndə xalq qışqırdı: «Bizə Nazaretli İsanı yox, Barabba İsanı
    ver».</p>
  <p>Kütlənin seçimi dəhşətli idi. Barabba zorakılıq və qantökən bir insan
    idi. Onun üçün soyğunçuluq məqsədə çatmaqdan ötrü bir vasitə idi. İsa
    məhəbbət dolu və həlim İnsan idi. Onun Padşahlığı insanların qəlbində
    qurulmuşdu. Bəşər tarixinin faciəsi ondadır ki, insanlar əsrlər boyu
    Barabbanın yolu ilə getdilər, İsanın yolundan isə imtina etdilər.</p>
  <p>Barabbanın həyatının necə bitdiyi heç kəsə məlum deyil. Lakin yazıçı
    Con Oksenqam əsərlərindən birində Barabbanın ehtimal olunan sonunun
    xəyali təsvirini verib. O yazır ki, Barabba əvvəlcə azadlıqdan başqa heç
    nə düşünə bilmirdi. Sonra o yaşasın deyə ölən İnsana baxmağa başladı. Bu
    onu İsaya cəlb etdi və sonu görmək üçün Onun ardınca getdi. O, İsanın
    Çarmıxını daşıdığını seyr edərkən beynində bir fikir dolaşırdı: «O
    deyil, mən bu Çarmıxı daşımalıydım. O məni xilas etdi!» O, Çarmıxda
    asılan İsaya baxanda bir şey düşündü: «Burada O yox, mən asılmalıydım. O
    məndən ötrü öldü». Bilmirik, bu, həqiqətən də, belə olub, yoxsa yox.
    Amma bir şey dəqiqdir: Barabba İsanın xilas etmək üçün canını verdiyi
    günahkarlardan biri idi.</p>
  <p><strong>17-22</strong></p>
</blockquote>
<h2 id="çarmix-yolu-yəhya-1917-22">ÇARMIX YOLU (Yəhya 19:17-22)</h2>
<blockquote>
  <p>Çarmıxa çəkilməkdən daha dəhşətli ölüm yox idi. Hətta Romalıların
    özləri də bu barədə düşünəndə titrəyirdilər. Siseron Çarmıxın «ən qəddar
    və dəhşətli bir ölüm» olduğunu bəyan edir. Tasit bunun «biabırçı bir
    ölüm» olduğunu söyləyir. Bu cəza növü əvvəlcə farslara aid idi. Farslar
    torpağı müqəddəs hesab edirdilər. Torpağı cinayətkar cəsədi ilə
    murdarlamamaq üçün onu yerdən yuxarı qaldırırdılar. Cinayətkar Çarmıxa
    mıxlanır və ölümə tərk edilirdi ki, leşyeyən qartallar və qara qarğalar
    onun işini bitirsinlər. Karfagenlilər bu edam üsulunu farslardan,
    romalılar isə karfagenlilərdən götürmüşdülər.</p>
  <p>Romalılar ölkənin özündə deyil, yalnız əyalətlərdə Çarmıx cəzasını
    tətbiq edirdilər, özü də ancaq qullara. Roma vətəndaşının belə bir
    ölümlə ölməsi ağlasığmaz idi. Siseron deyirdi: «Roma vətəndaşının
    əl-qolunun bağlanması artıq cinayətdir. Bundan daha pisi döyülməsi və
    öldürülməsi ata qətlinə bərabər cinayətdir. Gör indi Çarmıxda ölüm nə
    deməkdir? Belə bir iyrənc hadisəni təsvir etmək mümkün deyil. Çünki onu
    təsvir etməkdə sözlər acizdir». Ancaq qədim dövrdə hər kəsin qorxduğu bu
    cür ölümlə — qula və cinayətkara layiq ölümlə Rəbbimiz İsa öldü.</p>
  <p>Çarmıxa çəkilmə həmişə eyni şəkildə həyata keçirilirdi. İşə
    baxıldıqdan və cinayətkarın hökmü çıxarıldıqdan sonra hakim taleyüklü
    ifadəni səsləndirirdi: «<em>İbisad krusem</em> — Sən Çarmıxa
    çəkiləcəksən!» Hökm dərhal yerinə yetirilirdi: cinayətkar dörd əsgərin
    əhatəsində gedir, çiyinlərinə Çarmıx qoyulurdu. Adətən, edamdan əvvəl
    cinayətkar qamçılanırdı. Buna görə də cinayətkarın bədəninin hansı
    vəziyyətdə olduğunu təsəvvür etmək olar. Sona qədər ayaq üstə qalsın
    deyə bəzən onu edam yerinə çatanadək qamçılayır və qovalayırdılar. Öndə
    əlində məhkumun cinayətini təsvir edən lövhə tutmuş zabit gedirdi.
    Cinayətkarı edam yerinə çatanadək mümkün qədər çox küçədən keçirirdilər.
    Bunun iki səbəbi var idi. Birincisi, mümkün qədər çox insanın gözünün
    odunu almaq üçün, ikincisi, (bu, daha mərhəmətli səbəbdir) lövhəni görən
    kimsə onun müdafiəsinə şahidlik edə bilsin. Belə olan halda, proses
    dayandırılır və cinayətkar yenidən mühakimə olunurdu. Yerusəlimdə edam
    yeri «<em>Kəllə yeri</em>», yəhudilərdə isə <em>Qolqota</em> adlanırdı.
    Həmin yer, çox güman ki, şəhərdən kənarda idi. Çünki şəhərdə heç kimin
    edam edilməsinə icazə verilmirdi. Amma dəqiq harada yerləşdiyi
    bilinmir.</p>
  <p><em>Kəllə yeri</em> bir çox dəhşətli səbəblərə görə belə adlanırdı.
    Rəvayətə görə, Adəmin kəlləsi orada basdırıldığı üçün həmin yer belə
    adlandırılırdı. Belə bir ehtimal da var ki, həmin yer cinayətkarların
    kəllələri ilə dolu olması səbəbindən belə ad qazanıb. Amma çətin ki, bu
    ehtimal düz olsun. Çünki Roma qanunlarına görə cinayətkar susuzluqdan və
    aclıqdan ölənə qədər Çarmıxda asılı qalmalı idi. Bu işgəncə bəzən bir
    neçə gün davam edə bilərdi. Lakin yəhudi qanunlarına görə, edam
    edilənlər gün batmamış çıxarılmalı və dəfn edilməli idi. Roma
    qanunlarına görə, cinayətkarın cəsədi yeyilmək üçün qarğalar və sahibsiz
    itlərə verilir və heç basdırılmırdı. Bu isə yəhudi qanunlarına zidd idi.
    Ona görə də yəhudilərin edam yerinin kəllələrlə dolu olması ehtimalı
    azdır. Həmin yer, çox güman, kəlləyə bənzədiyi üçün belə adlanırdı.
    Ancaq necə olursa-olsun, dəhşətli hadisələrin törədildiyi həmin yerin
    «Kəllə yeri» adlanması özü qorxunc idi. Beləliklə, İsa qamçılanmış,
    yaralı halda, qanı axa-axa, kürəyindən dəri və ət qopa-qopa Çarmıxını
    edam yerinə aparırdı.</p>
</blockquote>
<h2 id="çarmix-yolu-yəhya-1917-22-ardı">ÇARMIX YOLU (Yəhya 19:17-22
  (ardı))</h2>
<blockquote>
  <p>Bu hissədə diqqət yetirməli olduğumuz daha iki məqam var. Çarmıx
    üzərindəki yazı üç dildə idi: yəhudi, yunan və roma. Bunlar antik dövrün
    üç böyük dövlətinin dilləri idi. Allahda hər bir xalq tarixən öz rolunu
    oynayır. Hər xalqın dünyaya öyrətməli olduğu mühüm dərsi var. Bu üç
    dövlət də dünya tarixinə öz töhfələrini verib. Yunanıstan dünyaya forma
    və düşüncənin gözəlliyini öyrədib. Roma dünyaya qanunvericiliyi və
    dövləti idarəetməni öyrədib. Yəhudilər dünyaya din gətirərək, həqiqi,
    var Olan Allaha ibadət etməyi öyrədiblər. Bütün bunların hamısı İsada
    təzahür etmişdir. Dünya Onda Allahın əzəmətli gözəlliyini və ən yüksək
    zəkasını gördü. Allahın Qanunu və Allahın Padşahlığı Onda idi. Onda
    Allahın Özünün surəti var idi. Dünyanın arzuladığı və axtardığı hər şey
    İsanın Şəxsiyyətində birləşmişdi. Buna görə də, o dövrdə dünyanın hər üç
    dilində Onun Padşah adlandırılması təsadüfi deyildi. Bu, Allahın işarəsi
    və iradəsi idi.</p>
  <p>Şübhəsiz ki, Pilat həmin yazını yəhudiləri qıcıqlandırmaq və
    qəzəbləndirmək üçün Çarmıxa qeyd etmişdi. Yəhudilər bir qədər əvvəl
    demişdilər ki, onların Qeysərdən başqa padşahı yoxdur. Pilat da
    rişxəndlə Çarmıx üzərinə həmin yazını qeyd etdi. Yəhudi başçıları ondan
    bir neçə dəfə bu yazını silməyi və ya heç olmasa dəyişdirməyi xahiş
    etdilər. Lakin o, qəti şəkildə rədd etdi və belə cavab verdi: «Nə
    yazdımsa, yazdım». Burada biz həm də bir qarış belə geri çəkilməyən və
    boyun əyməyən Pilatın xasiyyətini görürük. Bir qədər əvvəl o, İsanı edam
    edəcəyinə, yoxsa buraxacağına dair tərəddüd edirdi. Sonda isə
    yəhudilərin təhdid və şantajı vasitəsilə fikrini dəyişdirməsinə icazə
    verdi. Yazı ilə bağlı qəti olan Pilat Çarmıxa çəkilmə mövzusunda zəiflik
    göstərdi. Həyatın ironiyası ondan ibarətdir ki, biz xırda məqamlarda
    israrlı, vacib məqamlarda isə zəiflik göstəririk. Əgər Pilat yəhudilərin
    qəsbkarlıq taktikalarına müqavimət göstərə bilsəydi və onu öz
    iradələrinə tabe etdirməsinə imkan verməsəydi, o, tarixə ən güclü və ən
    böyük adamlardan biri kimi düşərdi. Amma vacib məsələdə güzəştə
    getdiyinə, ikinci dərəcəli məsələdə israr etdiyinə görə, adını bədnam
    etdi. Pilat vacib olmayan bir şey üçün ayağa qalxan və bunu çox gec edən
    bir adam idi.</p>
</blockquote>
<h2 id="çarmixa-çəkilmə-zamani-haqqinda-qeyd"> ÇARMIXA ÇƏKİLMƏ ZAMANI
  HAQQINDA QEYD</h2>
<blockquote>
  <p>Dördüncü Müjdədə bir böyük çətinlik var. Biz araşdırdığımız vaxt
    həmin yerə əhəmiyyət verməmişik. İndi isə yalnız yüngülcə üstündən keçə
    bilərik, çünki bu, ümumilikdə həll olunmayan bir problemdir.</p>
  <p>Aydın görünür ki, dördüncü Müjdə və digər üç Müjdə Çarmıxa çəkilmə
    üçün müxtəlif tarixlər verir və İsanın şagirdləri ilə birlikdə keçirdiyi
    Axırıncı Şam yeməyinə dair fərqli fikirlər ifadə edir.</p>
  <p>Sinoptik Müjdələrdən aydın olur ki, Axırıncı Şam yeməyi Pasxa
    bayramına təsadüf edir və İsa Pasxada Çarmıxa çəkildi. Unutmayaq ki,
    yəhudilərdə gün axşam saat 6-da başlayırdı. Bizim üçünsə bu, bir gün
    əvvəl deməkdir. Başqa sözlə, Pasxa bayramı Nisan ayının 15-nə düşürdü.
    Amma bizim təqvimə görə Nisanın 15-i 14-ü axşam saat 6-da başlayırdı.
    Müjdəçi Mark bunu açıq şəkildə ifadə edir: «Pasxa quzusunun qurban
    kəsildiyi Mayasız Çörək bayramının ilk günü şagirdləri İsadan
    soruşdular: «Sənin Pasxa yeməyin üçün haraya gedib hazırlıq görməyimizi
    istəyirsən?» İsa onlara lazımi göstərişləri verir. Daha sonra biz
    oxuyuruq: «Hər şeyin Onun dediyi kimi olduğunu gördülər və Pasxa yeməyi
    üçün hazırlıq etdilər. Axşam düşəndə İsa On İki şagirdi ilə birlikdə
    gəldi» (<em>Mark 14:12-17</em>). Şübhəsiz ki, Mark Axırıncı Şam
    yeməyinin Pasxa ərəfəsində olduğunu və İsanın Pasxada Çarmıxa
    çəkildiyini göstərmək istəyirdi. Matta və Luka da eyni şeyi deyir.</p>
  <p>Digər tərəfdən, müjdəçi Yəhya əmindir ki, İsa Pasxa bayramından bir
    gün əvvəl Çarmıxa çəkilib. O, Axırıncı Şam yeməyinin təsvirinə bu
    sözlərlə başlayır: «Pasxa bayramı ərəfəsi idi...» (<em>Yəhya 13:1</em>).
    Yəhuda yuxarı otaqdan çıxanda hamı onun bayram üçün alış-verişə
    getdiyini düşündü (<em>Yəhya 13:29</em>). Yəhudilər Pasxa bayramından
    əvvəl murdarlanmamaq və Pasxanı qəbul edə bilmək üçün valinin sarayına
    girməyə cəsarət etmədilər (<em>Yəhya 18:28</em>). Məhkəmə Pasxa
    bayramına hazırlıq zamanı baş vermişdi (<em>Yəhya 19:14</em>).</p>
  <p>Burada heç bir kompromis izahı olmayan ziddiyyət var. Ya Sinoptik
    Müjdələr, ya da Yəhyanın Müjdəsi doğrudur. İlahiyyatçıların fikirləri
    fərqlidir. Sinoptik Müjdələrin variantı daha düzgün görünür. Yəhya isə
    həmişə gizli məna axtarırdı. Onun təsvirinə görə İsa altıncı saatda
    Çarmıxa çəkildi (<em>Yəhya 19:14</em>). Məhz həmin saatda Məbəddə Pasxa
    quzuları kəsilirdi. Çox güman, Yəhya hadisələri elə düzüb qoşdu ki, İsa
    məhz Pasxa quzuları kəsilərkən Çarmıxa çəkildi. Belə ki, insanlar Onda
    bəşəriyyəti xilas edən və bütün dünyanın günahlarını Öz üzərinə götürən
    həqiqi Pasxa Quzunu görsünlər. Görünür, fakt cəhətdən Sinoptik Müjdələr,
    həqiqət cəhətdən isə Yəhya haqlıdır. Onu həmişə tarixi faktlardan çox
    əbədi həqiqətlər maraqlandırırdı. Bu hissədə yaranan ziddiyyətin tam
    izahı yoxdur. Lakin belə izah bizə daha ağlabatan görünür.</p>
  <p><strong>23-24</strong></p>
</blockquote>
<h2 id="çarmixin-yaninda-olanlar-yəhya-192324">ÇARMIXIN YANINDA OLANLAR
  (Yəhya 19:23,24)</h2>
<blockquote>
  <p>Əsgərlər İsanı Çarmıxa çəkəndə hərəsinə bir hissə düşsün deyə Onun
    paltarını götürüb dörd hissəyə böldülər; eləcə də tikişsiz və
    başdan-ayağa toxunma olan köynəyini götürdülər. «Onlar bir-birinə
    dedilər: «Bunu cırmayaq, püşk ataq, görək kimin olur». Müqəddəs Yazıdakı
    «Aralarında paltarlarımı bölüşdürdülər, geyimim üçün püşk atdılar» sözü
    yerinə yetsin deyə əsgərlər bunu etdilər».</p>
  <p>Biz artıq gördük ki, cinayətkar dörd əsgərin müşayiəti ilə edam
    yerinə aparılırdı. Bu əsgərlərin əlavə qazanclarından biri də edam
    olunanların paltarları idi. Hər yəhudinin paltarı beş hissədən ibarət
    idi: ayaqqabı, çalma, kəmər, tikişsiz köynək və xalat kimi üst paltar.
    Bu halda beş geyim dörd döyüşçü arasında bölünməli idi. Onlar püşk
    ataraq paltarları bölüşdürdülər, bircə tikişsiz köynək qaldı. Həmin
    köynək tikişsiz idi və bir parçadan toxunmuşdu. Dörd hissəyə bölünsəydi,
    yararsız hala düşərdi. Buna görə əsgərlər ayrıca püşk atmağa qərar
    verdilər. Bu səhnədə diqqət yönəldəcəyimiz bir neçə məqam var.</p>
  <p>1. Başqa heç bir səhnə dünyanın Məsihə qarşı laqeydliyini belə
    göstərmir. Çarmıxda Məsih dəhşətli əzab içində ölür, Çarmıxın altında
    isə heç nə olmamış kimi əsgərlər Onun paltarları üçün püşk atırlar.
    Rəssamlardan biri Məsihi böyük şəhərdə əlləri deşilmiş halda dayanaraq
    təsvir etmişdir. Onun yanından isə izdiham ötüb keçir. Bir qadından
    başqa heç kim Ona fikir vermir. Şəklin altında isə belə bir sual var:
    «Ey yoldan keçənlər, məgər vecinizə deyil?» Faciə dünyanın Məsihə qarşı
    düşmənçiliyində deyil, biganəliyindədir. Dünya Məsihin məhəbbətinə elə
    baxır ki, sanki o, heç kimə lazım deyil.</p>
  <p>2. Belə rəvayət var ki, həmin tikişsiz köynəyi İsanın anası Məryəm
    toxuyub və Oğlu xidmətə başlayanda, ​​Ona verib. Bu, Məryəmin Oğluna son
    hədiyyəsi idi. Əgər bu rəvayət doğrudursa (çox güman ki, doğrudur, çünki
    yəhudilərin belə bir adəti var idi), onda ananın Oğluna verdiyi son
    hədiyyəsini püşkə qoyan əsgərlərin vicdansızlığı ikiqat dəhşətlidir.</p>
  <p>3. Burada başqa bir şey də var. İsanın köynəyinin yuxarıdan aşağıya
    doğru tikişsiz toxunduğu deyilir. Belə köynəyi məhz baş kahinlər
    geyinirdi. Yada salaq ki, baş kahinin vəzifəsi Allahla insan arasında
    vasitəçilik etmək idi. Latın dilində kahin körpü qurucu mənasını verən
    <em>pontifeks</em> adlanır. Həqiqətən də, kahin Allahla insan arasında
    körpü qurmaqla məşğuldur. Bu vəzifəni heç kim heç vaxt İsa kimi yerinə
    yetirməyib. O, insanları Allaha yaxınlaşdıran kamil Baş Kahindir. Biz
    dəfələrlə gördük ki, müjdəçi Yəhyanın əksər qeydlərində iki məna var:
    zahiri və gizli. Yəhya bizə tikişsiz köynək haqqında danışarkən, təkcə
    İsanın geyindiyi paltarı nəzərdə tutmur. O, İsanın kamil Baş Kahin və
    Allahın hüzuruna aparan kamil yol olduğunu nəzərdə tutur.
  </p>
  <p>4. Sonda biz bu səhnədə Əhdi-Ətiq peyğəmbərliyinin yerinə
    yetirildiyini görürük: «Aralarında paltarlarımı bölüşdürdülər, geyimim
    üçün püşk atırlar» (<em>Zəbur 22:18</em>).</p>
  <p><strong>25-27</strong></p>
</blockquote>
<h2 id="oğulluq-sevgisi-yəhya-1925-27">OĞULLUQ SEVGİSİ (Yəhya
  19:25-27)</h2>
<blockquote>
  <p>Son anlarında İsa tamamilə tək deyildi. Çarmıxın yanında onu sevən
    qadınlar da var idi. Şərhçilərdən birinin dediyinə görə, o dövrdə
    qadınlara elə laqeyd yanaşırdılar ki, heç kim İsanın qadın şagirdlərinə
    əhəmiyyət vermirdi. Buna görə də həmin qadınlar İsanın yanında, Çarmıxın
    ətrafında dayanmaqla heç bir təhlükəyə məruz qalmırdılar. Belə izahat
    yanlış və ağlabatan deyil. Roma hakimiyyətinin Çarmıxa layiq bildiyi
    biri ilə əlaqə saxlamaq həmişə təhlükəli idi. Ortodoksal yuxarı
    təbəqələrin bidətçi hesab etdiyi birinə sevgi göstərmək həmişə
    təhlükəlidir. Qadınlar əhəmiyyətsiz sayıldıqları, onlar üçün heç bir
    təhlükənin olmadığına görə deyil, İsanı sevdiklərinə görə orada idilər.
    Sevgi isə qorxunu qovar.</p>
  <p>Qadınlardan ibarət bu qrup qəribə qrup idi. Klopanın arvadı Məryəm
    haqqında, demək olar ki, heç nə bilmirik. Başqalarını isə az da olsa
    tanıyırıq. Buna görə də onların üzərində bir az dayanacağıq.</p>
  <p>1. İsanın anası Məryəm orada idi. Ola bilər ki, o, nə baş verdiyini
    anlamırdı, amma sevirdi. Onun Oğlunun Çarmıxının yanında olması təbii
    idi, çünki o, İsanın anası idi. İsa qanun qarşısında cinayətkar ola
    bilərdi, lakin O, Məryəmin Oğlu idi. Məryəm Çarmıxın önündə dayananda
    ürəyində əbədi ana sevgisi var idi.</p>
  <p>2. Çarmıxın yanında Məryəmin bacısı da var idi (bəziləri hesab edir
    ki, burada dörd qadının adı çəkilir, yəni bu hissə belə oxunmalıdır:
    «...anası, anasının bacısı Klopanın arvadı Məryəm»). Biz onun haqqında
    başqa Müjdələrdən də öyrənirik (<em>Matta 27:56; Mark 15:40</em>). Bu,
    Yaqub və Yəhyanın anası Şalomit idi. Bir gün o, İsanın yanına gəlib
    Ondan oğullarına Padşahlığın sağında və solunda yer verməsini istədi
    (<em>Matta 20:20</em>). İsa da ona belə iddialı xəyalların nə qədər
    faydasız olduğunu göstərdi. Şalomit İsa tərəfindən məzəmmət edilmiş və
    xahişi yerə salınmış bir qadın idi. Buna baxmayaraq, o, yenə də burada,
    Çarmıxın yanında idi. Şalomitin burada olması onun haqqında və İsa
    haqqında çox şey deyir. Bu onun məzəmməti qəbul etmək və həmişəki kimi
    sədaqətlə sevməyə davam etmək üçün kifayət qədər təvazökar olduğunu
    göstərir. Həm də onu göstərir ki, İsa hətta məzəmmət edəndə belə,
    məhəbbət hiss olunur. Şalomitin Çarmıxın yanında olması bizə məzəmməti
    necə etməyi və necə qəbul etməyi öyrədir.</p>
  <p>3. Məcdəlli Məryəm də orada idi. Onun haqqında bildiyimiz tək şey
    İsanın ondan yeddi cini qovmasıdır (<em>Mark 16:9; Luka 8:2</em>). O,
    İsanın onun üçün etdiklərini unuda bilmirdi. İsanın məhəbbəti onu xilas
    etdi, Məryəmin sevgisi isə sonsuz idi. Məryəmin ürəyinə yazılmış şüar
    belə idi: «İsanın mənim üçün etdiklərini heç vaxt unutmayacağam». Bundan
    başqa, bu hissədə bütün İncil hekayəsində olan ən gözəl hadisələrdən
    biri təsvir olunur. İsa Anasını görəndə onun gələcəyini düşünməyə
    bilməzdi. O, anasını qardaşlarına həvalə edə bilməzdi, çünki onlar hələ
    Ona iman etməmişdilər (<em>Yəhya 7:5</em>). Yəhya buna ikiqat layiq idi.
    Çünki o, İsanın həm xalası oğlu, həm də sevimli şagirdi idi. İsanın
    anasını məhz Yəhyaya, Yəhyanı isə anasına həvalə etməsi aydın məsələdir.
    Belə ki, İsa onların yanında olmayanda, onlar bir-birilərinə təsəlli
    verə bilsinlər. İsa ölüm ayağında olarkən, dünyanın qurtuluşu ipdən
    asılı vəziyyətdə olarkən, O, anasının gələcək aqibətini düşünürdü. O,
    anasının böyük Oğlu idi. Hətta amansız iztirablar içində belə, ailəsini
    düşündü. İsa Çarmıxda olanda Özündən çox başqalarının əzablarını
    düşünürdü.</p>
  <p><strong>28-30</strong></p>
</blockquote>
<h2 id="qalibiyyətli-son-yəhya-1928-30">QALİBİYYƏTLİ SON (Yəhya
  19:28-30)</h2>
<blockquote>
  <p>Bu hissədə biz İsanın əzablarının iki tərəfini görürük.</p>
  <p>1. Biz burada ən dəhşətli insani iztirablarla qarşılaşırıq. İsa
    Çarmıxda olarkən susuzluq əzabı yaşadı. Yəhya Müjdəsini təxminən
    eramızın 100-cü illərində yazarkən, qnostisizm adlı yeni bir dini
    təriqət yarandı. Qnostisizmin təhlükəli yanlış təsəvvürlərindən biri də
    bu idi ki, ruhani olan hər şey yaxşıdır, maddi olan hər şey pisdir.
    Buradan hamıya məlum nəticələr ortaya çıxdı. Onlardan biri o idi ki,
    Allah Ruhdur və heç vaxt bədən şəklini ala bilməz. Çünki bədən maddidir,
    maddi olan hər şey isə pisdir. Buna görə də, qnostiklər inanırdılar ki,
    İsa yer üzündə heç vaxt bədəndə olmayıb. Məsələn, onlar deyirdilər ki,
    İsa yeriyəndə ayaq izləri qalmırdı, çünki O, kabusa bənzər pak Ruh idi.
    Daha sonra onlar sübut etməyə çalışırdılar ki, Allah heç vaxt əzab çəkə
    bilməz. Buna görə də İsa əslində əzab çəkməyib və Çarmıxın bütün
    mərhələlərini ağrısız keçib. Belə düşünməklə qnostiklər İsaya və Allaha
    izzət verdiklərinə inanırdılar, halbuki İsaya və Onun işinə zərər
    verirdilər. İnsanı xilas etmək üçün İsa İnsan olmalı idi. Buna görə
    Müjdəçi Yəhya vurğulayır ki, İsa susuzluq yanğısı çəkdi. Beləcə
    göstərmək istəyirdi ki, O, həqiqətən İnsan olub və Çarmıx əzabına dözüb.
    Yəhya İsanın həqiqi insanlığını və əsil əzabını vurğulamaq üçün
    səylərini əsirgəmir.</p>
  <p>2. Biz İsanın zəfəri ilə qarşılaşırıq. Dörd Müjdəni müqayisə edəndə
    biz diqqət çəkən bir şey görürük. Digər Müjdələr bizə İsanın «tamam
    oldu» söylədiyini demir. Lakin Onun ucadan fəryad edərək öldüyünü qeyd
    edir (<em>Matta 27:50; Mark 15:37; Luka 23:46</em>). Yəhya isə İsanın
    yüksək səsli fəryadından bəhs etmir, yalnız İsanın «Tamam oldu»
    söylədiyini deyir. İsanın ucadan fəryad etməsi ilə «tamam oldu» sözü
    eyniləşdirilir. Yunan dilində «<em>tamam oldu</em>» <em>tetelestai</em>
    deməkdir. İsa bu qalibiyyət nidası ilə öldü. O, «tamam oldu» sözünü
    kədərli, məğlub səslə deyil, qələbə nidası ilə sevinc içində ucadan
    söylədi. Çünki qələbə Onunla idi. Çarmıxda asılarkən İsa sınmış və
    məğlub olmuş kimi görünürdü, lakin O, qalib olduğunu bilirdi.</p>
  <p>Bu hissədəki son ifadə vəziyyəti daha aydın edir. Burada deyilir ki,
    İsa başını əyib RUHUNU tapşırdı. Yəhya burada elə söz işlədir ki, başını
    yastığa qoymaqla eyni mənanı verir. İsanın mübarizəsi bitdi və O,
    döyüşdə qalib gəldi. Artıq Çarmıxda olarkən O, xidmətini başa vurmuş
    insan kimi qələbə sevinci yaşadı. O insan ki, indi məmnunluq və rahat
    şəkildə başını əyə bilərdi.</p>
  <p>Burada diqqət yetirməli olduğumuz daha iki məqam var. Yəhya Əhdi-Ətiq
    peyğəmbərliyi ilə bağlı İsanın «susuzluğunu» qeyd edir və bunu
    peyğəmbərliyin yerinə yetirilməsi kimi görür. O, Zəbur <em>69:21</em>-də
    qeyd olunanları nəzərdə tutur: «Mənə yemək əvəzinə öd verdilər,
    susayanda sirkə içirtdilər». Yəhya deyir ki, süngəri şərab sirkəsinə
    batıraraq züfaya taxıb İsanın ağzına yaxınlaşdırdılar. Züfa çubuğu,
    çətin ki, belə bir iş üçün uyğun olsun, çünki o, çox möhkəm və uzun
    olmur. Bu o qədər ağlabatan görünmür ki, hətta bəzi ilahiyyatçılar
    burada səhv olduğunu düşünürlər. Çünki züfaya oxşar söz nizə
    mənasındadır. Lakin Yəhya züfa yazıb və züfanı nəzərdə tutub. Əgər biz
    İsrail xalqı Misiri tərk edərkən qeyd etdikləri ilk Pasxa bayramına
    nəzər salsaq, ölüm mələyinin bütün Misir evlərini gəzib ilk oğlanları
    öldürməli olduğunu xatırlayarıq. İsraillilər bir quzu kəsib qanını
    qapının dirəklərinə sürtməli idilər ki, ölüm mələyi qanı görəndə oradan
    yan keçsin. Allah belə əmr etmişdi: «Bir çəngə züfa otu götürüb ləyəndə
    olan qana batırın və oradakı qandan qapının üst dirəyinə və yan
    taxtalarına sürtün. Səhərə qədər heç kəs evinin qapısından çıxmasın»
    (<em>Çıxış 12:22</em>). Pasxa quzusunun qanı Allahın xalqını ölümdən
    xilas etdi. İsanın qanı isə dünyanı günahdan xilas etməli idi. Təkcə
    züfanın adının çəkilməsi hər bir yəhudiyə ölümü ilə bütün dünyanı günah
    və məhv olmaqdan xilas edən Allahın Pasxa Quzusunu xatırlatmalı idi.</p>
  <p><strong>31-37</strong></p>
</blockquote>
<h2 id="su-və-qan-yəhya-1931-37">SU VƏ QAN (Yəhya 19:31-37)</h2>
<blockquote>
  <p>Yəhudilər romalılara baxanda daha mərhəmətli idilər. Romalılar,
    adətlərinə uyğun olaraq, kimisə Çarmıxa çəkəndə, qurbanı Çarmıxda ölümlə
    təkbaşına buraxırdılar. Edam edilən adam günlərlə qızmar günəş altında
    və gecənin soyuğunda susuzluqdan, yaralı bədəninin üstünə yığılan
    ağcaqanad və milçəklərdən əzab çəkirdi. Çox vaxt insanlar bu cür
    əzablardan ağıllarını itirib ölürdülər. Romalılar edam edilmiş adamları
    dəfn etmirdilər. Onları götürüb itlər, vəhşi heyvanlar və quşlara yem
    kimi atırdılar.</p>
  <p>Yəhudi qanunu fərqli idi. Orada deyilirdi: «Əgər bir adam bir
    günahdan ötrü ölüm cəzasına məhkum olunub ağacdan asılırsa, meyiti gecə
    ağacda asılı qoymayın, mütləq onu həmin gün basdırın, çünki asılan adam
    Allahın lənətinə düçar olub. Allahınız Rəbbin irs olaraq sizə verəcəyi
    torpağı murdarlamayın» (<em>Qanunun təkrarı 21:22-23</em>). Yəhudilərin
    dini kitabı Mişnada da deyilirdi: «Edam edilən adamı gecə tərk edən hər
    kəs əmri pozmuş olur». Ali Şura dəfn üçün iki yer ayırmalı idi: biri
    cinayətə görə edam edilən və ailəsi ilə birlikdə dəfn edilməsi qadağan
    olanlar üçün, digəri isə adi ölülər üçün. Bu hadisədə isə cəsədlərin
    gecə Çarmıxda qalmaması xüsusilə vacib idi. Çünki səhərisi Şənbə günü
    idi, həm də adi Şənbə deyil, Pasxa Şənbəsi idi.</p>
  <p>Əgər cinayətkarın ölüm prosesi uzun sürürdüsə, ölümü sürətləndirmək
    üçün sərt üsuldan istifadə olunurdu. Ağır çəkiclə cinayətkarın
    baldırlarını qırırdılar. İsa ilə birlikdə Çarmıxa çəkilmiş
    cinayətkarlara da məhz belə etdilər. Amma İsa öldüyü üçün bu sərt
    üsuldan yan keçdi. Yəhya deyir ki, bu, İsa haqqında Pasxa quzusunun
    sümükləri qırılmasın deyən başqa bir Əhdi-Ətiq peyğəmbərliyini yerinə
    yetirdi: «Ondan sabaha qədər heç nə qalmasın və bir sümük belə
    qırılmasın» (<em>Saylar 9:12</em>). Müjdəçi bir daha xalqı ölümdən xilas
    edən Pasxa Quzusunun İsa olduğunu qeyd edir.</p>
  <p>Sonda daha bir qeyri-adi hadisə baş verdi. Əsgərlər İsanın artıq
    öldüyünü görəndə çəkiclə Onun baldırlarını qırmadılar. Amma İsanın
    öldüyünə əmin olmaq üçün onlardan biri nizə ilə Onun böyrünü deşdi,
    oradan su və qan axdı.</p>
  <p>Yəhya bu vəziyyətə xüsusi əhəmiyyət verir. O, burada peyğəmbərliyin
    yerinə yetdiyini görür: «Davud nəsli və Yerusəlimdə yaşayanların üzərinə
    lütf və yalvarış ruhunu tökəcəyəm. Onlar Mənə — bədənini deşdikləri
    şəxsə baxacaq və vahid oğluna yas tutan adam kimi ona yas tutacaq, ilk
    oğlu üçün dərd çəkən adam kimi dərd çəkəcək» (<em>Zəkəriyyə 12:10</em>).
    Daha sonra müjdəçi Yəhya qeyd edir ki, bütün bunları gözləri ilə görən
    şahid var və onun ifadəsi doğrudur.</p>
  <p>Gəlin əslində nə baş verdiyinə baxaq. Biz tam əmin olmasaq da, deyə
    bilərik ki, İsa ola bilsin, ürək partlamasından ölüb. Adətən, ölən
    insanın cəsədi qanamır. Belə ehtimal olunur ki, İsanın həm fiziki, həm
    də ruhani əzabları çox güclü olduğundan Onun ürəyi partlayıb. Belə olan
    halda, ürəkdən gələn qan perikardial kisədə su ilə qarışa bilərdi. Əsgər
    nizəsi ilə İsanın böyrünü deşəndə, həmin su və qan qarışığı töküldü.
    İsanın, sözün əsl mənasında, ürəyi partlamışdı.</p>
  <p>Nə üçün müjdəçi Yəhya bunu belə xüsusi vurğulayır? Bunun iki səbəbi
    var.</p>
  <p>1. Şəxsən Yəhya üçün bu, İsanın əsl İnsan olmasının, həqiqi insan
    bədəninə malik olmasının sonuncu təkzibedilməz sübutu idi. Bu, İsanın
    kabus və ya ruh olduğunu, qeyri-real cəsarətə sahib olduğunu söyləyən
    qnostiklərə cavab idi. Bu, İsanın bizim kimi ət və qana malik olduğuna
    sübut idi.</p>
  <p>2. Bununla belə, Yəhya üçün bu, təkcə İsanın insan olmasının sübutu
    deyildi. Bu, İmanlı Cəmiyyətinin ən vacib iki müqəddəs mərasiminin
    simvolu idi. Biri suya əsaslanan su vəftizi, ikincisi isə qana əsaslanan
    Rəbbin Süfrəsi idi. Vəftiz zamanı su Allahın İsa Məsihdəki təqdis edən
    lütfünü, Rəbbin Süfrəsində içilən şərab günahkarları günahlarından xilas
    edən İsanın qanını simvolizə edir. Xilaskarın deşilmiş böyründən tökülən
    su vəftiz suyunda təqdisi və Rəbbin Süfrəsində xatırladığımız qan
    Məsihin qanındakı xilası bildirir.</p>
  <p>Əbədi Daş, aralan,</p>
  <p>Qoy Səndə mən gizlənim!</p>
  <p>Yaradan axan su, qan</p>
  <p>Qoy günahlarımı yusun,</p>
  <p>Məni şərdən pak etsin!</p>
  <p><strong>38-42</strong></p>
</blockquote>
<h2 id="isaya-verilən-son-şərəf-yəhya-1938-42">İSAYA VERİLƏN SON ŞƏRƏF
  (Yəhya 19:38-42)</h2>
<blockquote>
  <p>Beləliklə, İsa öldü. Ölülər üçün mərasimi dərhal yerinə yetirmək
    lazım idi, çünki heç kimin bir iş görə bilmədiyi Şənbənin başlamasına az
    qalmışdı. İsanın dostları kasıb idilər və Onu layiqli şəkildə dəfn edə
    bilməzdilər. Lakin iki nəfər Rəbbin cəsədinin qayğısına qaldı.</p>
  <p>Onlardan biri Arimateyalı Yusif idi. O, İsanın şagirdi idi, lakin Ali
    Şuranın üzvü olduğuna və yəhudilərdən qorxduğuna görə şagirdliyini gizli
    saxlayırdı. Digəri Nikodim idi. Yəhudi adətinə görə, ölülərin cəsədi
    buxura batırılmış kəfənə bükülməli idi. Nikodim Padşahı məsh etmək üçün
    kifayət qədər məlhəm (mirra və aloe tərkibi) gətirdi. Yusif İsaya bağda
    qəbir, Nikodim isə kəfən və ətirli məlhəmlər verdi.</p>
  <p>Burada həm faciə, həm də izzət var.</p>
  <p>Faciə o idi ki, Nikodim də, Yusif də həm Ali Şuranın üzvləri, həm də
    İsanın gizli şagirdləri idilər. İsa mühakimə olunanda və Onun haqqında
    hökm çıxarılanda, onlar ya Şuranın iclasında iştirak etməmişdilər, ya da
    müzakirə zamanı susmuşdular. Əgər İsanı mühakimə və təhqir edən səslər
    arasında ən azı bir səs Onu müdafiə etmək üçün yüksəlsəydi, İsanın
    vəziyyəti necə də əhəmiyyətli dərəcədə dəyişərdi! Sərt, bədxah simalar
    arasında ən azı bir simada sədaqət görmək necə də gözəl olardı! Lakin
    Nikodim və Yusif qorxdular.</p>
  <p>Biz çox vaxt yaxşılığımızı sonraya — insan artıq həyatda olmayan
    vaxta saxlayırıq. Sağ ikən göstərilən sədaqət Padşah üçün ayrılmış təzə
    qəbirdən və buxura batırılmış kəfəndən nə qədər gözəl olardı. Sağ ikən
    hədiyyə olunan bir çiçək ölümdən sonra qoyulan bütün çələnglərdən daha
    dəyərlidir. Sağ ikən deyilən sevgi və minnətdarlıq sözü ölümdən sonra
    deyilən bütün təriflərdən daha dəyərlidir.</p>
  <p>İzzət isə onda idi ki, ölüm Nikodim və Yusif üçün həyatın edə
    bilmədiyini etdi. İsa Çarmıxda ölən kimi Yusif bütün qorxusunu unutdu və
    İsanın cəsədini ona versinlər deyə Roma valisinə müraciət etdi. İsa
    Çarmıxda ölən kimi Nikodim Onu insanlar qarşısında izzətləndirmək üçün
    orada idi. Qorxaqlıq, qətiyyətsizlik və gizlənmək aradan qalxdı, İsanın
    sağlığında insanlardan qorxanlar Onun ölümündən sonra açıq şəkildə özünü
    Onun tərəfdarı elan etdilər. İsanın ölümündən bir saat belə keçməmiş
    Onun peyğəmbərliyi yerinə yetdi: «Mən yerdən yuxarı qaldırılsam, bütün
    insanları Özümə cəzb edəcəyəm» (<em>Yəhya 12:32</em>). Bəlkə də Ali
    Şuranın iclasında Nikodimin susması və ya orada olmaması İsanı məyus
    etdi. Lakin İsa bilirdi ki, bu iki şagird O, Çarmıxa çəkiləndən sonra
    qorxunu kənara atacaq. Buna görə də İsanın ürəyi onlara görə sevinirdi.
    Çarmıxın gücü artıq onların həyatına təsir etmiş və onları İsaya cəlb
    etmişdir. Artıq o vaxtdan Çarmıxın gücü qorxaqları cəsarətli, tərəddüd
    edənləri qətiyyətli insanlara çevirərək İsa Məsihin tərəfdarları
    etdi.</p>
</blockquote>
