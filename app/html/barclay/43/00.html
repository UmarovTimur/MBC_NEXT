<h1>YƏHYANIN MÜJDƏSİNƏ GİRİŞ</h1>
<h4 id="qartal-baxişindan-müjdə">QARTAL BAXIŞINDAN MÜJDƏ</h4>
<blockquote>
  <p>Bir çox məsihçilər Yəhyanın Müjdəsini Əhdi-Cədidin ən qiymətli kitabı
    hesab edirlər. Onlar bu kitabla daha çox ağıllarını və qəlblərini
    qidalandırır, ruhlarını sakitləşdirirlər. Müjdələrin müəllifləri
    vitrajlarda və digər əsərlərdə çox vaxt simvolik olaraq Vəhy müəllifinin
    taxtın ətrafında gördüyü dörd heyvan şəklində təsvir edilir (<em>Vəhy
      4:7</em>). Müxtəlif yerlərdə hər bir müjdəçiyə fərqli bir simvol aid
    edilir. Əksər hallarda hesab edilir ki, müjdəçi <em>Markın</em> simvolu
    <em>insandır</em>. Onun Müjdəsini ən sadə və ən humanist Müjdə
    adlandırmaq olar. <em>Aslan</em> — müjdəçi <em>Mattanın</em> simvoludur.
    Çünki heç kim onun qədər İsada Məsihi və Yəhuda qəbiləsinin aslanını
    görməmişdir. <em>Dana</em> (öküz) — müjdəçi <em>Lukanın</em> simvolu
    sayılır. Çünki bu heyvan həm xidmət, həm də qurbanlıq üçün istifadə
    olunurdu. Luka İsada insanların böyük xidmətçisini və bütün bəşəriyyət
    üçün universal qurbanı görürdü. <em>Qartal</em> — Müjdəçi
    <em>Yəhyanın</em> simvoludur. Çünki bütün canlılar arasında yalnız
    qartal gözünü qıymadan birbaşa günəşə baxa bilir. Beləliklə, əbədi
    sirlərə, əbədi həqiqətlərə və Allahın düşüncələrinə nüfuz edir. Yəhya
    digər Əhdi-Cədid müəlliflərinə nisbətən daha açıq gözlüdür. Əksər
    insanlar elə hesab edirlər ki, onlar Yəhyanın Müjdəsini oxuyanda
    özlərini Allaha və İsa Məsihə daha yaxın hiss edirlər.
  </p>
  <p><strong>DİGƏRLƏRİNDƏN FƏRQLƏNƏN MÜJDƏ</strong></p>
  <p>Dördüncü Müjdənin digər üç Müjdədən fərqləndiyini görmək üçün onu
    tez-bazar oxumaq da kifayət edir: digər üç Müjdədə yer alan hadisələrin
    çoxu onda yoxdur. Dördüncü Müjdədə İsanın doğulması, vəftiz olunması,
    şeytan tərəfindən sınağa çəkilməsi, Axırıncı Şam yeməyi, Getsemani bağı
    və ya göylərə qaldırılması haqqında heç nə deyilmir. Burada cinə
    tutulmuş insanların sağaldılmasından bəhs edilmir. Ən maraqlısı isə odur
    ki, burada digər üç Müjdənin əvəzolunmaz hissəsi olan İsanın
    məsəllərindən heç nə yoxdur. Üç Müjdə boyunca İsa daima bu gözəl
    məsəllərlə və yaddaqalan qısa, ifadəli cümlələrlə danışır. Dördüncü
    Müjdədə isə İsanın nitqi bəzən bütöv bir fəsli əhatə edir və digər üç
    Müjdədəki qısa, unudulmaz sözlərdən tamamilə fərqli olan mürəkkəb,
    sübutlarla dolu ifadələr yer alır. Daha təəccüblüsü isə odur ki, İsanın
    həyatı və xidməti haqqında dördüncü Müjdədə yer alan faktlar digər
    Müjdələrdə yazılanlardan fərqlənir.</p>
  <p>1. Yəhyanın Müjdəsində İsanın xidmətinin <em>başlanğıcı</em> haqqında
    fərqli məlumat verilir. Digər üç Müjdədə isə aydın şəkildə göstərilir
    ki, İsa təbliğ etməyə yalnız Vəftizçi Yəhya həbs edildikdən sonra
    başlayır. «Yəhya həbs olunandan sonra İsa Qalileyaya gəlib Allahın
    Müjdəsini vəz edirdi...» <em>(Mark 1:14; Luka 3:18-20; Matta 4:12).</em>
    Yəhyanın Müjdəsinə görə, İsanın təbliği ilə Vəftizçi Yəhyanın
    fəaliyyətinin üst-üstə düşdüyü dövr kifayət qədər uzun olub (<em>Yəhya
      3:22-30; 4:1-2</em>).</p>
  <p>2. Yəhyanın Müjdəsi İsanın təbliğ etdiyi əraziyə fərqli bir baxış
    təqdim edir. Digər üç Müjdədə İsanın təbliğ etdiyi ərazi əsasən Qalileya
    idi, Yerusəlimə isə həyatının son həftəsinə qədər getməmişdi. Yəhyanın
    Müjdəsinə görə, İsa ən çox Yerusəlimdə və Yəhudeyada vəz edirdi və
    yalnız arada Qalileyaya gedirdi (<em>Yəhya 2:1-13; 4:35-51;
      6:1-7:14</em>). Yəhyaya görə, İsa Məbədin təmizlənməsi ilə üst-üstə
    düşən Pasxa bayramında (<em>Yəhya 2:13</em>), adı açıqlanmayan bayram
    zamanı (<em>Yəhya 5:1</em>); Çardaqlar bayramı zamanı (<em>Yəhya
      7:2-10</em>) Yerusəlimdə olub. O, qışda Kəffarə Bayramı zamanı da orada
    idi (<em>Yəhya 10:22</em>). Dördüncü Müjdəyə görə, bu bayramdan sonra
    İsa heç vaxt Yerusəlimi tərk etmədi. <em>10-cu fəsildən</em> sonra Onu
    həmişə Yerusəlimdə görürük. Bu o deməkdir ki, İsa qış Kəffarə
    Bayramından bahara qədər — Pasxa bayramına, Çarmıxa çəkilənə qədər
    aylarla orada qalmışdı. Qeyd etmək lazımdır ki, məhz bu fakt Yəhyanın
    Müjdəsində düzgün təsvir olunmuşdu. Digər Müjdələr İsanın Çarmıxa
    çəkilmə ərəfəsində Yerusəlimə gələndə şəhərin taleyinə görə necə
    kədərləndiyini göstərir. «Ey Yerusəlim, Yerusəlim! Peyğəmbərləri öldürən
    və ora göndərilənləri daşqalaq edən şəhər! Toyuq cücələrini qanadları
    altına yığan kimi Mən də dəfələrlə sənin övladlarını yığmaq istədim,
    sizsə istəmədiniz!» <em>(Matta 23:37; Luka 13:34).</em> Aydın məsələdir
    ki, İsa Yerusəlimə bir neçə dəfə gəlməsəydi və onun sakinlərinə
    dəfələrlə müraciət etməsəydi, belə deyə bilməzdi. İlk dəfə gəlmiş
    olsaydı, O, bu sözləri deyə bilməzdi. Məhz bu fakt «İmanlı Cəmiyyətinin
    tarixinin atası» Evsebiyə (263-340) (İsrail Qeysəriyyəsinin yepiskopu və
    Məsihin doğulmasından 324-cü ilə qədər imanlı cəmiyyətinin ən qədim
    tarixinin müəllifi) dördüncü Müjdə ilə digər üçü arasındakı fərqi ilk
    dəfə izah etməyə imkan verdi. Evsebi bəyan edirdi ki, onun dövründə
    yaşayan (təxminən 300-cü ildə) bir çox ilahiyyatçılar belə təxmin
    edirdilər:</p>
  <p>Yəhudilərə ilk dəfə təbliğ edən Matta olmuşdur. Lakin sonra başqa
    xalqlara da müjdə yaymaq vaxtı gəlib çatır. Yola düşməzdən əvvəl o,
    Məsihin həyatı haqqında bildiyi hər şeyi ibrani dilində yazmış və
    «beləliklə, yəhudilərin işini asanlaşdırmışdır». Mark və Luka öz
    Müjdələrini yazdıqdan sonra Yəhya hələ də İsanın həyatının hekayəsini
    şifahi şəkildə təbliğ edirdi.</p>
  <p>«Nəhayət, o, İsanın həyatını qələmə almaq qərarına gəldi. Deyilənə
    görə, adı çəkilən üç Müjdə hər kəs üçün əlçatan olanda və ona da gəlib
    çatanda, Yəhya onların həqiqət olduğunu təsdiqləmişdi. <em>Sonra isə
      əlavə etmişdi ki, İsanın xidmətinin əvvəlində etdikləri haqqında hekayə
      yoxdur</em>. Məhz buna görə də Yəhya öz Müjdəsində ilk müjdəçilərin
    buraxdığı bir dövrü — yəni Vəftizçi Yəhyanın həbsindən əvvəlki dövrdə
    Xilaskarın gördüyü işləri təsvir edir. Digər üç müjdəçi isə <em>həmin
      hadisədən sonra</em> baş verənləri təsvir edir. Yəhyanın Müjdəsi Məsihin
    ilk əməlləri, digərləri isə Onun sonrakı həyatı haqqında
    hekayələrdir».</p>
  <p>(Evsebi, «İmanlı Cəmiyyətinin tarixi» 5:24)</p>
  <p>Evsebiyə görə, dördüncü ilə digər üç Müjdə arasında heç bir ziddiyyət
    yoxdur. Bütün fərq yalnız ondan ibarətdir ki, dördüncü Müjdədə ilk
    fəsillər Yerusəlimdəki xidmətə həsr olunub. Bu da Qalileyadakı təbliğdən
    və Vəftizçi Yəhyanın həbsindən əvvəl baş vermişdi. Evsebinin bu izahının
    düzgün olmaq ehtimalı yüksəkdir.</p>
  <p>3. Yəhyaya görə, İsanın xidmət <em>müddəti</em> fərqli idi. Digər üç
    Müjdədən belə aydın olur ki, İsanın xidməti cəmi bir il davam etmişdir.
    Çünki xidmət boyunca bir Pasxa bayramı qeyd olunur. Yəhyanın Müjdəsində
    isə <em>üç</em> Pasxa qeyd olunur: biri Məbədin təmizlənməsi ilə
    üst-üstə düşür (<em>Yəhya 2:13</em>); o biri Pasxa beş min nəfərin
    doydurulması vaxtı ilə üst-üstə düşür (<em>Yəhya 6:4</em>); nəhayət,
    sonuncu Pasxa bayramı İsanın Çarmıxa çəkildiyi vaxta təsadüf edir.
    Yəhyaya görə, bütün bu hadisələr baş verə bilsin deyə, Məsihin xidməti
    təxminən üç il davam etməlidir. Yenə də Yəhya, şübhəsiz ki, haqlıdır.
    Çünki digər üç Müjdəni diqqətlə oxuyanda, bunlar aydın görünür. Məsələn,
    şagirdlər sünbülləri qoparanda (<em>Mark 2:23</em>), çox güman ki, bahar
    idi. Beş min adam doydurulan zaman <em>yaşıl otların üstündə</em>
    oturmuşdular (<em>Mark 6:39</em>). Bu da baharda baş verə bilərdi və bu
    iki hadisə arasında bir il keçməli idi. Bundan sonra Sur, Sidonda baş
    verən hadisələr və İsanın görünüşünün dəyişilməsi gəlir. İsanın
    görünüşünün dəyişildiyi dağda Peter üç çadır qurub orada qalmaq
    istəyirdi. Bunun Çardaqlar Bayramı zamanı, yəni oktyabrın əvvəlində baş
    verdiyini güman etmək təbiidir. Məhz buna görə Peter belə bir təklif
    vermişdir (<em>Mark 9:5</em>). Bunun ardınca apreldə sonuncu Pasxa
    bayramına qədər bir müddət keçir. Beləliklə, üç Müjdədə deyilənlərdən
    belə nəticə çıxarmaq olar ki, İsanın xidməti, Yəhyada təqdim edildiyi
    kimi, üç il davam edib.</p>
  <p>4. Lakin Yəhyanın Müjdəsinin digər üç Müjdədən əhəmiyyətli fərqləri
    də var. Məsələn, iki diqqətçəkən nümunəyə nəzər salaq.</p>
  <p>Birincisi, Yəhya Məbədin təmizlənməsini İsanın xidmətinin
    <em>əvvəlində</em> (<em>Yəhya 2:13-22</em>), digər müjdəçilər axırında
    göstərir (<em>Mark 11:15-17; Matta 21:12-13; Luka 19:45-46</em>).
    İkincisi, Yəhya Məsihin Çarmıxa çəkilməsinin Pasxadan bir gün əvvəl,
    digər müjdəçilər isə Pasxa günündə olduğunu yazır. Biz Yəhyanın Müjdəsi
    ilə digər Müjdələr arasında mövcud olan fərqlərə göz yummamalıyıq.
  </p>
  <p><strong>YƏHYANIN XÜSUSİ BİLİYİ</strong></p>
  <p>Aydın məsələdir ki, əgər Yəhyanın Müjdəsi digər Müjdələrdən
    fərqlənirsə, bu, biliksizlikdən və ya məlumatsızlıqdan qaynaqlanmır.
    Yəhya başqa müjdəçilərin gündəmə gətirdiklərini qeyd etməsə də, onların
    yazmadıqları bir çox şeyə toxunub. Yalnız Yəhya Qalileyanın Qana
    şəhərindəki toy mərasimindən (<em>2:1-11</em>), Nikodimin İsanın yanına
    gəlməsindən (<em>3:1-17</em>), samariyalı qadından (<em>4-cü
      fəsil</em>), Lazarın dirilməsindən (<em>11-ci fəsil</em>), İsanın
    şagirdlərinin ayaqlarını yumasından (<em>13:1-17</em>), Müqəddəs Ruh,
    Təsəlliverici haqqında gözəl təlimindən bəhs edir (<em>14-17-ci
      fəsillər</em>).</p>
  <p>Yalnız Yəhyanın hekayəsində İsanın bir çox şagirdləri, həqiqətən,
    gözümüzün önündə canlanır, biz Tomasın nitqini eşidirik (<em>11:16;
      14:5; 20:24-29</em>); Andrey canlı insana çevrilir (<em>1:40-41; 6:8-9;
      12:22</em>).</p>
  <p>Yalnız Yəhyanın Müjdəsindən biz Filipin xarakteri haqqında nəsə
    öyrənirik (<em>6:5-7; 14:8-9</em>); İsanın Bet-Anyada ətirli yağla məsh
    edilməsinə Yəhudanın qəzəbli etirazını eşidirik (<em>12:4:5</em>). Nə
    qədər qəribə olsa da, qeyd etmək lazımdır ki, bu kiçik ştrixlər bizə
    heyrətamiz dərəcədə çox şey açır. Yəhyanın Müjdəsindəki Tomas, Andrey və
    Filipin portretləri kiçik kameyalara<a href="#fn1" class="footnote-ref" id="fnref1"
      role="doc-noteref"><sup>1</sup></a> və ya vinetkalara
    bənzəyir. Məhz orada onların hər birinin xarakteri yaddaqalan şəkildə
    təsvir olunur.</p>
  <p>Bundan əlavə, Yəhyanın Müjdəsində təkrar-təkrar şahid ifadələri kimi
    oxunan kiçik detallara rast gəlirik: məsələn, oğlan İsaya təkcə çörək
    deyil, <em>arpa</em> çörəyi gətirdi (<em>6:9</em>); İsa fırtına zamanı
    gölü keçən şagirdlərin yanına gələndə onlar təxminən iyirmi beş və ya
    otuz stadi<a href="#fn2" class="footnote-ref" id="fnref2" role="doc-noteref"><sup>2</sup></a> getmişdilər
    (<em>6:19</em>);
    Qalileyanın Qana şəhərində su üçün altı daş küp var idi (<em>2:6</em>).
    Yalnız Yəhya İsanın tikişsiz və başdan-ayağa toxunma olan köynəyi üçün
    püşk atan dörd əsgərdən bəhs edir (<em>19:23</em>); İsanın cəsədini məsh
    etmək üçün nə qədər qarışıq mirra və əzvay istifadə edildiyini yalnız o
    bilir (<em>19:39</em>); İsanın Bet-Anyada məsh edildiyi vaxt evin ətirlə
    necə dolduğunu yalnız o xatırlayır (<em>12:3</em>). Bunların çoxu ilk
    baxışda əhəmiyyətsiz təfərrüatlar kimi görünür və hadisə şahidinin
    xatirələri olmasaydı, sonradan anlaşılmazlıq yaradardı. Yəhyanın Müjdəsi
    digər Müjdələrdən nə qədər fərqlənsə də, bu fərq biliksizliklə deyil,
    məhz Yəhyanın <em>daha çox</em> biliyə malik olması və ya digərlərindən
    daha yaxşı mənbələrə, yaxud daha yaxşı yaddaşa malik olması ilə izah
    edilməlidir. Dördüncü müjdənin müəllifinin xüsusi məlumata malik
    olmasının başqa bir sübutu isə <em>onun İsraili və Yerusəlimi çox yaxşı
      tanımasıdır</em>. O, Yerusəlim Məbədinin nə qədər vaxta tikildiyini
    (<em>2:20</em>), yəhudilər və samariyalıların daim qarşıdurma içində
    olduqlarını (<em>4:9</em>), yəhudilərin qadınlar haqqında aşağı fikirdə
    olduqlarını (<em>4:9</em>), yəhudilərin Şənbə gününə necə yanaşdıqlarını
    bilir (<em>5:10; 7:21-23; 9:14</em>). O, İsraili yaxşı tanıyır. O, iki
    Bet-Anyanın mövcud olduğunu bilir — biri İordan çayının o tayında
    yerləşirdi (<em>1:28; 12:1</em>). O bilir ki, şagirdlərin bəziləri
    Bet-Sayda şəhərindəndir (<em>1:44; 12:21</em>). Yəhya Qana şəhərinin
    Qalileyada olmasını (<em>2:1; 4:46; 21:2</em>); Sixar şəhərinin Şekemdən
    uzaq olmadığını (<em>4:5</em>) bilir. O, necə deyərlər, Yerusəlimin hər
    küçəsini tanıyırdı. O, Qoyun darvazasını və onun ətrafında yerləşən
    hovuzu tanıyır (<em>5:2</em>). O, Şiloah hovuzunu (<em>9:7</em>),
    Süleymanın eyvanını (<em>9:23</em>); Qidron vadisini tanıyır
    (<em>18:1</em>); ibranicə Qabbata olan yerin Daş döşəmə adlandığını
    (<em>19:13</em>), Qolqotanın kəllə sümüyünə bənzədiyini bilir
    (<em>19:17</em>). Unutmayaq ki, eramızın 70-ci ilində Yerusəlim
    dağıdıldı. Yəhya isə öz Müjdəsini eramızın 100-cü ilindən sonra yazmağa
    başladı. Buna baxmayaraq, o, Yerusəlimdəki hər şeyi yaxşı
    xatırlayırdı.</p>
  <p><strong>YƏHYANIN MÜJDƏSİNİN YAZILDIĞI ŞƏRAİT</strong></p>
  <p>Biz artıq dördüncü Müjdə ilə digər üç Müjdə arasında böyük fərq
    olduğunu gördük. Onu da gördük ki, buna səbəb Yəhyanın məlumatsızlığı
    deyil. Buna görə də özümüzə sual verməliyik: «Yəhya hansı məqsədlə öz
    Müjdəsini yazıb?» Əgər biz bu suala cavab tapa bilsək, onda Yəhyanın
    niyə məhz bu konkret faktları seçdiyini və belə təqdim etdiyini başa
    düşəcəyik. Dördüncü Müjdə təxminən 100-cü ildə Efesdə yazılıb. Həmin
    vaxtlarda məsihçi imanlı cəmiyyətlərində iki özəllik vardı. Birincisi,
    <em>məsihçilik bütpərəstlərin dünyasına gəlmişdi</em>.
  </p>
  <p>Həmin vaxta qədər İmanlı Cəmiyyəti yəhudilərə xas xüsusiyyətləri daha
    özündə birləşdirmirdi. Çünki İmanlı Cəmiyyətinə gələnlərin əksəriyyəti
    yəhudilər deyil, ellinizm mədəniyyətinin üzvləri idi. Buna görə də
    <em>İmanlı Cəmiyyəti özünü yeni tərəfdən təqdim etməli oldu</em>. Bu,
    heç də o demək deyil ki, məsihçi həqiqətlərinin dəyişdirilməsinə ehtiyac
    yaranmışdı. Sadəcə onları yeni tərzdə ifadə etmək lazım idi. Məsələn,
    belə bir misal çəkək. Tutaq ki, bir yunan Mattanın Müjdəsini oxumağa
    başlayır, ancaq onu açan kimi uzun bir şəcərə ilə qarşılaşır. Nəsil
    şəcərəsini yəhudilər başa düşsə də, yunanlar üçün tamamilə anlaşılmaz
    idi. Müjdəni oxuyan yunan görür ki, İsa yunanların heç vaxt haqqında
    eşitmədiyi bir padşahın — Davudun oğludur. Üstəlik də, Davud yəhudilərin
    irqi və millətçilik istəklərinin simvolu sayılırdı. Bu da yunanlar üçün
    heç maraqlı deyildi. Mattanın Müjdəsini oxuyan yunan yenə də heç vaxt
    eşitmədiyi «Məsih» anlayışı ilə qarşılaşır. Bəs Məsihin ardınca getməyə
    qərar verən bir yunan üçün düşüncə tərzini tamamilə yeniləməyə və yəhudi
    anlayışlarına alışmağa ehtiyac varmı? Onun Məsihin ardıcılı olmazdan
    əvvəl, yəhudi tarixini və Məsihin gəlişindən bəhs edən yəhudi
    apokaliptik ədəbiyyatını yaxşı bilməsinə ehtiyac varmı? İngilis
    ilahiyyatçısı Qudspidin dediyi kimi: «Məgər o, yəhudi mədəniyyətinə
    varmadan məsihçi xilasının xəzinələri ilə birbaşa tanış ola bilməzdi? O
    öz intellektual irsindən ayrılıb, yalnız yəhudi anlayışları üzərində
    düşünməyə məcburdur?» Yəhya bu məsələyə dürüst və birbaşa yanaşır: o,
    heç kəsin ağlına gəlməyən ən böyük həllini tapdı. Bir qədər sonrakı
    şərhdə Yəhyanın qərarını daha dolğun şəkildə nəzərdən keçirəcəyik.
    Hələlik isə bunun üzərində qısa dayanacağıq.
  </p>
  <p>Yunanların iki böyük fəlsəfi konsepsiyası var idi.</p>
  <p>a) Birincisi, onların <em>Loqos</em> anlayışı var idi. Yunan dilində
    onun iki açıqlaması var: <em>söz</em> (nitq) və <em>məna</em> (anlayış,
    səbəb). Yəhudilər yaxşı bilirdilər ki, Allahın Sözü hər şeyə qadirdir.
    «Allah dedi: «Qoy işıq olsun». İşıq oldu» (<em>Yaradılış 1:3</em>).
    Yunanlar isə yaxşı bilirdilər ki, hər şeyin öz səbəbi var. Yunanlar
    dünyaya baxanda onda heyrətamiz və etibarlı bir nizam görürdülər: gecə
    və gündüz eyni qaydada bir-birini əvəz edir; fəsillər daim bir-birini
    əvəz edir, ulduzlar və planetlər dəyişməz orbitlərdə hərəkət edir. Bir
    sözlə, təbiətin öz dəyişməz qanunları var. Bu nizam-intizam haradan
    gəlir? Onu kim yaradıb? Yunanlar buna əminliklə cavab verdilər: bu
    əzəmətli dünya nizamını <em>Loqos</em> — İlahi Ağıl yaradıb. Daha sonra
    yunanlar başqa sual verirdilər: «Bəs insana düşünmək, araşdırmaq və
    bilmək qabiliyyəti necə verilir?» Yenə də əminliklə cavab verirdilər:
    «İnsanda məskunlaşan <em>Loqos</em> — İlahi ağıl onu düşündürür».</p>
  <p>Yəhyanın Müjdəsi sanki belə deyir: «Bütün ömrünüz boyu sizin
    təxəyyülünüzü böyük, istiqamət verən və məhdudlaşdıran İlahi Ağıl heyran
    edib. Həmin İlahi Ağıl yer üzünə Məsihdə insan şəklində gəldi. Ona nəzər
    salın və Onun İlahi Ağıl və İlahi İradə olduğunu görəcəksiniz». Yəhyanın
    Müjdəsi yunanlara İsa haqqında düşünə biləcəkləri yeni bir konsepsiya
    verdi. Bu konsepsiyada İsa insan şəklində zühur edən Tanrı kimi təqdim
    edilir.</p>
  <p>b) Yunanların iki dünya haqqında nəzəriyyəsi var idi. Onlardan biri —
    bizim yaşadığımız dünyadır. Onların fikrincə, bu, müəyyən mənada gözəl
    bir dünya idi, lakin eyni zamanda kölgələr və kopiyalar dünyası, yəni
    qeyri-real dünya idi. Digər dünya əbədi varlıqların real olduğu dünya
    idi, yer üzü onun solğun və miskin surəti idi. Yunanlar üçün görünməz
    dünya real, görünən dünya isə yalnız kölgə və qeyri-reallıq idi. Yunan
    filosofu Platon bu fikri forma və ya ideyalar haqqında təlim kimi
    sistemləşdirmişdir. O, hesab edirdi ki, görünməz dünyada hər şeyin
    mükəmməl qeyri-cismani prototipləri mövcuddur, bu dünyanın hər şeyi isə
    əbədi prototiplərin yalnız kölgələri və surətləridir. Sadə dillə desək,
    Platonun fikrincə, haradasa bir prototip, masa ideyası var. Yer üzündəki
    bütün masalar isə həmin masa prototipinin yalnız qeyri-kamil
    surətləridir. Ən böyük reallıq, ən yüksək ideya bütün prototiplərin
    prototipi, bütün formaların forması isə Allahdır. Bununla belə, yalnız
    bir məsələni həll etmək qalırdı: bu real dünyaya necə daxil olmalı,
    kölgələrimizdən əbədi həqiqətlərə necə varmalı? Yəhya bəyan edir ki, bu
    fürsəti bizə yalnız İsa Məsih verir. Məsihin Özü yer üzünə bizim üçün
    gələn reallıqdır. Yunan dilində <em>real</em> sözünün anlayışını
    çatdırmaq üçün <em>alefeynos</em> sözü işlədilir. Bu söz <em>doğru</em>,
    <em>həqiqi</em> mənasında olan <em>alefes</em> və həqiqət anlayışını
    verən <em>alefeyia</em> sözü ilə yaxın mənalıdır. Müqəddəs Kitabda yunan
    sözü <em>alefeynos</em> <em>həqiqi</em> kimi tərcümə olunur, lakin onu
    <em>real</em> sözü kimi tərcümə etmək daha düzgün olardı. Məsələn, İsa —
    <em>həqiqi</em> işıqdır (<em>1:9</em>). İsa — <em>həqiqi</em> çörəkdir
    (<em>6:32</em>); İsa — <em>həqiqi</em> üzüm meynəsidir (<em>15:1</em>);
    Məsihin hökmü — <em>həqiqidir</em> (<em>8:16</em>). Kölgələr və
    qeyri-kamillik dünyamızda tək real olan İsadır. Buradan bəzi nəticələr
    çıxır. İsa Məsihin hər bir əməli yalnız müəyyən zaman çərçivəsində
    edilən hərəkət deyil, həm də əsl reallığı görə biləcəyimiz bir pəncərəni
    təmsil edir. Müjdəçi Yəhya İsanın <em>əlamət</em> (<em>semeyya</em>)
    kimi göstərdiyi möcüzələrdən danışarkən məhz bunu nəzərdə tutur. İsanın
    göstərdiyi möcüzələr sadəcə heyrətamiz deyil, onlar özlüyündə Allahın
    olduğu reallığa pəncərə açır. Bu, Yəhyanın Müjdəsində əksini tapan
    İsanın möcüzələrinin digər üç müjdəçidən tamamilə fərqli şəkildə
    göstərdiyini izah edir.
  </p>
  <p>A) Dördüncü Müjdədə digər Müjdələrdəki möcüzə hekayələrində mövcud
    olan şəfqətə rast gəlinmir. Digər Müjdələrdə İsa cüzamlıya şəfqət
    göstərir (<em>Mark 1:41</em>); Yairə (<em>Mark 5:22</em>) və epilepsiya
    xəstəsi olan oğlanın atasına (<em>Mark 9:19</em>) ürəyi yanır. İsa Nain
    şəhərindən olan bir dul qadının oğlunu diriltdiyi zaman Luka hekayəsinə
    şəfqət hissi əlavə edir: «İsa onu anasına verdi» (<em>Luka 7:15</em>).
    Yəhyanın Müjdəsində isə İsanın möcüzələri mərhəmət aktı kimi deyil,
    Məsihin izzətinin nümayişi kimi əksini tapır. Beləcə Yəhya Qalileyanın
    Qana şəhərində göstərilən möcüzədən sonra belə şərh edir: «İsa
    Qalileyanın Qana kəndində bu ilk əlamətini göstərdi və <em>izzətini üzə
      çıxardı</em>» (<em>2:11</em>). Lazarın dirilməsi «Allahın izzəti üçün»
    baş verdi (<em>11:4</em>). Anadangəlmə kor olan insanın korluğu «Allahın
    işləri onun həyatında görünsün deyə» olmuşdu (<em>9:3</em>). Yəhya demək
    istəmir ki, İsanın göstərdiyi möcüzələrdə məhəbbət və mərhəmət hissi
    yoxdur. Lakin o, Məsihin hər möcüzəsində ilk növbədə zamana və
    bəşəriyyətə müdaxilə edən İlahi gerçəkliyin izzətini görürdü.</p>
  <p>B) Dördüncü Müjdədə İsanın möcüzələri çox vaxt uzun-uzadı söhbətlərlə
    müşayiət olunur. Beş min nəfərin doydurulması təsvirindən sonra həyat
    çörəyi haqqında uzun müzakirə gedir (<em>6-cı fəsil</em>). Kor adamın
    sağalmasından əvvəl İsa dünyanın nuru olduğunu söyləyir (<em>9-cu
      fəsil</em>). Lazarın dirilməsindən əvvəl İsanın dirilmə və həyat olduğu
    deyilir (<em>11-ci fəsil</em>). Yəhyanın nəzərində İsanın möcüzələri
    yalnız müəyyən zaman çərçivəsində həyata keçirilən əməllər deyildi,
    onlar — Allahın etdiklərini və İsanın necə etdiyini görməyə imkan verir.
    İsanın möcüzələri — İlahi reallığa açılan pəncərədir. İsa sadəcə olaraq
    beş min nəfəri bir dəfəyə doyuzdurmadı — bu Onun əbədi həqiqi həyat
    çörəyi olduğunun nümayişi idi. İsa sadəcə olaraq kor adamın gözlərini
    açmadı. O, əbədi olaraq dünyanın nurudur. İsa Lazarı təsadüfən ölümdən
    diriltmədi — O, əbədi olaraq hamı üçün dirilmə və həyatdır. Möcüzə heç
    vaxt Yəhyaya təcrid olunmuş əməl kimi görünmürdü — bu onun üçün həmişə
    İsanın əvvəl və indi Kim olduğunu, nə etdiyini göstərən reallığa açılan
    bir pəncərə idi. Buna əsaslanaraq, böyük alim İsgəndəriyyəli Klement
    (təxminən 230-cu il) dördüncü Müjdənin mənşəyi və onun yazılma məqsədi
    haqqında ən məşhur fikirlərdən birini söylədi. Onun fikrincə, əvvəlcə
    nəsil şəcərələrinin yer aldığı Müjdələr, yəni Lukanın və Mattanın
    Müjdələri yazılmışdır. Sonra Mark Peterin təbliğlərini eşidənlərin
    xahişi ilə öz Müjdəsini yazır və ora Peterin söylədiyi hekayələri daxil
    edir. Yalnız bundan sonra — «Yəhya İsanın vəzlərinin və təlimlərinin
    lazımi qədər hərtərəfli qeyd olunduğunu görəndən sonra, dostları
    tərəfindən təşviq edilərək və Müqəddəs Ruhdan ilhamlanaraq <em>sonuncu
      ruhani Müjdəni yazdı</em> (Evsebi, «İmanlı Cəmiyyətinin tarixi», 6:14).
    İsgəndəriyyəli Klement bununla demək istəyir ki, Yəhyanı ən çox faktlar
    deyil, onların mənası və əhəmiyyəti maraqlandırırdı. O, faktları yox,
    həqiqəti axtarırdı. Yəhya İsanın əməllərində sadəcə müəyyən zaman
    çərçivəsində baş verən hadisələri görmürdü; o, İsanın əməllərini
    əbədiyyətə açılan pəncərə kimi görürdü. Buna görə də İsanın sözlərinin
    və əməllərinin ruhani əhəmiyyətini heç bir müjdəçinin cəhd belə etmədiyi
    şəkildə vurğulayırdı. Dördüncü Müjdə ilə bağlı bu nəticə bu günə qədər
    ən doğru nəticələrdən biri olaraq qalır. Yəhya tarixi deyil, ruhani
    Müjdə yazdı. Beləliklə, Yəhyanın Müjdəsində İsa yer üzünə zühur etmiş
    İlahi Ağıl, əsl var olan və insanları kölgələr dünyasından real dünyaya
    aparmağa qadir olan Yeganə Şəxs kimi təqdim olunur. Bu da Platon və dahi
    yunanların həmişə xəyalını qurduğu şey olub. Bir vaxtlar yəhudi
    təsəvvürləri ilə dolmuş məsihçilik yunan dünyagörüşünə büründü.</p>
  <p><strong>BİDƏTLƏRİN YARANMASI</strong></p>
  <p>Dördüncü Müjdənin yazıldığı dövrdə İmanlı Cəmiyyəti mühüm bir
    problemlə — <em>bidətin yaranması problemi</em> ilə üzləşmişdi. İsa
    Məsihin Çarmıxa çəkilməsindən yetmiş il keçirdi. Bu müddət ərzində
    İmanlı Cəmiyyəti nizamlı bir təşkilata çevrilmişdi; teoloji nəzəriyyələr
    və iman etiqadları işlənib qurulmuş, istər-istəməz bəşəri düşüncələr
    ortaya çıxmış və insanları doğru yoldan uzaqlaşdıran bidətlər
    yaranmışdı. Bidət isə nadir hallarda tam yalan olur. Bidət, adətən,
    həqiqətin hər hansı bir tərəfinə xüsusi vurğunun olmasından irəli gəlir.
    Biz dördüncü Müjdənin müəllifinin təkzib etməyə çalışdığı ən azı iki
    bidət görürük.</p>
  <p>a) Yəhudilər arasında elə məsihçilər var idi ki, Vəftizçi Yəhyanı çox
    yüksək tuturdular. Vəftizçi Yəhyada yəhudiləri özünə cəlb edən nəsə var
    idi. O, peyğəmbərlərin sonuncusu idi və peyğəmbər səsi ilə danışırdı.
    Bildiyimizə görə, sonrakı dövrlərdə ortodoksal yəhudilikdə Vəftizçi
    Yəhyanın ardıcıllarının rəsmi olaraq tanındığı bir məzhəb var idi.
    <em>Həvarilərin işləri 19:1-7</em>-də biz üzvləri İmanlı Cəmiyyətinə
    mənsub olan, lakin yalnız Yəhyanın vəftizi ilə vəftiz olunan on iki
    nəfərlik kiçik bir qrupla qarşılaşırıq.
  </p>
  <p>Dördüncü Müjdənin müəllifi dönə-dönə, lakin sakit və qətiyyətlə
    Vəftizçi Yəhyanı lazımi yerə qoyur. Vəftizçi Yəhya özü dəfələrlə bəyan
    edirdi ki, o, ən yüksək yerə iddia etmir və buna haqqı yoxdur. O,
    qeyd-şərtsiz bu yeri İsaya verirdi. Biz artıq gördük ki, digər
    Müjdələrdə İsa xidmətə və təbliğ etməyə yalnız Vəftizçi Yəhya həbs
    edildikdən sonra başlayır. Dördüncü Müjdədə isə İsanın xidməti ilə
    Vəftizçi Yəhyanın təbliğinin üst-üstə düşdüyü vaxtlar var. Tamamilə
    mümkündür ki, dördüncü Müjdənin müəllifi İsa ilə Vəftizçi Yəhyanın
    həqiqətən görüşdüyünü göstərmək üçün bu arqumentdən şüurlu şəkildə
    istifadə edir. Bununla da Yəhyanın bu görüşlərdən istifadə edərək İsanın
    üstünlüyünü tanımaq və başqalarını da buna təşviq etdiyini göstərmək
    istəyib.</p>
  <p>Dördüncü Müjdənin müəllifi Vəftizçi Yəhyanın Nur olmadığını
    vurğulayır (<em>8</em>). Yəhya qeyd edir ki, Vəftizçi Yəhya Məsih
    olduğuna dair iddiaları qəti şəkildə rədd edir (<em>1:20 və davamı;
      3:28; 4:1; 10:41</em>) və onun daha vacib bir şəhadət verdiyini güman
    belə etmək olmaz (<em>5:36</em>). Dördüncü Müjdədə Vəftizçi Yəhya
    haqqında heç bir tənqid yoxdur. Orada yalnız İsaya məxsus olan yeri
    Vəftizçi Yəhyaya verənlər məzəmmət edilir.</p>
  <p>b) Bundan əlavə, dördüncü Müjdənin yazıldığı dövrdə
    <em>qnostisizm</em> adı ilə tanınan bidət geniş yayılmışdı. Əgər bunu
    təfərrüatlı şəkildə araşdırmasaq, biz müjdəçi Yəhyanın böyüklüyünü və
    onun qarşısında duran vəzifənin əhəmiyyətini nəzərdən qaçıracağıq.
    Qnostisizmin əsasında materiyanın mahiyyət etibarilə pis və zərərli,
    ruhun isə yaxşı olduğu təlim dayanırdı. Buna görə də qnostiklər belə
    nəticəyə gəlmişdilər ki, Tanrı materiyaya toxuna bilməz və bu səbəbdən
    də dünyanı O yaratmamışdı. Onların fikrincə, Allah getdikcə Ondan
    uzaqlaşan bir sıra emanasiyalar<a href="#fn3" class="footnote-ref" id="fnref3" role="doc-noteref"><sup>3</sup></a>
    yayırdı, hətta bu
    emanasiyalardan biri Ondan o qədər uzaqlaşdı ki, materiyaya toxuna
    bildi. Dünyanı yaradan da məhz həmin emanasiya oldu.
  </p>
  <p>Bu fikir özlüyündə yanlış idi, daha bir fikir isə onu tamamilə
    alt-üst etdi. Qnostiklərin fikrincə, bu emanasiyaların hər biri Allah
    haqqında getdikcə daha az bilirdi. Günlərin bir günü həmin
    emanasiyaların Allah haqqında bilikləri tamamilə bitməklə yanaşı, həm də
    Ona qarşı düşmənçilik edən ana gəlib çatdı. Sonda qnostiklər belə bir
    nəticəyə gəldilər ki, yaradıcı tanrı nəinki həqiqi Tanrıdan tamamilə
    fərqlidir, həm də Ona tamamilə yad və düşməndir. Qnostiklərin
    liderlərindən biri olan Serinti deyirdi ki, «dünya Allah tərəfindən
    yaradılmayıb, əksinə, Ondan və bütün kainatı idarə edən Qüvvədən çox
    uzaq olan və hər şeyin Hakimi olan Allaha yad hansısa başqa qüvvə
    tərəfindən yaradılmışdır». Beləcə qnostiklər hesab edirdilər ki, Allahın
    dünyanın yaradılması ilə heç bir əlaqəsi yoxdur. Buna görə də Yəhya
    Müjdəsini təsirli bir ifadə ilə başlayır: «Hər şey Onun vasitəsilə
    yarandı və yaranan şeylərdən heç biri Onsuz yaranmadı» <em>(1:3).</em>
    Məhz buna görə Yəhya «Allah dünyanı elə sevdi» fikrini təkidlə qeyd edir
    (<em>3:16</em>). Həvari Yəhya Allahı bu qədər uzaq saxlayan və Onu dünya
    ilə heç bir əlaqəsi olmayan bir varlığa çevirən qnostisizm qarşısında
    məsihçilərin dünyanı yaradan və varlığı ilə yaratdığı dünyanı dolduran
    Allah anlayışını təqdim edir.</p>
  <p>Qnostiklərin nəzəriyyəsi İsa Məsih haqqında təsəvvürlərə də təsir
    etdi.</p>
  <p>a) Bəzi qnostiklər inanırdılar ki, İsa Allahın şüalandırdığı
    emanasiyalardan biridir. Onlar hesab edirdilər ki, İsanın İlahiliklə heç
    bir əlaqəsi yoxdur. O, həqiqi Tanrıdan uzaqlaşdırılmış bir növ
    yarımallahdır. O, Allahla dünya arasında duran varlıqlardan sadəcə
    biridir.</p>
  <p>b) Digər qnostiklər İsanın həqiqi bədənə malik olmadığına
    inanırdılar: bədən ətdən ibarətdir və onların fikrincə, Allah materiyaya
    toxuna bilməzdi. Buna görə də İsa həqiqi bədəni və həqiqi qanı olmayan
    ruh idi. Məsələn, onlar inanırdılar ki, İsa yer üzündə gəzəndə heç bir
    iz buraxmırdı, çünki Onun nə cismi, nə də çəkisi var idi. Onlar heç vaxt
    «Kəlam bəşər olub» deyə bilməzdilər (<em>1:14</em>).</p>
  <p>Qərb imanlı cəmiyyətinin görkəmli ruhani atası Hippon (Şimali Afrika)
    yepiskopu Avreli Avqustin<a href="#fn4" class="footnote-ref" id="fnref4" role="doc-noteref"><sup>4</sup></a>
    (354-430) deyir ki, o, çoxlu müasir
    filosofların əsərlərini oxumuş və onların bir çoxunun Əhdi-Cədiddə
    yazılanlara çox bənzədiyini aşkar etmişdir. Amma onların heç birində
    «Kəlam bəşər olub... aramızda məskən saldı» ifadəsinə rast gəlməmişdir.
    Buna görə də həvari Yəhya birinci məktubunda İsanın bədəndə gəldiyini
    israrla bildirir və bəyan edir ki, bunu inkar edən hər kəs Məsihin
    əleyhdarının ruhu tərəfindən idarə olunur (<em>1 Yəhya 4:3</em>).</p>
  <p>Bu bidət <em>doketizm</em> kimi tanınır. Bu söz yunanca
    <em>dokeyn</em> sözündən yaranıb və «<em>mənə elə gəlir ki»</em>
    mənasını verir. Bidətin belə adlanmasının səbəbi odur ki, onun
    ardıcıllarına görə, insanlar İsanın insan olduğuna inanırdılar.
  </p>
  <p>c) Bəzi qnostiklər bu bidətin müxtəlif variantlarını qəbul edirdilər:
    onlar hesab edirdilər ki, İsa adi bir insan idi və vəftiz zamanı
    Müqəddəs Ruh Onun üzərinə enib. Bu Ruh ömrünün sonuna kimi Onda yaşayıb,
    lakin Allahın Ruhu nə əzab çəkə, nə də ölə bildiyi üçün İsa Çarmıxa
    çəkilməzdən əvvəl Onu tərk edib. İsanın Çarmıxdakı fəryadını onlar belə
    şərh edirdilər: «Gücüm, qüdrətim Mənim! Nə üçün Məni tərk etdin?» Həmin
    bidətçilər öz kitablarında yazırdılar ki, insan olan İsa Çarmıxda ölsə
    də, insanlar Zeytun dağında Ona çox oxşayan biri ilə danışırdılar.</p>
  <p>Beləcə qnostiklərin bidətləri iki növ inanca bölünürdü: onlardan
    bəziləri İsanın İlahiliyinə inanmırdılar və Onu Allahın yaydığı
    emanasiyalardan biri hesab edirdilər. Digərləri isə İsanın insan
    olduğuna inanmırdılar və Onu insana bənzər bir ruh hesab edirdilər.
    Qnostiklərin inancı İsanın həm İlahi, həm də insani təbiətini təkzib
    edirdi.</p>
  <p><strong>İSANIN İNSAN TƏBİƏTİ</strong></p>
  <p>Yəhya qnostiklərin bu nəzəriyyələrinə cavab verir, bu da onun
    Müjdəsində qeyd etdiyi ikiqat vurğunun qəribə paradoksunu izah edir. Heç
    bir başqa Müjdədə İsanın insani təbiəti Yəhyanın Müjdəsi qədər aydın
    şəkildə vurğulanmır. Məsələn, İsa insanların Məbəddə alver etməsinə çox
    qəzəblənmişdi (<em>2:15</em>); İsa uzun yolçuluqdan sonra fiziki
    cəhətdən yorulduğuna görə Samariyadakı Sixar quyusunun yanında oturmuşdu
    (<em>4:6</em>); Şagirdləri hər hansı ac adama təklif etdikləri kimi Ona
    da yemək təklif etmişdilər (<em>4:3</em>); İsa ac olanların və qorxu
    içində yaşayanların halına acıyırdı (<em>6:5-20</em>); O, kədərlənirdi,
    hətta doğmasını itirən insan kimi ağlayırdı (<em>11:33:35-38</em>); İsa
    Çarmıxda öləndə Onun qurumuş dodaqları «Susamışam» deyə pıçıldayırdı
    (<em>19:28</em>). Dördüncü Müjdədə biz İsanı kölgə və ya ruh kimi deyil,
    insan kimi görürük. Biz Onda bədənin yorğunluğunun, qəlb yaralarının və
    mənəvi iztirabın nə olduğunu bilən bir insan görürük. Dördüncü Müjdədə
    İsa qarşımızda əsl insan kimi canlanır.</p>
  <p><strong>İSANIN İLAHİLİYİ</strong></p>
  <p>Digər tərəfdən, heç bir Müjdə İsanın İlahiliyini bu qədər aydın
    şəkildə göstərmir.</p>
  <p>a) Yəhya İsanın <em>əbədiliyini</em> vurğulayır. İsa Məsih dedi:
    «Doğrusunu, doğrusunu sizə deyirəm: İbrahim olmazdan qabaq Var Olan
    Mənəm» (<em>8:58</em>). Yəhyanın Müjdəsində İsa dünya yaranmazdan əvvəl
    Atanın yanında olarkən malik olduğu izzətdən danışır (<em>17:5</em>). O,
    tez-tez göylərdən endiyini xatırladır (<em>6:33-38</em>). Yəhya İsada
    dünya yaranmazdan əvvəl Var Olanı görürdü.</p>
  <p>b) Dördüncü Müjdə heç bir Müjdədə olmadığı qədər İsanın <em>hər şeyi
      bildiyini</em> vurğulayır. Yəhya inanır ki, İsa samariyalı qadının
    keçmişi haqqında fövqəltəbii biliyə malik idi (<em>4:16-17</em>). O,
    Bet-Xasda hovuzunda yatan adamın nə vaxtsa xəstə olduğunu bilirdi,
    baxmayaraq ki, heç kim Ona ​​bu barədə məlumat verməmişdi (<em>5:6</em>).
    Filipə sual verməmişdən əvvəl hansı cavabı alacağını İsa artıq bilirdi
    (<em>6:6</em>). O bilirdi ki, Yəhuda İskaryot ona xəyanət edəcək
    (<em>6:61-64</em>). O, Lazarın ölümü barədə Ona xəbər verilməmişdən
    əvvəl bilirdi (<em>11:14</em>). Yəhya İsanı xüsusi fövqəltəbii biliyə
    malik olan Biri kimi görürdü. Ona sual verməyə ehtiyac yox idi, çünki O,
    bütün cavabları bilirdi.</p>
  <p>c) Dördüncü Müjdədə o da vurğulanır ki, İsa heç kəsin təsiri olmadan
    tamamilə sərbəst hərəkət edirdi. Qalileyanın Qana şəhərində anasının
    xahişi ilə deyil, Öz təşəbbüsü ilə möcüzə göstərdi (<em>2:4</em>); Onun
    Çardaqlar bayramı zamanı Yerusəlimə səfərinin qardaşlarının təkidi ilə
    heç bir əlaqəsi yox idi (<em>7:10</em>). Heç kim Onun həyatını əlindən
    ala bilməzdi. O, canını tamamilə könüllü olaraq verdi (<em>10:18;
      19:11</em>). Yəhyanın nəzərində İsa insan təsirlərindən asılı olmayan
    İlahi müstəqilliyə malik idi. O Öz hərəkətlərində tamamilə müstəqil idi.
    Yəhya qnostikləri və onların qəribə inanclarını inkar edərək, İsanın həm
    insanlığını, həm də ilahiliyini təkzibedilməz faktlarla göstərir.</p>
  <p><strong>DÖRDÜNCÜ MÜJDƏNİN MÜƏLLİFİ</strong></p>
  <p>Dördüncü Müjdənin müəllifi məsihçi inancını elə göstərməyi qarşısına
    məqsəd qoymuşdu ki, o, həm yunanlar üçün maraqlı olsun, həm də İmanlı
    Cəmiyyətinin daxilində yaranan yanlış bidətlərə və bidətçilərə qarşı
    çıxsın. Biz özümüzə sual verməyə davam edirik: onun müəllifi kimdir?
    Ənənə yekdilliklə deyir ki, onun müəllifi həvari Yəhyadır. Müzakirə
    etdikcə görəcəyik ki, bu Müjdənin arxasında, doğrudan da, Yəhya dayanıb,
    halbuki onu yazan və ona məzmun verən o deyildi. Gəlin Yəhya haqqında
    bildiklərimizi bir yerə toplayaq.</p>
  <p>O, Qalileya dənizində balıqçı gəmisi olan və muzdlu işçilər tutmaq
    üçün kifayət qədər imkanlı olan Zavdayın oğullarının ən kiçiyi idi
    (<em>Mark 1:19-20</em>). Yəhyanın anasının adı Şalomit idi, çox güman,
    İsanın anası Məryəm onun bacısı idi (<em>Matta 27:56; Mark 16:1</em>).
    Yəhya və qardaşı Yaqub İsanın çağırışına cavab verərək Onun ardınca
    getdilər (<em>Mark 1:20</em>).</p>
  <p>Görünür, Yaqub və Yəhya Peterlə birlikdə balıq tuturdular (<em>Luka
      5:7-10</em>). Yəhya İsanın ən yaxın şagirdlərindən biri idi, çünki
    şagirdlərin siyahısı həmişə Peter, Yaqub və Yəhyanın adları ilə
    başlayır. Bəzi möhtəşəm hadisələrdə isə yalnız bu üç nəfər iştirak
    edirdi (<em>Mark 3:17; 5:37; 9:2; 14:33</em>).</p>
  <p>Təbiətinə görə, Yəhya narahat və iddialı bir insan idi. İsa Yəhyaya
    və qardaşına <em>İldırım oğulları</em> mənasını verən
    <em>Bene-Rageş</em> adını vermişdi. Yəhya və qardaşı Yaqub səbirsiz
    idilər, həmişə başqalarının özbaşınalığına qarşı çıxırdılar (<em>Mark
      9:38; Luka 9:49</em>). Onların xasiyyəti o qədər tünd idi ki, onlar
    Samariya kəndini yer üzündən silməyə hazır idilər, çünki Yerusəlimə
    gedərkən orada onları qəbul etməmişdilər (<em>Luka 9:54</em>). Ya
    özləri, ya da anaları Şalomit iddialı planlar qururdular. Onlar İsadan
    xahiş etmişdilər ki, O, Padşahlığını quranda onları sağ və sol tərəfdə
    otuzdursun (<em>Mark 10:35; Matta 20:20</em>). Sinoptik Müjdələrdə Yəhya
    bütün şagirdlərin lideri, İsanın yaxın ətrafının üzvü, eyni zamanda son
    dərəcə iddialı və səbirsiz biri kimi təqdim olunur. Həvarilərin İşləri
    kitabında Yəhya həmişə Peterin yanında olur, lakin özü danışmır. Onun
    adı həvarilər siyahısında ilk üçlük arasındadır (<em>Həvarilərin İşləri
      1:13</em>). Onlar Məbədin Gözəl adlı qapısında şikəst adama şəfa
    verəndə, Yəhya Peterin yanında idi (<em>Həvarilərin İşləri 3:1 və
      davamı</em>). Onu Peterlə birlikdə Ali Şuranın və Yəhudilərin
    başçılarının qarşısına çıxartdılar. Məhkəmədə hər ikisi özlərini
    heyrətamiz cəsarətlə apardılar (<em>Həvarilərin İşləri 4:1-13</em>).
    Yəhya Filipin fəaliyyətini yoxlamaq üçün Peterlə birlikdə Samariyaya
    getdi (<em>Həvarilərin İşləri 8:14</em>).
  </p>
  <p>Paulun məktublarında Yəhyanın adı yalnız bir dəfə çəkilir.
    <em>Qalatiyalılara məktub 2:9</em>-da o, Paulun xidmətini dəstəkləyən
    Peter və Yaqubla birlikdə İmanlı Cəmiyyətinin sütunu adlanır. Yəhya
    mürəkkəb bir insan idi: bir tərəfdən həvarilər arasında başçılardan,
    İsanın yaxın dairəsinin üzvü, yəni Onun ən yaxın dostlarından biri idi.
    Digər tərəfdən inadcıl, iddialı, səbirsiz və eyni zamanda cəsarətli bir
    insan idi.
  </p>
  <p>Biz erkən İmanlı Cəmiyyəti dövründə Yəhya haqqında deyilənlərə nəzər
    sala bilərik. Evsebi yazır ki, o, Roma imperatoru Domisianın<a href="#fn5" class="footnote-ref" id="fnref5"
      role="doc-noteref"><sup>5</sup></a> hakimiyyəti dövründə Patmos adasına
    sürgün edilib (Evsebi, «İmanlı Cəmiyyətinin tarixi» 3:23). Eyni kitabda
    Evsebi İsgəndəriyyəli Klementin Yəhya haqqında danışdığı bir hekayəni
    qeyd edir. O, Kiçik Asiyanın bir növ yepiskopu olub və bir dəfə Efes
    yaxınlığındakı imanlı cəmiyyətlərindən birinə baş çəkmişdi. Cəmiyyətə
    gələnlər arasında o, qamətli və çox yaraşıqlı bir gənc görmüşdü. Yəhya
    imanlı cəmiyyətinin ağsaqqalına üz tutaraq demişdi: «Mən bu gənci sizə
    həvalə edirəm. Siz ona görə məsuliyyət daşıyıb, qayğısına qalacaqsınız.
    Qoy imanlılar buna şahid olsunlar». Cəmiyyətin ağsaqqalı gənci evinə
    aparıb, onun qayğısına qaldı, nəsihət verdi. Gəncin vəftiz olunaraq
    cəmiyyətə qəbul edildiyi gün gəlib çatdı. Lakin çox keçməmiş o, pis
    dostlara qoşuldu və o qədər cinayətlər törətdi ki, sonda qatil və oğru
    dəstəsinin başçısına çevrildi. Bir müddət sonra Yəhya yenidən həmin
    cəmiyyətə baş çəkəndə ağsaqqala dedi:</p>
</blockquote>
<ul>
  <li>
    <p>Mənim, Rəbbin və rəhbərlik etdiyin İmanlı Cəmiyyətinin sənə olan
      etibarını bərpa et.</p>
  </li>
</ul>
<p>Ağsaqqal əvvəlcə Yəhyanın nədən danışdığını başa düşmədi. Onda Yəhya
  əlavə etdi:</p>
<ul>
  <li>
    <p>Demək istəyirəm ki, sənə əmanət etdiyim gəncə görə hesabat
      verəsən.</p>
  </li>
  <li>
    <p>Təəssüf ki, — ağsaqqal cavab verdi, — o öldü.</p>
  </li>
  <li>
    <p>Öldü? — deyə Yəhya soruşdu.</p>
  </li>
  <li>
    <p>Allah üçün öldü. O, lütfdən məhrum olub, cinayətlərinə görə
      şəhərdən qaçmağa məcbur oldu. İndi o, dağlarda quldurluq edir.</p>
  </li>
</ul>
<blockquote>
  <p>Yəhya dağlara gedib, bilərəkdən quldurların əlinə düşdü. Onu dəstənin
    başçısı olan həmin gəncin yanına apardılar. Utandığından özünə yer
    tapmayan gənc ondan qaçmağa çalışdı, lakin Yəhya onun dalınca qaçdı.</p>
</blockquote>
<ul>
  <li>
    <p>Oğlum! — deyə Yəhya qışqırdı, — sən atandan qaçırsan. Mən
      qocalmışam, zəifləmişəm, mənə yazığın gəlsin. Qorxma, sənin xilas
      olmağına hələ ümid var. Mən səni Rəbb İsa Məsihin qarşısında müdafiə
      edəcəyəm. Lazım gələrsə, Məsih mənim üçün öldüyü kimi, mən də sənin
      uğrunda məmnuniyyətlə ölümə gedərəm. Dayan, qaçma, inan! Məni sənin
      yanına göndərən Məsihdir.</p>
  </li>
</ul>
<p>Belə bir çağırış gənci təsirləndirdi. O dayandı, silahını yerə atıb
  hönkürə-hönkürə ağladı. O, Yəhya ilə birlikdə dağdan enərək imanlı
  cəmiyyətinə və Məsihin yoluna qayıtdı. Burada biz Yəhyanın sevgisini və
  cəsarətini görürük.</p>
<p>Evsebi (<em>3:28</em>) Yəhya haqqında Smirnalı Polikarpın tələbəsi
  İrineydən<a href="#fn6" class="footnote-ref" id="fnref6" role="doc-noteref"><sup>6</sup></a> (140-202-ci illər)
  tapdığı başqa bir
  hekayə danışır. Artıq qeyd etdiyimiz kimi, Serenti baş qnostiklərdən
  biri idi. Bir dəfə həvari Yəhya hamama gedir. Serintinin orada olduğunu
  biləndə, onunla bir dam altında qalmamaq üçün yerindən sıçrayaraq çölə
  çıxır və yoldaşlarına da bunu tövsiyə edir.</p>
<ul>
  <li>
    <p>Gəlin gedək ki, hamam çökməsin, — Yəhya deyir, — çünki orada
      həqiqətin düşməni olan Serenti var.</p>
  </li>
</ul>
<p>Budur, Yəhyanın xasiyyətinin daha bir xüsusiyyəti: Bene-Rageş onda
  hələ ölməyib.</p>
<p>Lütf doktrinasının və Qərbi Avropada rahibliyin inkişafına mühüm
  töhfə verən İoann Kassionun<a href="#fn7" class="footnote-ref" id="fnref7" role="doc-noteref"><sup>7</sup></a>
  (360-430-cu illə) həvari
  Yəhya haqqında başqa bir hekayəsi var.</p>
<p>Bir dəfə onu əhliləşdirilmiş kəkliklə oynayarkən tapırlar. Xasiyyətcə
  daha sərt olan qardaşı onu vaxtını boş yerə sərf etdiyinə görə danlayır.
  Yəhya isə ona belə cavab verir: «Əgər yay həmişə tarım çəkilirsə,
  tezliklə o, əyri atmağa başlayacaq».</p>
<blockquote>
  <p>Stridonlu İyeronimin<a href="#fn8" class="footnote-ref" id="fnref8" role="doc-noteref"><sup>8</sup></a> (330-419-cu
    illər) Yəhyanın son
    sözləri haqqında hekayəsi var. O, ölüm ayağında olanda şagirdləri
    Yəhyadan soruşdular ki, onlara son sözü nədir?</p>
</blockquote>
<ul>
  <li>
    <p>Övladlarım, — Yəhya dedi, — bir-birinizi sevin.</p>
  </li>
</ul>
<p>Sonra yenə həmin fikri təkrarladı.</p>
<ul>
  <li>
    <p>Elə bu? — şagirdləri soruşdu.</p>
  </li>
  <li>
    <p>Bəli, elə bu qədər. Çünki bu, Rəbbin əhdidir.</p>
  </li>
</ul>
<blockquote>
  <p><strong>SEVİMLİ ŞAGİRD</strong></p>
  <p>Əgər biz burada həvari Yəhya haqqında deyilənlərə diqqət
    yetirmişiksə, onda bir şeyi görməli idik: biz bütün məlumatları ilk üç
    Müjdədən götürmüşük. Maraqlıdır ki, dördüncü Müjdədə həvari Yəhyanın adı
    bir dəfə də olsun çəkilmir. Amma başqa iki nəfərin adı çəkilir.</p>
  <p>Birincisi, <em>İsanın sevdiyi şagirddən</em> bəhs edilir. Onun
    haqqında dörd dəfə qeyd edilir. O, Axırıncı Şam yeməyi zamanı İsanın
    köksünə sığınmışdı (<em>Yəhya 13:23-25</em>); İsa Çarmıxda öləndə
    anasını ona tapşırdı (<em>19:25-27</em>); Məcdəlli Məryəm onunla ​​və
    Peterlə Pasxa bayramının səhəri boş məzardan qayıdarkən rastlaşmışdı
    (<em>20:2</em>). O, İsa ölülərdən diriləndən sonra Tiberiya dənizinin
    sahilində şagirdlərinə son dəfə görünəndə orada idi
    (<em>21:20</em>).</p>
  <p>İkincisi, dördüncü Müjdədə <em>şahid</em> adlandırdığımız bir şəxs
    var. Dördüncü Müjdədə əsgərlərdən birinin İsanın qabırğasını nizə ilə
    deşəndən sonra oradan qan və suyun axdığı təsvir olunduqda, dərhal belə
    bir şərh gəlir: «Bunu görən adam özü şəhadət edir və onun şəhadəti
    doğrudur, sizin də iman etməyiniz üçün həqiqəti söylədiyini bilir»
    (<em>19:35</em>). Müjdənin sonunda bir daha deyilir ki, bütün bunlara
    şəhadət edən sevimli şagirddir «biz də bilirik ki, onun şəhadəti
    etibarlıdır» (<em>21:24</em>).</p>
  <p>Burada olduqca qəribə bir vəziyyətlə qarşılaşırıq. Dördüncü Müjdədə
    Yəhyanın adı heç yerdə çəkilmir, lakin sevimli şagirdin adı çəkilir.
    Bundan başqa, bütün baş verən hadisələrin xüsusi şahidi var. Ənənəyə
    görə, sevimli şagirdin Yəhya olduğu heç vaxt şübhə doğurmayıb. Yalnız
    bəziləri sevimli şagird olaraq Lazarı qələmə verməyə çalışırdı. Çünki
    İsa Lazarı sevirdi (<em>Yəhya 11:3-5</em>). Yaxud da İsanın məhəbbətlə
    baxdığı zəngin gəncin sevimli şagird olduğu deyilir (<em>Mark
      10:21</em>). Müjdədə bu barədə heç vaxt təfərrüatlı danışılmasa da,
    ənənəyə görə, sevimli şagird həmişə Yəhya olub. Bu ehtimalı şübhə altına
    qoymağa ehtiyac yoxdur.</p>
  <p>Ancaq ortaya real bir problem çıxır — əgər biz fərz etsək ki,
    Müjdəni, həqiqətən, Yəhya özü yazıb, onda o, İsanın sevimli şagirdi kimi
    özü haqqında danışardımı? O özünü «Mən Onun sevimli şagirdiyəm. O məni
    hamıdan çox sevirdi» deyə fərqləndirmək istərdimi? Yəhyanın özünə belə
    bir titul verməsi ehtimalı azdır. Əgər bu titul başqaları tərəfindən
    verilibsə, onda bu, çox məmnunedicidir. Lakin bir insan onu özünə aid
    edirsə, onda bu, şöhrətpərəstliyə bərabərdir.</p>
  <p>Bəlkə bu Müjdə sadəcə Yəhyanın şəhadəti idi, onu yazan isə başqası
    idi?</p>
  <p><strong>İMANLI CƏMİYYƏTİNİN QURULUŞU</strong></p>
  <p>Biz həqiqət axtarışımıza dördüncü Müjdənin görkəmli və müstəsna
    məqamlarını qeyd etməklə başladıq. Ən çox diqqət çəkən də İsanın bəzən
    bütün fəsilləri əhatə edən uzun nitqlərinin digər üç Müjdədəki
    çıxışlarından tamamilə fərqlənməsidir.</p>
  <p>Dördüncü Müjdə eramızın 100-cü ilində, yəni Məsihin Çarmıxa
    çəkilməsindən təxminən yetmiş il sonra yazılmışdır. Yetmiş ildən sonra
    yazılanları İsanın sözbəsöz dedikləri zənn etmək olarmı? Yoxsa zamanla
    aydınlaşan həqiqətlərin izahlı şəkildə hekayəyə əlavə edilməsidir? Bunu
    yadda saxlayaq və növbəti məqamları nəzərdən keçirək.</p>
  <p>Gənc İmanlı Cəmiyyətinin əsərləri arasında bir sıra hesabatlar bizə
    gəlib çatmışdır və onlardan bəziləri dördüncü Müjdənin yazılmasına
    vəsilə olub. Onların ən qədimi Smirnalı Polikarpın şagirdi olan İrineyə
    aiddir. Smirnalı Polikarp da öz növbəsində Yəhyanın şagirdi olub.
    Beləliklə, İrineylə həvari Yəhya arasında birbaşa əlaqə var idi. İriney
    yazır: «Rəbbin şagirdi, həm də köksünə sığınan Yəhya Asiyada yaşayarkən
    Müjdəni Efesdə özü <em>yaymışdır</em>». İrineyin bu ifadəsində belə bir
    fikir formalaşır: Yəhya təkcə Müjdəni yazmamışdır, həm də onu Efesdə
    <em>çoxaldıb</em> <em>yaymışdır</em> (<em>Eksedoke</em>). İrineyin
    işlətdiyi söz onu deməyə əsas verir ki, bu, sadəcə şəxsi qeydlər
    deyildi, hansısa rəsmi sənədin yayılması idi.
  </p>
  <p>Başqa bir əsər 230-cu ildə böyük İsgəndəriyyə məktəbinin rəhbəri
    olmuş İsgəndəriyyəli Klementə aiddir. O yazırdı: «Sonda Yəhya maddi və
    cismani hər şeyin Müjdələrdə lazımi şəkildə əks olunduğunu görüb,
    <em>dostlarından ilhamlanaraq</em> ruhani Müjdə yazdı». Burada
    <em>dostlarından ilhamlanaraq</em> ifadəsi böyük əhəmiyyət kəsb edir.
    Aydın olur ki, dördüncü Müjdə bir insanın şəxsi əsərindən daha böyük bir
    işdir və onun arxasında bir qrup, bir icma, bir cəmiyyət dayanır. Eyni
    mənada biz onuncu əsrə aid «Kodeks Toletanus» siyahısında dördüncü Müjdə
    haqqında oxuyuruq. Həmin siyahıda Əhdi-Cədidin hər bir kitabından əvvəl
    qısa xülasə verilir. Orada dördüncü Müjdə haqqında belə deyilir: «Rəbb
    İsanın hamıdan çox sevdiyi həvari Yəhya Asiya <em>yepiskoplarının xahişi
      ilə</em> Serintiyə və digər bidətçilərə qarşı öz Müjdəsini sonuncu yazan
    şəxs idi».
  </p>
  <p>Burada yenə də dördüncü Müjdənin arxasında böyük bir qrupun və İmanlı
    Cəmiyyətinin nüfuzunun dayandığı fikrinə rast gəlirik.</p>
  <p>İndi isə Murator kanonu kimi tanınan çox mühüm sənədə nəzər salaq —
    bu sənəd onu kəşf edən alim Muratorinin şərəfinə belə adlandırılıb. Bu,
    170-ci ildə Romada tərtib edilmiş İmanlı Cəmiyyəti tərəfindən buraxılan
    Əhdi-Cədid kitablarının ilk siyahısıdır.</p>
  <p>Orada təkcə Əhdi-Cədidin kitabları sadalanmır, hər birinin mənşəyi,
    təbiəti və məzmunu haqqında qısa məlumat verilir. Dördüncü Müjdənin necə
    yazıldığı haqqında böyük maraq doğurur.</p>
  <p>«Şagird yoldaşlarının və yepiskoplarının xahişi ilə şagirdlərdən biri
    olan Yəhya dedi: «Üç gün mənimlə oruc tutun. Allah kimə nə açsa, istər
    Müjdəmin xeyrinə olsun, istərsə də ziyanına, bunu bir-birimizə deyək».
    Həmin gecə Andrey vəhy alır ki, Yəhya hər şeyi danışmalıdır,
    <em>qalanlar da ona kömək etməli, sonra isə yazılan hər şeyi
      yoxlamalıdırlar</em>.
  </p>
  <p>Biz o fikirlə razılaşa bilmərik ki, həvari Andrey 100-cü ildə Efesdə
    idi (görünür, o, başqa bir şagird idi). Lakin burada aydın görünür ki,
    dördüncü Müjdənin əsasında həvari Yəhyanın nüfuzu, ağlı və yaddaşı
    dayansa da, bu, bir nəfərin deyil, bir qrupun işi idi.</p>
  <p>İndi isə biz əslində nə baş verdiyini təsəvvür etməyə çalışaq.
    Təxminən 100-cü ildə Efesdə həvari Yəhyanın ətrafında bir qrup insan var
    idi. Həmin insanlar Yəhyaya bir mömin kimi hörmət edir və onu ata kimi
    sevirdilər: o vaxt, çox güman ki, Yəhyanın təxminən yüz yaşı vardı.
    Onlar fikirləşdilər ki, qoca həvari İsa ilə birlikdə olduğu illər
    haqqında xatirələrini yazsa, çox yaxşı olar. Ancaq sonda daha böyük bir
    şey etdilər. Biz onları oturub keçmişi necə xatırladıqlarını təsəvvür
    edə bilərik. Yəqin ki, onlar bir-birilərinə belə deyirdilər: «İsanın bu
    sözünü xatırlayırsan...?» Yəhya da, yəqin ki, belə cavab verirdi: «Bəli,
    İsanın o vaxt nə demək istədiyini indi başa düşürük...» Başqa sözlə, bu
    insanlar təkcə İsanın <em>dediklərini</em> qeydə almamışdılar — onda bu,
    yalnız yaddaşın qələbəsi olacaqdı, — həm də İsanın <em>nəyi nəzərdə
      tutduğunu</em> yazmışdılar. Bu işdə onlara Müqəddəs Ruhun Özü rəhbərlik
    etmişdir. Yəhya İsanın dediyi hər bir kəlməni dərindən düşünmüşdü və
    bunu Müqəddəs Ruhun rəhbərliyi altında etmişdir.</p>
  <p>«İsa Onu çoxdan tanıyan insan üçün kimdir?» adlı bir vəz var. Bu
    başlıq İsanı dördüncü Müjdədən necə tanıdığımız haqqında əla tərifdir.
    Bütün bunlar ingilis ilahiyyatçısı A.Q.N. Qrin-Armitaj tərəfindən «Öz
    gözləri ilə görən Yəhya» kitabında mükəmməl şəkildə izah edilmişdir. O
    deyir ki, Markın Müjdəsi İsanın həyatına dair faktları aydın şəkildə
    təqdim etməklə, <em>missioner</em> üçün çox əlverişli kitabdır. İsanın
    təlimlərini sistematik şəkildə izah edən Mattanın Müjdəsi
    <em>nəsihətçi</em> üçün çox əlverişli kitabdır. Bütün insanların dostu
    olan İsanın obrazına dərin rəğbət bəsləyən Lukanın Müjdəsi <em>imanlı
      cəmiyyətinin ağsaqqalı</em> və ya <em>vaizi</em> üçün əlverişli
    kitabdır. Yəhyanın Müjdəsi isə <em>düşünən ağıl</em> üçün kitabdır.
  </p>
  <p>Daha sonra Qrin-Armitaj Mark və Yəhyanın Müjdələri arasındakı diqqət
    çəkən fərq haqqında danışmağa davam edir: «Bu Müjdələrin hər ikisi
    müəyyən mənada eynidir. Lakin Markın birbaşa, səthi və hərfi gördüyü
    məqamları Yəhya incə, nüfuzedici və ruhani olaraq görür. Demək olar ki,
    Yəhya Markın Müjdəsinin sətirlərini çıraqla işıqlandırır».</p>
  <p>Bu, dördüncü Müjdənin fərqli xüsusiyyətidir. Məhz buna görə Yəhyanın
    Müjdəsi bütün Müjdələrin ən böyüyüdür. Yəhyanın məqsədi İsanın sözlərini
    qəzet xəbərlərində olduğu kimi sadəcə çatdırmaq deyildi, onların əsl
    mənasını açıqlamaq idi. Yəhyanın vasitəsilə ölülərdən dirilən Məsih
    danışır. Yəhyanın Müjdəsi daha çox <em>Müqəddəs Ruhun Müjdəsidir</em>.
    Onu Efesli Yəhya yazmadı. Onu Müqəddəs Ruh Yəhya vasitəsilə yazdı.</p>
  <p><strong>MÜJDƏNİ QƏLƏMƏ ALAN</strong></p>
  <p>Biz daha bir suala cavab verməliyik.</p>
  <p>Biz əminik ki, dördüncü Müjdənin arxasında həvari Yəhyanın ağlı və
    yaddaşı dayanır. Amma bundan əlavə onu da gördük ki, Müjdənin arxasında
    onu yazan, yəni hərfi mənada kağıza köçürən başqa bir şahid da var. Onun
    kim olduğunu aydınlaşdıra bilərikmi? İlk məsihçi yazıçılarının bizə
    qoyub getdiklərindən bilirik ki, o vaxtlar Efesdə iki Yəhya var idi:
    həvari Yəhya və ağsaqqal-Yəhya kimi tanınan Yəhya. Əhdi-Cədidin tarixi
    və İsanın tərcümeyi-halı ilə bağlı hər şeyi toplamağı sevən Hierapolis
    yepiskopu Papiy (70-145-ci illər) bizə çox maraqlı məlumatlar qoyub
    gedib. O, Yəhyanın müasiri idi. Papiy özü haqqında yazır ki, o, «Rəbbin
    şagirdləri olan Andreyin və ya Peterin, Filipin, Tomasın, Yaqubun,
    Yəhyanın, Mattanın və ya Rəbbin hər hansı bir şagirdinin, yaxud da
    Aristionun və ya ağsaqqal Yəhyanın nə dediyini öyrənməyə çalışırdı».
    Efesdə <em>həvari</em> Yəhya və <em>ağsaqqal</em> Yəhya var idi.
    Üstəlik, <em>ağsaqqal</em> Yəhya hamı tərəfindən o qədər sevilirdi ki,
    <em>qoca ağsaqqal</em> adı ilə tanınırdı. Onun İmanlı Cəmiyyətində
    xüsusi yer tutduğu açıq-aydın görünür. Evsebi (263-340-cı illər) və
    Böyük Dionisi deyirdilər ki, onların dövründə Efesdə iki məşhur qəbir
    var idi: biri — həvari Yəhyanın, digəri — ağsaqqal Yəhyanındır.
  </p>
  <p>İndi isə iki qısa məktuba — həvari Yəhyanın İkinci və Üçüncü
    Məktublarına nəzər salaq. Bu məktublar Müjdə ilə eyni əldən çıxmışdır.
    Bəs məktublar necə başlayır? İkinci məktub bu sözlərlə başlayır: «Mən
    ağsaqqaldan həqiqətə görə sevdiyim seçilmiş xanıma və onun övladlarına
    salam!» (<em>2Yəhya 1</em>) Üçüncü məktub da belə başlayır: «Mən
    ağsaqqaldan həqiqətə görə sevdiyim əziz Qaya salam!» (<em>3 Yəhya</em>
    1) Bu da bizim gəldiyimiz nəticə. Əslində, məktubları yazan ağsaqqal
    Yəhya idi. Məktublarda ağsaqqal Yəhyanın «İsanın sevdiyi şagird» sözləri
    ilə xarakterizə etdiyi həvari Yəhyanın düşüncələrini və xatirəsini əks
    etdirir.</p>
  <p><strong>BİZİM ÜÇÜN ƏZİZ OLAN MÜJDƏ</strong></p>
  <p>Dördüncü Müjdə haqqında nə qədər çox öyrəniriksə, bizim üçün o, bir o
    qədər əziz olur. Yəhya yetmiş il İsa haqqında düşünmüşdür. Müqəddəs Ruh
    günbəgün İsanın dediklərinin mənasını ona açıqlayırdı. Budur, Yəhya
    artıq tam bir əsri geridə qoyduqda və son günləri yaxınlaşanda, o,
    dostları ilə oturub İsanın təlimini bir-bir yada salmağa başladı.
    Ağsaqqal Yəhya müəllimi və nəsihətçi həvari Yəhyanın sözlərini yazmaq
    üçün əlində qələm tuturdu. Həvarilərin sonuncusu isə təkcə İsadan
    eşitdiklərini deyil, həm də İsanın dediklərini indi necə dərk etdiyini
    yazdı. O, İsanın «hələ sizə söylənəcək çoxlu sözüm var, amma indi bunlar
    ağlınıza sığmaz. Lakin O — həqiqət Ruhu gələndə sizə hər həqiqətə yol
    göstərəcək» sözlərinin necə dediyini yaxşı xatırlayırdı (<em>Yəhya
      16:12-13</em>).</p>
  <p>O vaxt, yetmiş il əvvəl Yəhya çox şeyi başa düşmürdü. Bu yetmiş il
    ərzində Müqəddəs Ruh ona açıqlamalar verdi. Baxmayaraq ki, Yəhya üçün
    əbədi izzət sübhü açılmaq üzrə idi, o, bütün bunları yazmaq qərarına
    gəldi. Bu Müjdəni oxuyarkən yadda saxlamalıyıq ki, ağsaqqal Yəhya
    vasitəsilə həvari Yəhyanın yaddaşında qalan İsanın həqiqi fikirlərini
    bizə çatdırır. Bu Müjdənin arxasında Efesin bütün imanlı cəmiyyəti,
    bütün möminlər, həvarilərin sonuncusu, Müqəddəs Ruh və Dirilmiş Məsihin
    Özü dayanır.</p>
</blockquote>
