<h1>8-ci fəsil</h1>
<blockquote>
  <p><strong>1-11</strong></p>
</blockquote>
<h2 id="bədbəxtlik-və-mərhəmət-yəhya-753-811">BƏDBƏXTLİK VƏ MƏRHƏMƏT
  (Yəhya 7:53-8:11)</h2>
<blockquote>
  <p>(Bu epizod bir çox qədim əlyazmada yoxdur. Müqəddəs Kitabın bəzi
    tərcümələrində yalnız qeydlərdə verilir. Azərbaycan dilinə tərcümədə
    həmin hadisə əksini tapıb. Lakin yenə də bu kitabın sonunda verilən
    xüsusi qeydlərə diqqət yetirin).</p>
  <p>İlahiyyatçılar və fariseylər İsanı xalq qarşısında rüsvay etmək üçün
    onu ittiham edəcək səbəb axtarırdılar. Onlara elə gəlirdi ki, onlar
    İsanı həllolunmaz problem qarşısında qoya bilərlər. Adətən, qanunla
    bağlı çətin problem yarananda, həlli üçün ravvinə müraciət edilirdi.
    Buna görə də ilahiyyatçılar və fariseylər İsaya bir ravvin kimi üz
    tutdular və zina edərkən yaxalanan qadının taleyini həll etsin deyə
    İsaya müraciət etdilər. Yəhudi qanunlarına görə zina ağır cinayət
    sayılırdı. Ravvinlər deyirdilər ki, hər bir yəhudi bütpərəstlikdən, adam
    öldürməkdən və ya zina etməkdənsə ölməyi üstün tutmalıdır. Zina ölüm
    cəzasının təyin olunduğu üç böyük günahdan biri idi, baxmayaraq ki,
    onların həyata keçirilməsi üsullarında bəzi fərqlər var idi.
    <em>Levililər 20:10</em>-da deyilir: «...qonşusunun arvadı ilə zina edən
    kişi zinakar qadınla birlikdə öldürülməlidir». Bu halda edam üsulu
    göstərilmir. <em>Qanunun təkrarı 22:13-24</em>-də nişanlı qızın zina
    etdiyinə görə cəza müəyyən olunur. Bu halda həm qızı, həm də onu
    yoldançıxaranı şəhər darvazalarından kənara aparmalı və «ölənə qədər
    daşqalaq etmək» lazım gəlirdi.
  </p>
  <p>İsanın qarşısında qoyulan həllolunmaz problem belə idi: əgər O,
    qadının, həqiqətən də, daşqalaq edilməli olduğunu söyləsəydi, ilk
    növbədə, məhəbbət və mərhəmətlə qazandığı yaxşı nüfuzunu itirər və heç
    kim Onu günahkarların Dostu adlandırmazdı. İkincisi, O, Roma qanununu
    pozmuş olardı, çünki yəhudilərin ölüm hökmü çıxarmaq və ya onu yerinə
    yetirmək hüququ yox idi. Əgər O, qadının əfv edilməli olduğunu
    söyləsəydi, onda Onu insanlara Musa peyğəmbərin Qanununu pozmağı
    öyrətməkdə, zinanı bağışlamaqda, hətta zinaya təşviq etməkdə
    günahlandıra bilərdilər. İlahiyyatçılar və fariseylər İsanı məhz belə
    tələyə salmaq istəyirdilər. Lakin O, hər şeyi elə etdi ki, onların
    hücumu özlərinə qarşı yönəldi.</p>
  <p>Amma əvvəlcə İsa əyilib barmağı ilə yerdə nəsə yazdı. O, niyə belə
    etdi? Bunun dörd səbəbi ola bilər.</p>
  <p>1. Bəlkə də O, tələsik qərar verməmək üçün sadəcə vaxt qazanmaq
    istəyirdi. Həmin anda, yəqin ki, O, nə baş verdiyini düşünür və eyni
    zamanda bunu Allaha dua edərək söyləyirdi.</p>
  <p>2. Bəzi əlyazmalarda «onlara fikir verməyərək» və ya «onları
    eşitmirmiş kimi» ifadələri əlavə edilir. Ola bilsin, İsa qəsdən
    fariseyləri ittihamlarını təkrar etməyə məcbur edib ki, onlar təkrar
    etməklə daxillərində gizlənən sadist qəddarlığı anlasınlar.</p>
  <p>3. Yazıçı Sili «Esse Homo» haqqında maraqlı bir ehtimal irəli sürür:
    «İsa dəhşətli bir hiss keçirirdi. O, kütlənin, ittihamçıların və ən çox
    da qadının gözlərinin içinə baxa bilmirdi... Dəhşətli çaşqınlıq içində
    üzünü gizlətmək üçün əyilib və barmağı ilə yerdə yazmağa başladı». Ola
    bilsin, ilahiyyatçıların və fariseylərin üzlərindəki hiyləgər, adamyeyən
    ifadə, baxışlarındakı soyuq qəddarlıq, camaatın şəhvət dolu marağı,
    qadının rüsvayçılığı — bütün bunlar İsanın qəlbini elə əzab və
    mərhəmətlə doldurmuşdu ki, O, baxışlarını izdihamdan gizlətməli
    oldu.</p>
  <p>4. Lakin sonrakı əlyazmalardan daha maraqlı bir fərziyyə çıxarmaq
    olar. Tərcümələrin birində bu hissə belə oxunur: «İsa başını aşağı salıb
    onlara günahlarını göstərərək barmağı ilə yerə yazır və hər biri öz
    günahlarını daşların üstündə görürdü». Bu hissənin mənası ondan
    ibarətdir ki, İsa qadını ittiham edən kişilərin günahlarını torpağın
    üstündə yazırdı. Bu fikir daha ağlabatandır. Adətən, yunanlar
    <em>qrafein</em> (yazmaq) sözündən istifadə edirdilər, lakin bu halda
    kiminsə pis əməllərinin, günahlarının siyahısını ifadə edən
    <em>kataqrafein</em> sözü işlədilir. Məsələn, <em>Əyyub peyğəmbərin
      kitabı 13:26</em>-da belə sözlər var: «Çünki əleyhimə acı şeylər
    yazırsan, gənclikdə etdiyim günahları mənə irs olaraq verirsən». Ola
    bilər ki, İsa özündənrazı sadistlərə günahlarının siyahısını təqdim
    edib. Amma necə olursa-olsun, ilahiyyatçılar və fariseylər cavab tələb
    etməyə davam edirdilər və nəticədə onu aldılar. İsa onlara dedi: «Yaxşı,
    qadını daşlayın! Ancaq ilk daşı günahsız olan adam atsın». Çox güman ki,
    <em>anamartetos</em> sözü nəinki günahsız, hətta günahı belə ağlından
    keçirməyən deməkdir. İsa dedi: «Bəli, siz onu daşqalaq edə bilərsiniz,
    ancaq o halda ki, sizin heç vaxt eyni günahı etmək istəyiniz olmasın».
    Araya sükut çökdü. Sonra ittihamçılar yavaş-yavaş uzaqlaşmağa
    başladılar. İsa qadınla üz-üzə qaldı. Avqustinin dediyi kimi, «yalnız
    böyük əzab (<em>mizeria</em>) və böyük mərhəmət (<em>mizerikordia</em>)
    üz-üzə qaldı». İsa qadına dedi: «Ey qadın, bəs heç kim səni məhkum
    etmədi?» Qadın «heç kim, Ağa» dedi. Onda İsa dedi: «Mən də səni məhkum
    etmirəm, get, daha günah etmə».
  </p>
</blockquote>
<h2 id="bədbəxtlik-və-mərhəmət-yəhya-753-811-ardı">BƏDBƏXTLİK VƏ
  MƏRHƏMƏT (Yəhya 7:53-8:11 (ardı))</h2>
<blockquote>
  <p>Bu hissə bizə ilahiyyatçılar və fariseylər haqqında iki şey
    deyir.</p>
  <p>1. Bu hissə bizə onların səlahiyyət anlayışını göstərir. O dövrdə
    ilahiyyatçılar və fariseylər Qanunu yaxşı bilən adamlar sayılırdı.
    İnsanlar problemlərini həll etmək üçün onlara müraciət edirdilər. Aydın
    məsələdir ki, onların səlahiyyət anlayışı ilk növbədə məzəmmət, ciddilik
    və mühakimə ilə xarakterizə olunurdu. Onların ağlına da gəlməzdi ki,
    səlahiyyət mərhəmətə əsaslana, məqsədi cinayətkarı və günahkarı islah
    etmək ola bilər. Onlar hesab edirdilər ki, tutduqları mövqe onlara
    başqalarından üstün olmaq, hər bir səhvə və Qanundan yayınmaya ciddi
    nəzarət etmək, günahkarlara qarşı amansız cəzalar tətbiq etmək hüququ
    verir. Ağıllarına da gəlməzdi ki, onların üzərinə cinayətkarı və
    günahkarı islah etmək məsuliyyəti düşür. Bu gün də elə insanlar var ki,
    səlahiyyətin onlara hökm etmək və cəzalandırmaq hüququ verdiyini
    düşünür. Onlar fikirləşir ki, onlara verilən səlahiyyət mənəvi gözətçi
    olmaq, günahkarı parçalamaq hüququ verir. Amma həqiqi səlahiyyət rəğbətə
    əsaslanır. Corc Vitfild cinayətkarın dar ağacına getdiyini görəndə
    məşhur ifadəni söyləmişdir: «Allahın lütfü olmasaydı, məni də dar ağacı
    gözləyərdi». Səlahiyyət, ilk növbədə, günahkarı günaha sövq edən sınağın
    gücünü və günahı bu qədər cəlbedici edən şəraitin şirnikləndiriciliyini
    anlamağa çalışmalıdır.</p>
  <p>Heç kim başqasının yaşadıqlarını anlamağa çalışmadıqca onu mühakimə
    edə bilməz. Səlahiyyətin ikinci vəzifəsi cinayətkarı islah etməyə
    çalışmaqdır. Cinayətkarı əzən və ya onun qəzəbinə səbəb olan hər hansı
    səlahiyyət öz vəzifəsini yerinə yetirmir. İqtidarın vəzifəsi günahkarı
    layiqli cəmiyyətdən qovmaq, yox etmək yox, onu yaxşı insan etməkdir.
    Səlahiyyət sahibi olan şəxs müdrik həkim kimi olmalıdır: onun yalnız bir
    arzusu olmalıdır — sağaltmaq.</p>
  <p>2. Bu hadisə ilahiyyatçıların və fariseylərin xalqa münasibətini
    şişirdilmədən açıq-aydın göstərir. Onlar bu qadını adam yerinə
    qoymurdular. Onlar qadını yalnız bir əşya, İsaya qarşı ittihamlar irəli
    sürmək üçün alət kimi görürdülər. Onlar qadından öz məqsədləri üçün alət
    kimi istifadə edirdilər. Onların təsəvvüründə nə ad, nə şəxsiyyət, nə
    hisslər var idi. Qadın onlar üçün İsanı məhv etməyə çalışdıqları oyunda
    sadəcə bir piyada idi.</p>
</blockquote>
<p>İnsanlara obyekt kimi yanaşmaq pis haldır. İnsanlardan bu məqsədlə
  istifadə etmək məsihçiliyə ziddir. Doktor P.Turniyer «Həkimin kitabçası»
  adlı kitabında «Müqəddəs Kitabın şəxsiyyətləri»ndən danışır. O qeyd edir
  ki, Müqəddəs Kitab adlara böyük əhəmiyyət verir. Məsələn, Allah Musa
  peyğəmbərə deyir: «...səni adınla tanıyıram» (<em>Çıxış 33:17</em>).
  Allah Kir padşahına deyir: «Səni adınla çağıran Rəbb Mənəm, İsrailin
  Allahıyam Mən» (<em>Yeşaya 45:3</em>). Müqəddəs Kitabda adların bir sıra
  siyahıları var. Doktor Turniyer burada Müqəddəs Kitabın insanı kütlənin
  zərrəsi və ya mücərrəd bir şey, ideya və ya nümunə kimi deyil, ilk
  növbədə fərdi olaraq gördüyünü təsdiqləyir. Sonra əlavə edir: «Ad
  insanın, fərdin simvoludur. Xəstənin soyadını və ya adını unudanda,
  öz-özümə «budur, öd kisəsi nümunəsi gəlir!» və ya «Bu mənim dünən
  müayinə etdiyim vərəmdir» deyəndə, bu o deməkdir ki, məni insanların
  özündən daha çox onların xəstəlikləri maraqlandırır». O, iddia edir ki,
  xəstə ilk növbədə «xəstəlik nümunəsi» deyil, şəxs olmalıdır.</p>
<blockquote>
  <p>İlahiyyatçılar və fariseylər çətin ki qadının adını bilirdilər.
    Onların nəzərində o, sadəcə olaraq, utanmaz zina nümunəsi idi və indi
    onlar bundan məqsədlərinə çatmaq üçün bir vasitə kimi istifadə edə
    bilərdilər. İnsan vasitəyə çevriləndə, məsihçilik ölür.</p>
  <p>Allah insanı məhəbbətlə yaxşılığa yönəltmək üçün Öz qüdrətindən
    istifadə edir. Allahın nəzərində heç kim heç vaxt vasitəyə, alətə
    çevrilmir. Biz həmişə bizə verilən səlahiyyətdən insanı anlamaq üçün
    istifadə etməli və yolunu azmış insanı düz yola qaytarmağa çalışmalıyıq.
    Ancaq hər bir kişi və hər qadının bir nümunə deyil, bir şəxs olduğunu
    dərk etməyənə qədər bunu edə bilmərik.</p>
</blockquote>
<h2 id="bədbəxtlik-və-mərhəmət-yəhya-753-811-ardı-1">BƏDBƏXTLİK VƏ
  MƏRHƏMƏT (Yəhya 7:53-8:11 (ardı)) </h2>
<blockquote>
  <p>Bu hadisədən biz İsanın günahkara münasibəti haqqında çox şey
    öyrənirik.</p>
  <p>1. İsa hesab edir ki, yalnız yolunu azmayanların başqalarını mühakimə
    etmək hüququ var. İsa deyir: «Mühakimə etməyin ki, mühakimə
    olunmayasınız» (<em>Matta 7:1</em>). O, həmçinin deyir ki, qardaşını
    mühakimə edən şəxs, öz gözündə tir olduğu halda, qardaşının gözündən çöp
    çıxarmağa çalışan adama bənzəyir (<em>Matta 7:3-5</em>). Bir çoxumuz
    başqalarından elə yüksək standartlar tələb edirik ki, özümüz onlara əməl
    etməyə belə cəhd göstərməmişik. Çoxları başqalarını özlərinin etdiyi
    günahlarla qınayır. Mühakimə etmək hüququ biliklə deyil (bu hamıda var),
    heç birimizin mükəmməl şəkildə əldə edə bilməyəcəyi xeyirxahlıq dərəcəsi
    ilə verilir. İnsan vəziyyətinə dair faktlar onu göstərir ki, yalnız
    Allah mühakimə etmək hüququna malikdir. Çünki heç bir insan başqasını
    mühakimə edə biləcək qədər mükəmməl deyil.</p>
  <p>2. İsanın bizim üçün çox vacib olan başqa əsas prinsipi budur ki,
    səhv etmiş birinə qarşı ilk yanaşmamız mərhəmət olmalıdır. Deyirlər ki,
    həkimin vəzifəsi «bəzən sağaltmaq, çox vaxt ağrıları azaltmaq və həmişə
    təsəlli verməkdir». Xəstəlik iyrənc görsənəndə belə, həkim ikrahla
    baxmır. Həkimdə yaranan ikrah hissi kömək etmək və sağalmaq istəyi ilə
    əvəz olunur. Həyatda yolunu azmış bir insanla qarşılaşanda ilk
    münasibətimiz «belə bir insana baş qoşmaq istəmirəm» deyil, «ona necə
    kömək edə bilərəm?» olmalıdır. Biz eyni vəziyyətə düşdüyümüz vaxt
    özümüzə qarşı necə rəftar istəyiriksə, başqalarına da həmin münasibəti
    göstərməliyik.</p>
  <p>3. İsanın qadına qarşı necə münasibət bəslədiyini başa düşmək çox
    vacibdir. İsanın sanki günahı önəmsəməyib üstündən ötüb keçdiyini
    düşünmək yanlış olardı. Onun etdiyi tək şey «Mən də səni məhkum etmirəm,
    get, daha günah etmə» oldu. Mahiyyət etibarı ilə, O, mühakimədən yan
    keçib «Eybi yoxdur, narahat olma» demədi. O, sanki hökmü təxirə saldı. O
    dedi: «İndi sənə hökm oxumayacağam. Get və özünü yaxşı apara biləcəyini
    sübut et. Sən günah etdin. İndi isə get, bir daha günah etmə. Mən sənə
    hər zaman kömək edəcəyəm. Axirətdə sənin necə yaşadığını görəcəyik».</p>
  <p>İsanın günahkar insana münasibəti bir neçə aspektdən ibarətdir.</p>
  <p>a) Birincisi, insana daha bir şans vermək lazımdır. İsa qadına sanki
    dedi: «Əməllərinin pis olduğunu bilirəm. Amma həyat hələ bitməyib. Mən
    sənə ikinci bir şans, səhvlərini düzəltmək, hər şeyi yenidən başlamaq
    imkanı verirəm».</p>
  <p>Kimsə belə bir fikirlər yazıb:</p>
  <p>Ah, kaş ki «Hər şeyə yenidən başla» adlı diyar olaydı,</p>
  <p>Orada xətalarımızı, kədərimizi, acılarımızı</p>
  <p>Qapıda plaş kimi soyunub, bir daha geyinməzdik.</p>
  <p>İsa Məsihdə insan yeni başlanğıcın Müjdəsini alır. O, həmişə insanın
    əvvəllər necə olduğu ilə deyil, gələcəkdə nə ola biləcəyi ilə
    maraqlanır. O, qadına demədi ki, əməllərin əhəmiyyəti yoxdur; pozulmuş
    qanunlar və sınmış ürəklər həmişə böyük əhəmiyyət daşıyır. Ancaq eyni
    zamanda əmin idi ki, hər bir insanın təkcə keçmişi deyil, həm də
    gələcəyi var.</p>
  <p>b) İkincisi, İsanın günahkara olan şəfqəti. Bir tərəfdən İsa ilə
    fariseylər arasındakı əsas fərq odur ki, onlar qadını mühakimə etmək
    istəyirdilər, İsa isə onu bağışlamaq istəyirdi. Bu hadisədən aydın
    görünür ki, ilahiyyatçılar və fariseylər, həqiqətən də, qadını daşqalaq
    etmək istəyirdilər və bunu böyük məmnuniyyətlə edərdilər. Onlar
    başqasını mühakimə etmək üçün onlara verilən səlahiyyətdən istifadə
    etməkdən həzz alırdılar. İsa isə insanları bağışlamaq hüququndan doğan
    sevincin nə olduğunu bilirdi. İsa məhəbbət sayəsində günahkara
    mərhəmətlə baxırdı, lakin ilahiyyatçılar və fariseylər öz salehlik
    hissinə əsaslanaraq günahkara nifrət edirdilər.</p>
  <p>c) Üçüncüsü, İsanın günahkara münasibətində bir çağırış var. O,
    günahkar qadına günahsız həyatın gözəlliyini göstərdi. İsa ona: «Heç
    narahat olma, get öz həyatına davam et» demədi. Əksinə, «Sən pis həyat
    tərzi sürmüsən, get mübarizə apar, həyatını tamamilə dəyiş və daha günah
    etmə» dedi. Bu, sadə bağışlanma deyildi. Bu, günahkar qadına onun
    xəyalına belə gətirə bilməyəcəyi düzgün həyat tərzinə işarə edən çağırış
    idi. İsa yeni, yaxşı həyat perspektivini qəbul etməyi təklif edir.</p>
  <p>d) Dördüncüsü, İsanın günahkara münasibətində insan qabiliyyətlərinə
    inam var. Çünki dərindən düşünsək, İsanın yüngül həyat tərzi sürən bir
    qadına «Get və daha günah etmə» deməsi heyrətamizdir. Qəlbi
    heyrətləndirən və ruhlandıran da məhz Onun insana olan inamıdır. O,
    büdrəmiş qadınla qarşılaşanda ona «Yox, sən dəyərsiz, ümidsiz
    varlıqsan!» demədi. O, «get və daha günah etmə» <em>dedi</em>. O,
    inanırdı, həm də bilirdi ki, günahkar Onun köməyi ilə mömin olmaq üçün
    özündə güc tapacaq. O, insanlara özlərinin də yaxşı
    <em>bildiklərini</em> — günahkar olduqlarını söyləyərək lənətləmədi.
    Əksinə, əvvəllər onlara məlum olmayan, potensial möminlər olduqlarını
    göstərdi.
  </p>
  <p>e) Sonda İsanın günahkara münasibətində açıq şəkildə deyilməsə də,
    lakin nəzərdə tutulan bir xəbərdarlıq var. Burada yenə də qarşımızda
    əbədi seçim var. İsa həmin gün qadına ya köhnə həyat tərzinə qayıtmaq,
    ya da Onunla yeni həyatı əldə etmək üçün seçim imkanı verdi. Bu günahkar
    qadının hekayəsi burada bitmədi. Çünki o, Allahın qarşısında dayanana
    qədər heç bir həyat tamamlanmaz.</p>
</blockquote>
<h2 id="zina-üstündə-tutulmuş-qadinin-hekayəsi-barədə-əlavə-qeydlər-yəhya-82-11">ZİNA
  ÜSTÜNDƏ TUTULMUŞ QADININ HEKAYƏSİ BARƏDƏ ƏLAVƏ QEYDLƏR (Yəhya
  8:2-11)</h2>
<blockquote>
  <p>Çoxları bu hadisəni Müqəddəs Kitabda ən təsirli və ən vacib hadisə
    hesab edir, lakin məhz bu hadisə böyük çətinliklərlə
    əlaqələndirilir.</p>
  <p>Müjdə əlyazması nə qədər köhnədirsə, bir o qədər qiymətlidir. Onların
    hamısı əl ilə köçürülüb və təbii ki, orijinal yazılara nə qədər
    yaxındırsa, bir o qədər dəqiqdir. Biz bu ən qədim əlyazmalara unsial
    şriftlə (böyük hərflərlə) yazıldığına görə unsial deyirik və əsl
    Əhdi-Cədid mətnini 4-6-cı əsrlərə aid ən qədim əlyazmalarla
    əsaslandırırıq. Məsələ bundadır ki, bu hekayə bütün erkən əlyazmalardan
    yalnız birində qeyd olunur, həm də ən yaxşısında deyil. Altı əlyazmada
    bu hadisədən ümumiyyətlə bəhs edilmir. İkisində hadisənin əksini tapmalı
    olduğu yerdə boşluq var. Yalnız sonrakı yunan və orta əsr əlyazmalarını
    açanda, həqiqiliyinə dair qeyd-şərtlər olsa da, bu hadisə ilə
    rastlaşırıq.</p>
  <p>Müjdə mətnlərinin həqiqiliyini təsdiq edən başqa bir məlumat mənbəyi
    versiyalardır, yəni yunan dilindən başqa dillərə tərcümələrdir. Bu
    hadisə ilkin Suriya versiyasında, eləcə də Kopt, Misir və bəzi erkən
    latın versiyalarında əksini tapmayıb. Həmçinin, erkən İmanlı
    Cəmiyyətinin ağsaqqallarının heç biri bu hadisə haqqında heç nə
    bilmirdi. Çünki onların heç biri bu hadisəni qeyd etmir və ya bu barədə
    danışmır. Nə Origen, nə Zlatoust, nə Mopsuestiyalı Fyodor, nə də
    İsgəndəriyyəli Kiril<a href="#fn26" class="footnote-ref" id="fnref26" role="doc-noteref"><sup>26</sup></a>
    əlyazmalarında onun adını çəkir.
    1118-ci ildə bu hadisədən ilk dəfə bəhs edən yunan şərhçisi Yevtimey
    Siqabenidir. Amma o da deyir ki, bu hadisə yaxşı olmayan əlyazmalarda
    əksini tapıb.</p>
  <p>Bəs bu hadisə haradan götürülüb? Şübhəsiz ki, Yeronim bu barədə
    dördüncü əsrdə bilirdi. Buna görə də o, həmin hadisəni Vulqata<a href="#fn27" class="footnote-ref" id="fnref27"
      role="doc-noteref"><sup>27</sup></a> (İncilin latın tərcüməsi) kitabına
    daxil etdi. Biz bilirik ki, Avqustin və Amvrosi də bu hadisədən xəbərdar
    idilər, çünki hər ikisi bu barədə danışmışdılar. Bizə məlumdur ki, bu
    hadisə sonrakı əlyazmaların hamısında əksini tapıb. Sadəcə qeyd etmək
    lazımdır ki, ona müxtəlif yerlərdə rast gəlinir: bəzi əlyazmalarda
    dördüncü Müjdənin sonunda, bəzilərində isə <em>Luka 21:38</em>-dən
    sonra.</p>
  <p>Bununla belə, həmin hadisəni başqa yerlərdə də izləmək olar. Məsələn,
    çox sərt olan yepiskoplara xəbərdarlıq olaraq üçüncü əsrdə yazılmış
    «Həvarilərin Konstitusiyası» adlı kitabda qeyd olunub. İmanlı
    Cəmiyyətinin tarixçisi Evsebi deyir ki, Papiy «Rəbbin qarşısında çox
    günah etməkdə ittiham olunan bir qadın haqqında» danışır. Papiy isə 100
    il sonra yaşayıb. Beləliklə, faktlar belədir: bu hekayəni ikinci əsrin
    əvvəllərinə aid etmək olar. Yeronim Vulqata-nı yaradanda bu hadisəni də
    ora daxil etmişdi. Orta əsrlərdəki, eləcə də sonrakı əlyazmalarda bu
    epizod var. Bununla belə, böyük əlyazmaların heç birində bu hadisəyə
    rast gəlinmir və böyük yunan İmanlı Cəmiyyətinin ağsaqqallarının heç
    biri bu barədə danışmır. İmanlı Cəmiyyətinin latın ağsaqqallarından
    bəziləri bu barədə bilir və qeyd ediblər.</p>
  <p>Bunu necə izah etmək olar? Bu heyrətamiz hekayədən imtina etmək
    məcburiyyətində qalacağımızdan qorxmamalıyıq. 100-cü ilə qədər qeyd
    olunduğuna görə onun həqiqiliyinə zəmanət verilir. Ancaq ən mühüm və
    məşhur əlyazmalarda bu hadisənin olmamasını izah etməyə ehtiyac yoxdur.
    Bəzi tərcümələrdə (Moffatt, Vemut və Ryu) bu hadisə mötərizədə, bəzi
    versiyalarda isə səhifənin sonunda kiçik şriftlə çap edilir.</p>
  <p>Avqustin eyham vurur ki, bu hadisə «Bəzilərinin imanı zəif olduğu
    üçün» və «qalmaqaldan qaçmaq üçün» Müjdədən çıxarılmışdır. Əmin deyilik,
    amma ola bilsin ki, qədim zamanlarda insanlar Əhdi-Cədidin əlyazmalarını
    köçürəndə, bunun zinaya yüngül baxışı əsaslandıran təhlükəli hekayə
    olduğuna qərar veriblər və buna görə də onu çıxarıblar. Axı İmanlı
    Cəmiyyəti o zaman bütpərəstlik dənizində kiçik bir ada kimi idi. İmanlı
    Cəmiyyətin üzvləri çox asanlıqla uzaqlaşa və iffət bilməyən dünyaya
    qayıda bilərdilər. Möminlərin üzərində daim bütpərəstliyə yoluxma
    təhlükəsi var idi. Amma zaman keçdikcə təhlükə bir qədər sovuşanda və ya
    bu hadisənin təsirindən daha az qorxmağa başlayanda, əlyazmaların
    birində qorunub saxlanılan bu hekayə dildən-dilə keçib qəbul olundu.</p>
  <p>Onun indi olması lazım olan yerdə yer alması ehtimalı azdır. Çox
    güman, bu, İsanın «Mən heç kəsi mühakimə etmirəm» (<em>Yəhya 8:15</em>)
    sözlərini təsvir etmək üçün daxil edilmişdir. Müasir tərcümələrin hekayə
    üzərində yaratdığı şübhələrə və ilk əlyazmalara onun daxil edilməməsinə
    baxmayaraq, biz əmin ola bilərik ki, bu, İsa Məsihin əsl hekayəsidir.
    Lakin həmin hadisə o qədər mərhəmətlə doludur ki, insanlar uzun müddət
    bu barədə danışmaqdan qorxublar.</p>
  <p><strong>12-20</strong></p>
</blockquote>
<h2 id="insanlarin-taniya-bilmədiyi-işiq-yəhya-812-20">İNSANLARIN TANIYA
  BİLMƏDİYİ İŞIQ (Yəhya 8:12-20)</h2>
<blockquote>
  <p>Yəhudi rəhbərləri ilə bu mübahisə qadınların həyətində Məbədin nəzir
    qutularının yerləşdiyi yerdə baş vermişdir. Məbədin birinci həyəti
    bütpərəstlərə məxsus idi. İkincisi isə qadınların idi. Çünki qadınların
    kahinlərin həyətinə keçmək hüququ yox idi. Yalnız kahinlərin həyətindəki
    qurbangahda qurban təqdim etmək istəyəndə ora girə bilərdilər.
    Qadınların həyətinin ətrafında eyvan təşkil edən örtülü sütunlardan
    ibarət sıra var idi. Həmin eyvanda divara yaxın on üç nəzir qutusu
    qoyulmuşdu. Bu qutuların ağzı dar, aşağısı isə geniş olduğundan
    formasına görə «boru» adlanırdı. On üç qutunun hər biri müəyyən ianə
    üçün nəzərdə tutulmuşdu. İlk iki qutuya hər bir yəhudinin Məbədin
    saxlanması üçün gətirməli olduğu yarımşekellər atılırdı. Üçüncü və
    dördüncü qutuya qadınların doğuşdan sonra paklanmaq məqsədilə qurban
    gətirdikləri iki göyərçin almaq üçün pul qoyulurdu (<em>Levililər
      12:8</em>). Beşincisinə qurbangahda daim alov yandırmaqdan ötrü lazım
    olan odunu almaq üçün pul qoyulurdu. Altıncısına ibadət zamanı istifadə
    edilən buxur alınması üçün ianələr daxil idi. Yeddinci qutuya ibadət
    zamanı da istifadə edilən qızıl qablara qulluq üçün ianələr qoyulurdu.
    Bəzən bir nəfər və ya bütün ailə günah qurbanı və ya şükür qurbanı
    gətirmək üçün böyük bir məbləğ verərdi. Digər altı qutuya həmin
    qurbandan qalan pullar qoyulurdu. Aydın məsələdir ki, Məbədin bir
    həyətindən digərinə ora-bura hərəkət edən ibadətçilərə görə Məbədin
    nəzir qutularının başı həmişə insanlarla dolu olurdu. Bir qrup dindar
    dinləyici toplayıb onlara dərs vermək üçün Məbədin bu qutularının olduğu
    yerdən daha yaxşısı yox idi.</p>
  <p>Bu hissədə İsa vacib bir bəyanat verir: «Dünyanın nuru Mənəm». Onun
    bu sözləri dediyi mühit, şübhəsiz ki, onları daha canlı və təsirli
    edirdi. Yəhya İsanın bu kəlamını Çardaqlar bayramı ilə əlaqələndirir
    (<em>7:2</em>). Artıq <em>7:37</em>-dən gördük ki, bu bayramla bağlı
    mərasimlərdə İsanın insanlara həyat suyu verməsi iddiası vurğulanır.
    Amma bu bayramla bağlı başqa bir mərasim də var idi.</p>
  <p>Çardaqlar bayramının ilk axşamı Məbədin işıqlandırılması mərasimi
    keçirilirdi. Bu mərasim qadınların həyətində baş tuturdu. Həyət
    tamaşaçılar üçün dərin qalereyalarla əhatə olunurdu. Həyətin ortasında
    dörd nəhəng şamdan quraşdırılırdı. Qaranlıq düşəndən sonra şamdanlar
    yandırılırdı. Deyilənə görə, onların işığı bütün Yerusəlimi nura
    boyayırdı. Hər həyət nura bürünürdü. İlk xoruz banına qədər bütün gecə
    İsrailin ən müdrik və mömin adamları Rəbbin önündə rəqs edir, sevinc
    məzmurları və ilahilər oxuyurdular. İnsanlar isə bu səhnəyə tamaşa
    edirdilər. İsa Məsih deyir: «Gecənin qaranlığını yaran Məbədin işığını
    gördünüzmü? Dünyanın nuru Mənəm. Mənim ardımca gedən hər kəsin təkcə
    bayram gecəsində deyil, bütün ömrü boyu həyatı işıqlı olacaq. Məbəddəki
    işıq hər yerə yayılsa da, sonda sönür. Mənsə əbədi parlayan Nuram».</p>
</blockquote>
<h2 id="insanlarin-taniya-bilmədiyi-işiq-yəhya-812-20-ardı">İNSANLARIN
  TANIYA BİLMƏDİYİ İŞIQ (Yəhya 8:12-20 (ardı))</h2>
<blockquote>
  <p>İsa dedi: «Mənim ardımca gələn heç vaxt qaranlıqda gəzməyəcək, həyat
    nuruna malik olacaq». Həyat nurunun iki mənası var. Bu həm həyat
    mənbəyindən gələn işıq, həm də həyat verən işıq mənasını verə bilər. Bu
    hissədə İsanın sözləri hər ikisini ifadə edir. İsa insanlara aşkar
    edilən Allahın həqiqi nurudur. Eyni zamanda O, insanlara həyat verən
    nurdur. Günəş işığı olmadan çiçək açıla bilmədiyi kimi, İsanın hüzurunun
    işığı olmadan həyatımız lazım olduğu qədər güc və gözəlliklə çiçəklənə
    bilməz.</p>
  <p>Bu hissədə İsa Onun ardınca getməkdən danışır. Biz tez-tez İsanın
    ardınca getmək haqqında danışırıq və başqalarını Onun ardınca getməyə
    inandırırıq. Bununla nə demək istəyirik? «Ardınca getmək» yunan dilində
    <em>akolufein</em> deməkdir. Bu sözün mənası İsanın ardınca getməyin nə
    demək olduğunu çox aydın şəkildə izah edir. <em>Akolufein</em> sözü
    bir-biri ilə sıx əlaqəli olan beş məna ifadə edir.
  </p>
  <p>1. Bu söz çox vaxt komandirinin ardınca gedən döyüşçünü təsvir etmək
    üçün istifadə olunur. Uzun yürüşlərdə, döyüşlərdə, xarici ölkələrdəki
    yürüşlərdə əsgər komandirinin ardınca gedir. Məsihçi komandiri Məsih
    olan döyüşçüdür.</p>
  <p>2. Bu söz çox vaxt ağasının arxasınca gedən qulu təsvir edir. Ağa
    hara gedirsə, qul həmişə onun yanındadır, istənilən tapşırığı yerinə
    yetirməyə həmişə hazırdır. O, sözün əsl mənasında, həmişə onun
    qulluğunda, tamamilə onun ixtiyarındadır. Məsihçi Məsihə xidmət etməkdən
    məmnun olan quldur.</p>
  <p>3. Bu söz çox vaxt müdrik adamın məsləhətinə əməl etmək mənasında
    işlənir. Özünə əmin olmayan insan məsləhət üçün mütəxəssisə müraciət
    edir. Məsihçi də həyatını və davranışını Məsihin planlarına və
    məsləhətlərinə uyğun idarə edir.</p>
  <p>4. Bu söz şəhər və ya ölkənin qanunlarına əməl etmək mənasında
    işlənir. Yaxşı vətəndaş olmaq və cəmiyyətə faydalı olmaq istəyən insan
    qanunlara tabe olmalıdır. Səmavi Padşahlığın vətəndaşı olan məsihçi
    Allahın Padşahlığının və Məsihin qanunlarını onun həyatına rəhbərlik
    edən qanunlar kimi yerinə yetirir.</p>
  <p>5. Bu söz müəllimin fikrini, yaxud kiminsə nitqinin mahiyyətini
    izləmək mənasında işlənir. Məsihçi — Məsihin təliminin mənasını dərk
    edən insandır. O, anlaşılmazlıqla və ya diqqətsizliklə qulaq asmır; sözü
    ağlı ilə dinləyib anlayır, yaddaşında saxlayır, ürəyində qoruyub ona
    əməl edir.</p>
  <p>Məsihin davamçısı olmaq Rəbbə tamamilə — bədənlə, canla və ruhla
    itaət etmək deməkdir. Rəbbi izləməyin başlanğıcı nurda yeriməkdir. Biz
    təkbaşına yol gedəndə, mütləq əl ilə yoxlaya-yoxlaya gedir və
    büdrəyirik. Çünki həyatın bir çox problemini özümüz həll edə bilmirik.
    Tək getdiyimiz vaxt yolu azmaq təhlükəsi ilə üzləşirik, çünki etibarlı
    həyat xəritəmiz yoxdur. Bu həyatda yaşamaq üçün bizə səmavi hikmət
    lazımdır. Etibarlı bələdçisi və dəqiq xəritəsi olan insan səyahətinin
    sonuna mütləq salamat çatar. İsa Məsih bizim bələdçimizdir, yalnız Onda
    həyat xəritəsi var. Onun ardınca getmək — bu həyatı yaşamaq və Allahın
    izzətinə qovuşmaq deməkdir.</p>
</blockquote>
<h2 id="insanlarin-taniya-bilmədiyi-işiq-yəhya-812-20-ardı-1">İNSANLARIN
  TANIYA BİLMƏDİYİ İŞIQ (Yəhya 8:12-20 (ardı))</h2>
<p>İlahiyyatçılar və fariseylər İsanın «Dünyanın nuru Mənəm» ifadəsinə
  düşməncəsinə reaksiya verdilər. Belə bir bəyanat onlara bizdən daha çox
  sarsıdıcı görünürdü. Onlar üçün bu, Məsih olmaq iddiası, hətta yalnız
  Allahın edə biləcəyini edə bilmək kimi səslənirdi. Yəhudi təfəkküründə
  və yəhudi dilində nur sözü Allahla əlaqələndirilirdi. «Rəbdir nurum,
  qurtuluşum!» <em>(Zəbur 27:1)</em>. «Çünki Rəbb əbədi nurun, Allahın
  sənin şöhrətin olacaq» <em>(Yeşaya 60:19)</em>. «Çırağının başım üstə
  işıq saçdığı, nuru ilə qaranlıqda gəzdiyim günlər» <em>(Əyyub
    29:3)</em>. «Qaranlıqda olsam da, Rəbb mənim nurum olacaq!» <em>(Mikeya
    7:8)</em></p>
<blockquote>
  <p>Ravvinlər deyirdilər ki, Məsihin adı Nurdur. İsa dünyanın Nuru
    olduğunu bəyan edəndə, bu, ondan yüksək olmayan bir bəyanat kimi
    səsləndi.</p>
  <p>Bu hissədə əks olunan müzakirə çətin və mürəkkəbdir. Lakin onda üç
    əsas məqamı müəyyən etmək olar.</p>
  <p>1. Əvvəla, yəhudilər deyirdilər ki, İsanın bu bəyanatı dəlillərlə
    yetərincə dəstəklənmədiyi üçün doğru sayıla bilməz. Onlar hesab
    edirdilər ki, bu, yalnız İsanın sözlərindən başqa bir şey deyil. Yəhudi
    qanunlarına görə isə, hər hansı bir ifadə həqiqət kimi qəbul edilməzdən
    əvvəl iki şahidin ifadəsi ilə təsdiq edilməlidir. «Ölümə məhkum olan
    adam iki yaxud üç nəfərin şahidliyi ilə öldürülməlidir. Tək bir nəfərin
    şahidliyi ilə öldürülməsin» (<em>Qanunun təkrarı 17:6</em>). «...heç bir
    qatil tək şahidin ifadəsi ilə öldürülməsin» (<em>Saylar 35:30</em>).
    İsanın cavabı iki məqamı özündə birləşdirir.</p>
  <p>Birincisi, O bildirdi ki, yalnız Onun şəhadəti kifayət edir. İsa Öz
    qüdrətinə o qədər arxayın idi ki, başqa bir şahidə ehtiyac duymurdu. Bu,
    qürur və ya özündənrazılıq deyildi. Bu, tam güvən idi. Məsələn, məşhur
    cərrah qoyduğu diaqnoza arxayındır və heç kimin təsdiqinə ehtiyac
    duymur; onun ehtiyac duyduğu təsdiq bacarığıdır. Məşhur hüquqşünas və ya
    hakim qanunun şərhində və onun tətbiqində özünə əmindir. Ona görə yox
    ki, biliyi ilə öyünür, ona görə ki, haqlı olduğunu bilir. İsa Səmavi Ata
    ilə sıx əlaqədə olduğu üçün Onun iddiasının heç bir sübuta ehtiyacı yox
    idi. İkincisi, İsa hətta dedi ki, Onun əslində ikinci şahidi var və bu
    Şahid Allahdır. Allah İsanın ali hakimiyyətinə necə şəhadət edir?</p>
  <p>a) Allah İsanın sözləri vasitəsilə şəhadət edir. Biliyi yalnız
    Allahdan olan insan belə hikmətli danışa bilərdi.</p>
  <p>b) Allah İsanın işləri vasitəsilə şəhadət edir. İsanın etdiklərini
    yalnız Allahın yanında olan şəxs edə bilərdi.</p>
  <p>c) Allah İsanın insanlara göstərdiyi təsir vasitəsilə şəhadət edir.
    O, insanlarda adi bir insanın iqtidarında olmayan dəyişikliklər edirdi.
    İsanın pis insanı yaxşı insan edə bilməsi artıq sübut edir ki, Onun
    qüdrəti insani deyil, Tanrıdandır.</p>
  <p>d) Allah insanların İsaya olan münasibəti vasitəsilə şəhadət edir.
    Məkandan və zamandan asılı olmayaraq, İsanın həyatı və təlimi insanlara
    tam şəkildə çatdırılanda, onlar həmişə ürəklərində bu çağırışa cavab
    veriblər. Bu onların ürəklərində şahidlik edən Allahın Müqəddəs Ruhunun
    işidir. Allahın ürəyimizdə yaşaması bizə İsanın Allah olduğunu görməyə
    imkan verir.</p>
  <p>Beləliklə, İsa Onun sözlərini əlavə dəlillər olmadan qəbul edə
    bilməyəcəklərini bəyan edən ilahiyyatçıların və fariseylərin
    arqumentlərini təkzib etdi. Onun sözləri, mahiyyət etibarilə, ikiqat
    şəhadətlə — Onun Öz səlahiyyətini dərk etməsi və Allahın şəhadəti ilə
    təsdiqləndi.</p>
  <p>2. Daha sonra İsa burada hökm etmək hüququndan danışır. O, dünyaya
    mühakimə etmək üçün gəlməyib; insanın Məsihə olan münasibəti artıq
    məhkumluğu təmsil edir: əgər insan İsada gözəlliyi görmürsə, özünü
    məhkum etmiş olur. Burada İsa iki növ mühakiməni qarşı-qarşıya
    qoyur.</p>
  <p>a) Elə mühakimə var ki, insan biliklərinə və insan standartlarına
    əsaslanır. Belə bir mühakimə yalnız zahirə əsaslanır. İlahiyyatçıların
    və fariseylərin, ümumiyyətlə, insanların mühakiməsi məhz belə idi. Çünki
    hər bir insan yalnız zahiri tərəfi görür.</p>
  <p>b) Elə mühakimə də var ki, bütün faktları, hətta gizli faktları üzə
    çıxarır. Belə bir mühakimə ancaq Allahın səlahiyyətindədir. İsa bəyan
    edir ki, Onun hökmü insani deyil, Allahındır, çünki O, Allahla birdir.
    Bunda bizim üçün həm təsəlli, həm də xəbərdarlıq var. Yalnız İsa bütün
    faktları bilir və bu Ona insanların görmədiyi bütün gizli günahlarımızı
    görməyə imkan verir. İsanın hökmü mükəmməldir, çünki o, İlahi biliyə
    əsaslanır.</p>
  <p>3. Sonda İsa ilahiyyatçılara və fariseylərə açıq şəkildə dedi ki,
    onlar Allahı tanımırlar. Onların İsanı tanımaması, Allahı
    tanımadıqlarını sübut edir.</p>
  <p>Faciə onda idi ki, İsrailin bütün tarixi Allahın Oğlu gələndə
    yəhudilərin Onu tanımasına yönəlmişdir. Lakin onlar öz fikirlərinə o
    qədər qapılmış, başları öz işlərinə o qədər qarışmış, öz dini
    dünyagörüşlərinə o qədər arxayın olmuşdular ki, korazehin olub Allahı
    görmədilər.</p>
  <p><strong>21-30</strong></p>
</blockquote>
<h2 id="nəticəsi-pis-olan-yanliş-düşüncə-yəhya-821-30">NƏTİCƏSİ PİS OLAN
  YANLIŞ DÜŞÜNCƏ (Yəhya 8:21-30)</h2>
<blockquote>
  <p>Bu hissəni dördüncü Müjdəyə xas olan arqument və əsaslandırma ilə
    izah etmək və başa düşmək çətindir. Orada bir neçə bir-birinə bağlı olan
    əsaslandırma növü var.</p>
  <p>İsa rəqiblərinə gedəcəyini söyləməklə başlayır. O gedəndən sonra
    onlar nəyi itirdiklərini anlayacaq və Onu axtarmağa başlayacaq, lakin
    tapa bilməyəcəklər. Bu, sırf peyğəmbərlik sözü idi. Həmin peyğəmbərlik
    bizə üç şeyi xatırladır.</p>
  <p>1. Elə fürsətlər var ki, həyatda bir dəfə olur və bir daha
    təkrarlanmır. Hər bir insan Məsihi Xilaskar və Rəbb kimi qəbul etmək
    imkanı əldə edir. Amma bu fürsət rədd edilərsə, itirilə bilər.</p>
  <p>2. İsanın sözlərində vaxtın və həyatın məhdud olması həqiqəti əksini
    tapıb. Bizə ayrılan vaxt ərzində biz Məsihlə münasibətimiz haqqında
    qərar verməliyik. Bu qərarın qəbulu üçün vaxt məhduddur, ona ayrılan
    müddəti heç kim bilmir. Ona görə də bu qərarı indi, dərhal qəbul etməyə
    tələsmək üçün əsas var.</p>
  <p>3. Həyatda bizim məhz qərar qəbul etmək imkanımız olduğu üçün məhkəmə
    mövcuddur. Belə imkanlar nə qədər çox olarsa, nə qədər israrlı və
    tez-tez verilərsə, onlardan istifadə etməkdən imtina və ya fürsətin
    əldən verilməsi halında qərar bir o qədər sərt olur. Bu hissə verilən
    fürsətin izzətindən və onun məhdud vaxtından açıq şəkildə danışır.</p>
  <p>İsa getmək haqqında danışarkən, Atasının yanına və izzətinə
    qayıtmasından bəhs edirdi. Bu Onun rəqiblərinin arxasınca gedə bilmədiyi
    bir yer idi. Çünki daimi itaətsizlikləri və Onu qəbul etməkdən
    imtinaları ilə onlar özlərini Allahdan ayrı salmışdılar. Rəqibləri Onun
    sözlərini kobud istehza ilə qarşıladılar. İsa dedi ki, Onun gedəcəyi
    yerə onlar gedə bilməzlər. Onlar da İsanın intihar edəcəyini güman
    edirdilər. Amma yəhudi inancına görə, özünə qəsd edənləri cəhənnəm
    gözləyir.</p>
  <p>Onlar küfr edərək deyirdilər: «Bəlkə O Özünü öldürmək istəyir. Bəlkə
    də O, cəhənnəmə gedir. Onun ardınca da biz ora gedə bilmərik». İsa dedi
    ki, əgər Onu inkar etməyə davam etsələr, günahları içində öləcəklər. Bu,
    peyğəmbərin sözüdür (<em>Yezekel 3:18 və 18:18-lə müqayisə edin</em>).
    Günah haqqında aşağıdakıları söyləmək olar.</p>
  <p>1. Günah mənasını verən <em>hamartiya</em> sözü bir vaxtlar atəşlə
    əlaqələndirilmiş və hərfi mənada hədəfdən yayınmaq demək idi. İsa Məsihi
    Xilaskar və Rəbb kimi qəbul etməkdən imtina edən insan həyatda hədəfdən
    yayınır. O, həyatın məqsədinə və mənasına çatmadan dünyasını dəyişir.
    Buna görə də gələcək Tanrı ilə birlikdə ali həyat üçün yararsız
    olur.</p>
  <p>2. Günahın mahiyyəti odur ki, insanı Allahdan ayırır. Adəm, qədimdə
    deyildiyi kimi, ilk günahı edəndə dərhal Allahdan gizlənmək istədi
    (<em>Yaradılış 3:8-10</em>). Günah içində ölən insan Allahla düşmənçilik
    içində ölür; Məsihi qəbul edən şəxs artıq Allahla bir yol gedir, ölüm
    isə yalnız Allahla daha yaxın addımlamağa yol açır. Məsihdən imtina
    etməklə insan Allahla əlaqəsini kəsir. İnsan Məsihi qəbul etməklə
    Allahın dostu olur və bu dostluqda ölüm qorxusu həmişəlik yoxa
    çıxır.</p>
</blockquote>
<h2 id="nəticəsi-pis-olan-yanliş-düşüncə-yəhya-821-30-ardı">NƏTİCƏSİ PİS
  OLAN YANLIŞ DÜŞÜNCƏ (Yəhya 8:21-30 (ardı))</h2>
<blockquote>
  <p>İsa bir sıra müqayisələr aparır. Onun düşmənləri yerə, O isə göylərə
    məxsusdur. Onlar dünyadandır, O isə dünyadan deyil. Yəhya Müjdəsində
    tez-tez dünyadan söz açır. O, yunanca dünya mənasını verən sözü
    özünəməxsus şəkildə işlədir.</p>
  <p>1. Dünya səmanın əksidir. İsa dünyaya göydən gəldi (<em>1:9</em>). O,
    Allah tərəfindən dünyaya göndərilmişdir (<em>3:17</em>). O, dünyadan
    deyil, rəqibləri isə dünyadandır (<em>8:23</em>). Dünya yaşadığımız
    dəyişən, keçici həyatdır. Bu, ilahi olan hər şeyə əks olaraq
    insanidir.</p>
  <p>2. Bununla belə, dünya Allahdan ayrı deyil. O, ilk növbədə Allahın
    yaratdığıdır (<em>1:10</em>). Dünya Allahın sözü ilə yaradılmışdır.
    Dünya ilə səma arasındakı fərqə baxmayaraq, onların arasında keçilməz
    uçurum yoxdur.</p>
  <p>3. Bundan başqa, dünya Allahın sevdiyi məkandır. Allah dünyanı elə
    sevdi ki, Öz Oğlunu verdi (<em>3:16</em>). Dünya Allahın aləmindən nə
    qədər fərqli olsa da, Allah onu heç vaxt tərk etməmişdir. Dünya Allahın
    məhəbbətinin obyekti olaraq qalır və Onun qiymətli ənamları dünya üçün
    nəzərdə tutulub.</p>
  <p>4. Ancaq eyni zamanda, dünyada hər şey qaydasında getmir. Dünya
    kordur. Yaradan dünyaya gələndə dünya Onu tanımadı (<em>1:10</em>).
    Dünya həqiqət Ruhunu qəbul edə bilmir (<em>14:17</em>). Dünya Allahı
    tanımadı (<em>17:25</em>). Bundan əlavə, dünyada Allaha və Onun xalqına
    qarşı düşmənçilik var. Dünya Məsihə və Onun davamçılarına nifrət edir
    (<em>15:18-19</em>). Bu düşmənçilik mühitində Məsihin davamçılarını
    bəlalar, bədbəxtliklər və kədər gözləyə bilər (<em>16:33</em>).</p>
  <p>5. Qarşımızda bir sıra qəribə faktlar var. Dünya Allahdan ayrı düşsə
    də, Onunla dünya arasında aşılması mümkün olmayan heç bir uçurum yoxdur.
    Allah dünyanı yaratdı; Allah dünyanı sevir və Öz Oğlunu dünyaya
    göndərdi. Amma bütün bunlara baxmayaraq, dünya Allaha qarşı kor və
    düşməndir.</p>
  <p>Buradan yalnız bir nəticə çıxarmaq olar. Bir adamın dediyi kimi:
    «İnsan haqqında yalnız bir şeyi əminliklə söyləmək olar: o, lazım olduğu
    kimi deyil. <em>Dünya</em> haqqında da yalnız bir şeyi demək olar: o,
    lazım olduğu kimi deyil. Nəsə hər şeyi məhv edib. Bu da günahdır. Günah
    insanı Allahdan ayırıb. Günah insanı kor edib və Allahı görməyə mane
    olur. Günah Allaha qarşı düşmənçilikdir. Məsih günahla süquta uğramış bu
    dünyaya gəldi. Məsih islah və şəfa üçün çarə gətirdi. O, bağışlanma və
    paklıq gətirdi. O, insanın yaşamasına lazım olan güc və lütf gətirdi,
    dünyanı olması lazım olması kimi etdi. Ancaq insan şəfadan imtina edə
    bilər. Həkim xəstəyə müəyyən bir dərmanın onun sağlamlığını yaxşılaşdıra
    və bərpa edə biləcəyini, hətta bu dərmandan istifadə etmədikdə ölümün
    qaçılmaz olduğunu söyləyə bilər. İsa Məsih də eynilə belə dedi: «Əgər
    inanmasanız ki, O Mənəm, günahlarınız içində öləcəksiniz».</p>
  <p>Hər bir insan dünyada hər şeyin qaydasında olmadığını görə bilər.
    Lakin yalnız İsanın Allahın Oğlu olduğunu dərk etmək, Onun mükəmməl
    müdrikliyinə itaət etmək, Onu Xilaskar və Rəbb kimi qəbul etmək canı
    sağalda və dünyanı islah edə bilər.</p>
  <p>Biz hamımız dünyanı təqib və şikəst edən xəstəliklə yaxşı tanışıq.
    Şəfa da bizə yaxşı məlumdur və bizim üçün əlçatandır. Onu rədd etmək və
    ya qəbul etmək bizdən asılıdır.</p>
</blockquote>
<h2 id="nəticəsi-pis-olan-yanliş-düşüncə-yəhya-821-30-ardı-1">NƏTİCƏSİ
  PİS OLAN YANLIŞ DÜŞÜNCƏ (Yəhya 8:21-30 (ardı))</h2>
<blockquote>
  <p>Bütün Əhdi-Cədiddə <em>Yəhya 8:25</em> kimi tərcüməsi çətin olan heç
    bir ayə yoxdur. Yunan mətnində nəyin nəzərdə tutulduğunu heç kim dəqiq
    deyə bilməz. Bu, «Əvvəlcədən sizə nə söyləyirəmsə» mənasını verə bilər,
    eynilə Müqəddəs Kitabın Azərbaycan dilinə tərcüməsində olduğu kimi. Rus
    dilinə tərcümədə belə səslənir: «Sizə dediyim kimi əzəldən Var olanam».
    Bu ayənin mənası belə ola bilər: «İlk növbədə, Mən Özümü adlandırdığım
    Şəxsəm» və ya «Sizə deyirəm ki, Mən başlanğıcın Özüyəm», yaxud Moffatın
    təklif etdiyi tərcümədəki kimi «Mən niyə sizinlə danışıram?» Tərcümənin
    belə olduğunu da güman etmək olar: «Sizə söylədiyim hər şey yalnız
    başlanğıcdır». Əgər buna belə yanaşsaq, bu hissədən belə bir nəticə
    çıxarmaq olar: insanlar Məsihin əsl mənasını görəcəklər, bunu üç şəkildə
    ifadə etmək olar.</p>
  <p>1. Onlar bunu Qolqotada görəcəklər. İsa Çarmıxa çəkiləndə biz Onun
    Kim olduğunu gördük. İnsanları özünə cəlb edən və həmişə insanları
    sevəcək sevgini məhz belə görürük.</p>
  <p>2. Onlar İsanı Hakim kimi görəcəklər. İsa hökmünü dəfələrlə verməli
    olacaq. İndi İsa onlara Nazaretdən qovulmuş dülgər kimi görünür, lakin
    gün gələcək, onlar İsanı Hakim kimi görəcək və Onun Kim olduğunu
    biləcəklər.</p>
  <p>3. Bütün bunlar baş verəndə, onlar İsada Allahın iradəsinin
    təcəssümünü görəcəklər. İsa dedi: «Mən daim Onun (Allahın) xoşuna
    gələnləri edirəm» (<em>Yəhya 8:29</em>). Digər insanlar, hətta ən
    xeyirxah olanlar belə, həmişə itaətli olmurlar. İsanın itaəti isə daimi,
    mükəmməl və tamdır. Gün gələcək ki, insanlar İsada Allahın ağlının
    təcəssümünü görəcəklər.</p>
  <p><strong>31-32</strong></p>
</blockquote>
<h2 id="həqiqi-şagirdlik-yəhya-831-32">HƏQİQİ ŞAGİRDLİK (Yəhya
  8:31-32)</h2>
<blockquote>
  <p>O zaman İsa Ona iman etmiş yəhudilərə dedi: «Əgər siz Mənim sözümə
    sadiq qalsanız, həqiqətən, Mənim şagirdlərimsiniz. Onda siz həqiqəti
    biləcəksiniz və həqiqət sizi azad edəcək».</p>
  <p>Əhdi-Cədidin bir neçə yerində şagirdlik tamlığı ilə belə təsvir
    edilir.</p>
  <p>1. <em>Şagirdlik imanla başlayır</em>. Şagirdlik insanın Məsihin
    sözlərini həqiqət kimi qəbul etdiyi — Allahın sevgisi, günahın dəhşəti,
    həyatın əsl mənası və məqsədi haqqında söylədiyi hər şeyi qəbul etdiyi
    anda yaranır.</p>
  <p>2. <em>Şagirdlik daim Məsihin sözündə qalmaq deməkdir</em>. Bu da
    dörd məqamdan ibarətdir.</p>
  <p>a) Bu Onun sözünü daim dinləməkdən ibarətdir. Bir təbliğçi haqqında
    deyirdilər ki, o, vəz edərkən arabir susur, sanki kiminsə səsinə qulaq
    asır. Məsihçi bütün həyatı boyu İsanın səsinə qulaq asan və Onun
    dediklərini eşitmədən heç bir qərar verməyən insandır.</p>
  <p>b) Bura İsanın daimi təlimi daxildir. Şagird (<em>mafetes</em>) hərfi
    mənada <em>öyrənən</em> deməkdir, yunan sözünün mənası belədir. Məsihçi
    bütün həyatını İsanı daha çox tanımağa sərf etməlidir. Tanımaq istəməyən
    şagird ola bilməz.</p>
  <p>c) Bu, İsanın sözlərində olan həqiqəti daim <em>qavramaqdan</em>
    ibarətdir. Heç kim Məsihin sözlərini bir dəfə oxuyaraq və ya eşidərək,
    onların mənasını tam başa düşdüyünü deyə bilməz. Möhtəşəm bir kitabla
    adi kitab arasındakı fərq ondadır ki, biz ikincini oxuyuruq və bir daha
    ona toxunmamaq üçün kənara qoyuruq, halbuki möhtəşəm kitabı bir neçə
    dəfə təkrar oxuyuruq. İsanın sözündə qalmaq — Onun dediklərini daim
    öyrənmək və üzərində düşünmək, Onun dediklərinin mənasını dərindən
    araşdırmaq deməkdir.</p>
  <p>d) Bura İsanın sözünün <em>yerinə yetirilməsi</em> daxildir. Biz Onun
    sözlərini akademik mövzu kimi mücərrəd mühakimə yürütmək üçün deyil,
    Allahın bizdən nə gözlədiyini bilmək üçün öyrənirik. Şagird öhdəsindən
    gəlmək üçün öyrənir. İsanın gətirdiyi həqiqət həyata keçirilməsi
    üçündür.</p>
  <p>3. <em>Şagirdlik həqiqəti dərk etməyə gətirib çıxarır</em>. İsadan
    öyrənmək — həqiqəti öyrənmək deməkdir. İsa dedi: «...həqiqəti dərk
    edəcəksiniz». Bəs həqiqət nədir? Bu suala bir çox mümkün cavablar var.
    Lakin ən dolğun cavab odur ki, Məsihin gətirdiyi həqiqət bizə həyatın
    əsl mənasını göstərir. Hər bir insanın şüurlu və ya şüursuz cavab
    verməli olduğu əsas sual budur: «Həyatımı nəyə həsr edəcəyəm? Karyeraya?
    Maddi sərvət toplamağa? Dünyəvi həzzə? Allaha xidmətə?» İsanın
    həqiqətinin işığında, həyatda nəyin səhv, nəyin düz olduğunu görməyə
    başlayırıq.</p>
  <p>4. <em>Şagirdlik azadlıq bəxş edir</em>. «Həqiqət sizi azad edəcək».
    Məsihə xidmət etməkdə əsl azadlıq var. Şagirdlik dörd növ azadlıq bəxş
    edir:</p>
  <p>a) Qorxudan azad olmaq. Məsihin şagirdi həyatda heç vaxt tək
    olmayacaq. Məsih həmişə Onun yanında olacaq. Onun yanında isə qorxuya
    yer yoxdur.</p>
  <p>b) «Mən»dən azadlıq. Əksər insanlar yaxşı bilirlər ki, onların
    həyatında ən böyük maneə özləridir, öz «mən»ləridir. Onlar ümidsizliklə
    fəryad edirlər: «Mən dəyişə bilmərəm. Çox çalışdım, amma bu, mümkün
    deyil». Lakin İsa Məsihin qüdrəti və hüzuru insanı yenidən yarada və
    köhnə «mən»ini yeniləyə bilər.</p>
  <p>c) Başqalarının fikirlərindən azad olmaq. Bir çox insanlar
    başqalarının onlar haqqında nə düşünəcəyi və ya nə deyəcəyi qorxusu ilə
    yaşayırlar. Bir adamın dediyi kimi: «Qonşumuzun səsi bizim qulağımızda
    Allahın səsindən daha güclü eşidilir». Şagird başqalarının onun haqqında
    nə düşünəcəyi və ya nə deyəcəyi ilə bağlı narahat olmağı dayandıran bir
    şəxsdir. Çünki o, yalnız Allahın dedikləri haqqında düşünür.</p>
  <p>d) Günahdan azad olmaq. Bir çox insanlar artıq günah etmək
    istədikləri üçün deyil, başqa cür edə bilmədikləri üçün günah edirlər.
    Günahları onları elə tutub ki, nə qədər çalışsalar da, onlardan qurtula
    bilmirlər. Şagirdlik bizi günaha bağlayan zəncirləri qırır və bizi azad
    edərək olmaq istədiyimiz şəxsə çevirir.</p>
  <p>Ah, kaş ki məndə içimdəkini əbədi qovan</p>
  <p>Başqa bir adam doğulaydı!</p>
  <p>Budur, Məsihin şagirdinin cavab aldığı dua.</p>
  <p><strong>33-36</strong></p>
</blockquote>
<h2 id="azadliq-və-köləlik-yəhya-833-36">AZADLIQ VƏ KÖLƏLİK (Yəhya
  8:33-36)</h2>
<blockquote>
  <p>İsanın azadlıq haqqında danışması yəhudiləri qıcıqlandırırdı.
    Yəhudilər İsanı əmin edirdilər ki, onlar heç vaxt heç kimə qul
    olmayıblar. Amma bu, heç də belə deyildi. Onlar bir vaxtlar Babil
    əsarətində olmuşdular və həmin vaxt Romanın boyunduruğu altında idilər.
    Lakin yəhudilər azadlığı yüksək qiymətləndirir və onu hər bir yəhudinin
    anadangəlmə haqqı hesab edirdilər. Qanunda deyilirdi ki, heç bir yəhudi
    nə qədər kasıb olursa-olsun, qul mövqeyinə düşməməlidir. «Yanındakı
    soydaşın yoxsullaşıb sənə özünü qul kimi satarsa, ona qulun ağır işini
    gördürmə. Qoy o, yanında muzdlu işçi, yaxud gəlmə kimi olsun. O, Azadlıq
    ilinədək yanında işləsin, sonra uşaqları ilə birlikdə səndən ayrılıb
    ailəsinin yanına, atalarının mülkünə qayıtsın. Çünki İsrail övladları
    Mənim Misir torpağından çıxartdığım qullarımdır, buna görə də onlar qul
    kimi satılmasınlar» <em>(Levililər 25:39-42)</em>. Dəliqanlı rəhbər
    ayağa qalxıb yəhudilərin yeganə Padşahının Allah olduğu üçün yer
    üzündəki padşahlara tabe olmayacaqlarını deyəndə, tez-tez üsyanlar baş
    qaldırırdı.</p>
  <p>Tarixçi İosif Flavi romalılara qarşı üsyana rəhbərlik edən Qalileyalı
    Yəhudanın davamçıları haqqında belə yazırdı:</p>
  <p>«Onların azadlığa sarsılmaz bir bağlılığı var. Onlar iddia edirlər
    ki, onların yeganə Rəhbəri və Rəbbi yalnız Allah ola bilər»</p>
  <p>(İosif Flavi «Yəhudilərin qədimliyi» 18:1-6)</p>
  <p>Yəhudilər heç kimə qul olmadıqlarını deyəndə, həyat nizamnamələrinin
    əsas məqamı olan bir şeyi nəzərdə tuturdular. Onlar zaman-zaman başqa
    xalqların əsarətində olsalar da, elə həmin dövrdə Romanın boyunduruğu
    altına düşsələr də, bu tabeçilikdə ruh müstəqilliyini qoruyub
    saxlayırdılar. Bu da o demək idi ki, zahirən və cismən qul olsalar da,
    əqlən və ruhən qul deyillər. Onun qul sayıla biləcəyinə dair ən kiçik
    eyham yəhudi üçün böyük təhqir hesab olunurdu.</p>
  <p>Amma İsa başqa köləlikdən danışır. O deyir: «...günah edən hər kəs
    günahın köləsidir». Bəzi müdrik yunanlar buna bənzər bir şey
    söyləyirdilər. Stoik-filosoflar deyirdilər: «Bacarıqlı olan yalnız
    müdriklərdir, qul isə axmaqlardır». Sokrat deyirdi: «Həzzin idarəsi
    altında olan bir insanı necə azad adlandırmaq olar?» Paul daha sonra
    məsihçiləri günah əsarətindən azad etdiyi üçün Allaha şükür edirdi
    (<em>Romalılara 6:17</em>).</p>
  <p>Burada çox maraqlı və düşündürücü məqamlar var. İnsana onun
    hərəkətlərinin pis bir şeyə gətirib çıxaracağı barədə xəbərdarlıq
    edəndə, o, belə cavab verir: «Mən istədiyim kimi yaşaya bilərəm». Amma
    həqiqət budur ki, günah edən insan özünün istədiyi kimi deyil, günahın
    istədiyi kimi yaşayır. İnsan bir vərdişə o qədər aludə ola bilər ki, onu
    heç bir qüvvə azad edə bilməz. O, həyatında həzzə o qədər yer verə bilər
    ki, onsuz yaşaya bilməyəcəyini düşünə bilər. O, Senekanın günahına həm
    nifrət etdiyini, həm də onu sevdiyini dediyi vəziyyətə düşə bilər. O ona
    hakim olan vərdişlərinin quluna çevrilib. İsanın dediyi də elə budur.
    Günah edəni azad adlandırmaq olmaz. Sonra İsa yəhudi dinləyicilərinin
    Onu asanlıqla başa düşə biləcəyi xəbərdarlığı edir. Qul ilə oğul
    arasında fərq var. Oğul evin daimi sakinidir, qul isə istənilən vaxt
    çölə atıla bilər. İsa sanki yəhudilərə deyir: «Siz elə bilirsiniz ki,
    Allahın evində oğullarsınız və heç bir şey sizi oradan çıxara bilməz.
    Ehtiyatlı olun, çünki davranışlarınızla özünüzü qul edirsiniz və qullar
    hər an ağasının hüzurundan uzaqlaşdırıla bilər». Bu, xəbərdarlıq idi.
    Allahın mərhəmətindən sui-istifadə etmək dəhşətlidir. Yəhudilər də məhz
    belə edirdilər. Ancaq buradakı xəbərdarlıq təkcə yəhudilərə aid
    deyil.</p>
  <p><strong>37-41</strong></p>
</blockquote>
<h2 id="əsl-oğulluq-yəhya-837-41a">ƏSL OĞULLUQ (Yəhya 8:37-41a)</h2>
<blockquote>
  <p>Bu hissə İsanın yəhudilərin vacib fikirlərinə vurduğu ölümcül
    zərbədən bəhs edir. Yəhudi üçün İbrahim peyğəmbər tarixdə ən ali
    şəxsiyyət idi. Yəhudi İbrahim peyğəmbərin nəslindən olduğuna görə hesab
    edirdi ki, Allahı razı salır.</p>
  <p>Məzmurçu xalqa xitabən «Ey Onun qulu İbrahim nəsli, ey Yaqub
    övladları, ey Onun seçdikləri!» deyirdi (<em>Zəbur 105:6</em>). Yeşaya
    peyğəmbər deyirdi: «Lakin sən ey qulum İsrail, seçdiyim Yaqub nəsli,
    dostum İbrahimin övladları!» (<em>Yeşaya 41:8</em>). Yəhudilərin İbrahim
    peyğəmbərə duyduqları heyranlıq tamamilə qanuni idi.</p>
  <p>İbrahim peyğəmbər bəşəriyyətin din tarixində nəhəng simadır. Lakin
    yəhudilərin İbrahim peyğəmbərin böyüklüyündən çıxardıqları nəticələr
    yanlış idi. Onlar inanırdılar ki, İbrahim peyğəmbər Allahın lütfünü öz
    salehliyi ilə qazanıb, həm də təkcə özü üçün yox, bütün nəsli üçün
    qazanıb. Onlar inanırdılar ki, İbrahim peyğəmbərin salehliyi bütün
    nəslinə bəs edəcək qədər böyükdür. Onlar inanırdılar ki, İbrahim
    peyğəmbərin Allah yanında olan krediti ondan tükənməyəcək qədər həmişə
    istifadə etmək üçün bəs edər. Əzabkeş Yustin Trifo ilə (yəhudi)
    yəhudilik haqqında söhbət edəndə belə bir fikir eşitdi:</p>
  <p>«Əbədi Padşahlığı İbrahim peyğəmbərin cismani nəsli miras alacaq,
    onlar hətta günahkar, imansız və Allahın əleyhdarları olsalar belə»</p>
  <p>(Əzabkeş Yustin «Trifo ilə dialoq», 140).</p>
  <p>Yəhudi İbrahim peyğəmbərin nəslindən olduğu üçün, sözün əsl
    mənasında, özünü təhlükəsizlikdə hiss edirdi. Yəhudilər indi də eyni
    fikirdədirlər.</p>
  <p>a) Bəziləri həyatlarını öz nəsil şəcərəsinə və ya adlarına görə
    qurmağa çalışırlar. Onların ailəsindən kimsə müəyyən bir dövrdə kilsədə
    və ya dövlətdə böyük xidmət göstərib, buna görə də o vaxtdan onun nəsli
    özlərini müəyyən bir şərəfə layiq görürlər. Şöhrət qazanmış ad
    avaraçılığa bəhanə olmamalıdır, əksinə, gələcək səylər üçün stimul
    verməlidir.</p>
  <p>b) Elələri də var ki, həyatlarını tarix və ənənə üzərində qurmağa
    çalışırlar. Elə imanlı cəmiyyətləri var ki, bir vaxtlar böyük xidmət
    göstərdikləri üçün özlərini yüksək qiymətləndirirlər. Keçmişin ruhani
    kapitalı ilə yaşayan icmalar mövcuddur. Ancaq kapital yalnız tükənirsə
    və yeri doldurulmursa, onun bitəcəyi gün gələcək. Nə insan, nə imanlı
    cəmiyyəti, nə də xalq keçmişin nailiyyətləri ilə yaşaya bilməz. Ancaq
    yəhudilər məhz belə edirdilər. İsanın bu barədə mövqeyi olduqca açıq
    idi. O bəyan edirdi ki, İbrahim peyğəmbərin əsl nəsli onun kimi saleh
    yaşayanlardır. Vəftizçi Yəhya da eyni fikirləri söylədi. O, xalqa
    açıq-aşkar deyirdi ki, Qiyamət günü yaxınlaşır və İbrahim peyğəmbərin
    nəslindən olduğuna güvənməyin mənası yoxdur. Çünki Allah istəsə,
    daşlardan İbrahimə övlad yaratmağa qadirdir (<em>Matta 3:9; Luka
      3:8</em>). Paul da tez-tez eyni arqumentdən istifadə edirdi. İnsanı
    İbrahim peyğəmbərin nəslinin nümayəndəsi edən qan və ət deyil, əxlaqi
    keyfiyyətlər və ruhani saflıqdır.</p>
  <p>İsa yəhudiləri məhz buna görə məzəmmət edirdi. Onlar İsanı öldürməyə
    çalışırdılar, lakin bu, İbrahim peyğəmbərin etdiklərinə əks olardı.
    Allahın elçisi İbrahim peyğəmbərin yanına gələndə, İbrahim onu
    ​​mehribanlıqla və hörmətlə qarşılamışdı (<em>Yaradılış 18:1-8</em>).
    İbrahim peyğəmbər Allah elçisini qarşıladı, yəhudilər isə Allah Elçisini
    öldürməyə cəhd edirdilər. Davranışları İbrahim peyğəmbərin əməllərindən
    fərqli olduğu halda, onlar hansı cəsarətlə özlərini İbrahim peyğəmbərin
    nəsli adlandıra bilirdilər?</p>
  <p>Burada İsa onlara vacib bir həqiqəti xatırladır. İsa <em>Yaradılış
      kitabının 18-ci fəslində</em> yazılmış hadisəni xatırladaraq deyir ki,
    O, həm də Allahın Elçisidir. O deyir: «Mən Atanın yanında gördüklərimi
    söyləyirəm». İsa insanlara Öz fikrini deyil, Onu göndərən Atanın Sözünü
    çatdırırdı. İsa insanlara düşündüklərini demirdi, O, Allahın Oğlu olduğu
    üçün Onu göndərən Atanın iradəsini insanlara bəyan edirdi. İnsanlar ən
    yaxşı halda həqiqəti gördükləri kimi deyə bilərlər. İsa isə həqiqəti
    Allahın gördüyü kimi danışırdı.</p>
  <p>Budur, dəhşətli sözlər səslənir. İsa deyir: «...sizsə öz atanızdan
    eşitdiklərinizi yerinə yetirirsiniz». O, indicə İbrahim peyğəmbərin
    onların atası olmadığını söylədi. Bəs onda onların atası kimdir? Cavab
    bir anlıq gecikir və <em>8:44</em>-də verilir: «Siz atanız
    iblisdənsiniz». İbrahim peyğəmbərin övladları olmaqla öyünənlər qəfildən
    iblisin övladları olduqlarına dair ittiham edilirlər. Onların əməlləri
    əsl oğulluqlarını üzə çıxartdı. Çünki insan Allaha olan münasibətini
    ancaq davranışı ilə göstərə bilər.</p>
  <p><em>41-ci ayənin</em> ikinci yarısının şərhi üçün növbəti hissəyə
    baxın.</p>
  <p><strong>42-45</strong></p>
</blockquote>
<h2 id="iblisin-övladlari-yəhya-841b-45">İBLİSİN ÖVLADLARI (Yəhya
  8:41b-45)</h2>
<blockquote>
  <p>İsa indicə yəhudilərə dedi ki, onlar Ona qarşı davranışları və
    rəftarları ilə İbrahimin övladları olmadıqlarını açıq şəkildə
    göstərirlər. Cavab olaraq, onlar daha güclü bir iddia irəli sürməyə
    cəsarət etdilər, belə ki Allahın onların Atası olduğunu dedilər.
    Əhdi-Ətiq boyu dəfələrlə təkrarlanır ki, Allah İsrail xalqının Atasıdır.
    Allah Musa peyğəmbərə əmr etdi ki, firona desin: ««Rəbb belə deyir:
    İsrail Mənim oğlum, Mənim ilkimdir» (<em>Çıxış 4:22</em>).</p>
  <p>Musa peyğəmbər xalqa qəzəblənəndə onlara belə sual verdi: «Ey axmaq,
    ağılsız xalq, Rəbbə budurmu əvəziniz? Sizi yaradan, sizə görkəm verən
    Atanız, Yaradanınız O deyilmi?» <em>(Qanunun təkrarı 32:6)</em> Yeşaya
    peyğəmbər Allaha güvənməsindən danışır: «Sənsən Atamız. İbrahim bizi
    tanımasa da, İsrail bizim kim olduğumuzu bilməsə də, Atamız Sənsən, ya
    Rəbb, Əzəldən bəri adın «Bizi Satınalan»dır» (<em>Yeşaya 63:16</em>).
    «Yenə də, ya Rəbb, Sənsən Atamız: biz gilik, Sən isə dulusçu, biz
    hamımız Sənin əlinin işiyik» (<em>Yeşaya 64:8</em>). Malaki peyğəmbər də
    deyir: «Hamımızın atası bir deyilmi? Bizi eyni Allah yaratmadımı?»
    (<em>Malaki 2:10</em>). Beləliklə, yəhudilər Allahın onların Atası
    olduğuna iddia edirdilər. Onlar qürurla dedilər: «Biz zinadan
    doğulmamışıq». Əhdi-Ətiqdə İsrail xalqının ən gözəl təsviri onun Allahın
    gəlini adlandırılmasıdır. Bu səbəbdən İsrail Allahdan üz döndərəndə onun
    xəyanətinin ruhani zina olduğu deyilirdi. Xalqın sədaqətsiz olduğu
    ortaya çıxanda onlar haqqında deyirdilər ki, onlar zinadan doğulublar
    (<em>Huşə 2:4</em>). Buna görə də yəhudilər zinadan doğulmadıqlarını
    deyəndə, bütpərəst olmadıqlarını nəzərdə tuturdular. Onlar iddia
    edirdilər ki, həmişə Var Olan, həqiqi Allaha ibadət ediblər. Bu isə
    onların öz gözlərində saleh olmasından başqa bir şey deyildi.</p>
  <p>Yəhudilərin sözlərində təkcə özünü doğrultmaq yox, həm də İsaya
    münasibətdə sırf şəxsi bir şey var idi. Onlar İsaya qarşı hər cür
    şər-böhtan atırdılar. Yəhudilər Məryəmin Yusifə xəyanət etdiyinə, onun
    Panfera adlı bir Roma əsgəri ilə sevgili olduğuna və İsanın da bu
    zinadan doğulduğuna eyham vururdular. Buna görə də yəhudilərin İsanın
    doğulması ilə bağlı Ona təhqiramiz sözlər yağdıraraq «Bizimlə bu cür
    tonda danışmağa nə haqqın var?» demələri tamamilə mümkündür. İsa onlara
    cavab verdi ki, onların iddiaları yanlışdır. Əgər Allah, həqiqətən,
    onların Atası olsaydı, onlar Onu (İsanı) sevər və Onu görməkdən şad
    olardılar. Burada dördüncü Müjdənin əsas ideyası yenidən qarşımıza
    çıxır: insan Rəbb İsaya olan münasibətinə görə sınanır. İsa ilə
    qarşılaşmaq — mühakimə ilə qarşılaşmaq deməkdir. O, hər bir insanın
    sınandığı Məhək Daşıdır.</p>
  <p>İsa deyir: «Söylədiyimi niyə anlamırsınız?» Cavab dəhşətlidir. Onlar
    İsanı axmaq olduqları üçün deyil, ruhən kar olduqları üçün başa
    düşmürdülər. Onu dinləməkdən və anlamaqdan imtina edirdilər. İnsan
    istənilən xəbərdarlığa qulaqlarını bağlaya bilər. Bunu uzun müddət
    edərsə, ruhən kar olar. Nəticədə insan ancaq eşitmək istədiyini eşidər.
    Əgər o, yalnız öz istəklərinə və pis təsirlərə uzun müddət qulaq asarsa,
    sonda Allahın səsini dinləmək və Onu dərk etmək qabiliyyətini
    itirər.</p>
  <p>İsa yəhudilərin karlığının və korazehinliyinin əsl səbəbini göstərir.
    Yəhudilərin əsl atası iblisdir və İsa onun iki xarakterik xüsusiyyətini
    vurğulayır.</p>
  <p>1. İblis təbiətcə qatildir. İsa iblisin bu xüsusiyyətini vurğulayanda
    ağlında iki fikir var idi. Ola bilər ki, O, Habil və Qabilin qədim
    hekayəsini xatırlamışdı. Qabil iblisin təsirinə düşən ilk qatil idi.
    Amma ola bilsin ki, O, bu hadisədən daha ciddi bir şey haqqında
    düşünürdü. Axı ilk insanları yoldan çıxaran iblis idi. Onun vasitəsilə
    dünyaya günah, günah vasitəsilə isə ölüm isə daxil oldu (<em>Romalılara
      5:13</em>). Əgər iblisin təsiri olmasaydı, günah da olmazdı. Günah
    olmasaydı, ölüm də olmazdı. Buna görə də müəyyən mənada iblis bütün
    bəşəriyyətin qatilidir.</p>
  <p>Hətta qədim hekayələr olmasa belə, həqiqət odur ki, Məsih həyata,
    iblis isə ölümə aparır. İblis yaxşılığı, məsumluğu, namusu, gözəlliyi —
    yəni həyatı gözəlləşdirən hər şeyi məhv edir. O, ruhun dincliyini və
    xoşbəxtliyini, hətta sevgini öldürür. Şər öz təbiətinə görə dağıdıcıdır,
    Məsih isə öz təbiətinə görə yaradıcıdır və həyat gətirəndir. Yəhudilər
    həmin vaxt Məsihi öldürməyi planlaşdırırdılar. Onlar iblisin tərəfini
    tutub, onun təbiətinə uyğun hərəkət etdilər.</p>
  <p>2. Şeytan öz təbiətinə və xasiyyətinə görə bütün yalanları sevir. Hər
    cür yalan onun təlqini ilə gəlir və xoşuna gələn işi görür. Yalan həmişə
    həqiqətə nifrət edir və onu məhv etməyə çalışır. İsanın yəhudilərlə
    toqquşması əslində yalanın həqiqətlə toqquşması idi və bu yalan həqiqəti
    yox etməyə çalışırdı. İsa yəhudiləri iblisin övladları olmaqda ittiham
    etdi, çünki onların düşüncələri yaxşılığı məhv etmək və pisliyi qorumaq
    məqsədi daşıyırdı. Həqiqəti yox etməyə çalışan hər kəs şeytanın işini
    görür.</p>
  <p><strong>46-50</strong></p>
</blockquote>
<h2 id="böyük-ittiham-və-böyük-iman-yəhya-846-50">BÖYÜK İTTİHAM VƏ BÖYÜK
  İMAN (Yəhya 8:46-50)</h2>
<blockquote>
  <p>Gəlin elə təsəvvür edək ki, bu hadisə gözümüzün qabağında baş verir.
    Bu hadisənin dramatikliyi təkcə sözdə deyil, həm də ayrı-ayrı frazalar
    arasındakı fasilələrdə idi. İsa dinləyicilərinə deyir: «Sizdən kim sübut
    edər ki, Mən bir günah etmişəm?» Bu sualdan sonra, yəqin ki, araya sükut
    çökdü. İsa bir-bir adamlara baxıb gözlədi, bəlkə kimsə Onun qeyri-adi
    sualına cavab verməyə cəsarət edər. Sükut davam etdi. Onlar İsanın
    həyatında nöqsan tapmaq üçün nə qədər düşünsələr də, Ona ​​qarşı ittiham
    irəli sürmək üçün bir şey axtarıb tapa bilmədilər. İsa onlara düşünmək
    üçün kifayət qədər vaxt verəndən sonra sözünə davam etdi: «Görürəm ki,
    susursunuz və Məni ittiham etmirsiniz. Bəs onda niyə Mənə inanmırsınız?»
    Yenə də araya xoşagəlməz sükut çökdü. Onda İsa Özü verdiyi suala cavab
    verdi: «Allahdan olan şəxs Allahın sözlərini dinləyər. Sizsə
    dinləmirsiniz, çünki Allahdan deyilsiniz». İsa bununla nə demək
    istəyirdi?</p>
  <p>Gəlin buna belə baxaq: insanın dərk etmək qabiliyyəti olmasa, ağlına
    və ürəyinə heç nə nüfuz edə bilməz. İnsan müəyyən bir təcrübəni dərk
    etmək və yaşamaq üçün lazım olan qabiliyyətə malik olmaya bilər.
    Məsələn, musiqi qavrama qabiliyyəti olmayan adam gözəl musiqidən həzz
    ala bilməz. Rəngləri ayırd edə bilməyən adam günəşin qürubunun
    gözəlliyindən zövq ala bilməz və s.</p>
  <p>Yəhudilər Müqəddəs Ruhun fəaliyyətini çox yaxşı başa düşürdülər.
    Onlar bilirdilər ki, Müqəddəs Ruhun iki məqsədi var: insana Allahın
    həqiqətini aşkar edib dərk etdirmək və onu qəbul etməyə kömək etmək. Bu
    o deməkdir ki, əgər insanın ürəyində Allahın Ruhu yoxdursa, o, həqiqətlə
    üz-üzə gəlsə belə, onu görə bilməz. Bu həm də o deməkdir ki, əgər insan
    qəlbinin qapısını Müqəddəs Ruha bağlasa, Müqəddəs Ruh ona həqiqəti
    təqdim etməyə çalışanda, insan onu nə görə, nə tanıya, nə də dərk edib
    mənimsəyə bilər. İsa yəhudilərə dedi: «Siz öz iradənizlə, öz
    yollarınızla getdiyiniz üçün Allahın Ruhu qəlbinizə nüfuz edə bilmir.
    Buna görə də indi Məni nə başa düşür, nə sözlərimi dərk edir, nə də
    onları qəbul edirsiniz». Yəhudilər dindar bir xalq olduqlarına
    inanırdılar. Lakin Allahın baxışlarını qəbul etmək əvəzinə öz din
    anlayışlarına möhkəm bağlı olduqlarına görə tədricən Allahdan
    uzaqlaşdılar və müəyyən mənada allahsız oldular. Onların ruhani
    vəziyyəti dəhşətli idi və Allaha Allahsız xidmət edirdilər.</p>
  <p>İsa onlara Allahdan olmadıqlarını deyəndə, bu onları möhkəm sancdı,
    onlar da ağır təhqirlə cavab verdilər. İsanın üzərinə yeni ittihamlar
    yağdı. Onlar Allahın Oğlunu bidətçi adlandırdılar. Əgər İsa yenidən
    dünyaya gəlsə və bəzi imanlı cəmiyyətləri ziyarət etsə, şübhəsiz ki, bu,
    yenidən baş verəcək. Çox güman, «samariyalı» sözü alçaldıcı sözdür. Biz
    görürük ki, İsa Onda olan cinlə bağlı onların ittihamlarına cavab verdi,
    lakin «samariyalı» təhqirinə cavab vermədi. Bu o deməkdir ki,
    yəhudilərin bu ittihamı düzgün çatdırılmayıb. Orijinal arami dilində
    «samariyalı» sözü <em>şomeroni</em> kimi səslənir. <em>Şomeron</em>
    cinlərin başçılarının adlarından biri idi. Onun başqa adı Aşmeday,
    Sammael və ya Şeytan idi. Quran kitabında deyilir ki, cinlərin başçısı
    Şomeron yəhudiləri azdırıb, onları bütpərəstliyə sövq edib. Deməli,
    Şomeroni (samariyalı) sözü bu halda <em>şeytanın övladı</em> mənasını
    verirdi. Böyük ehtimalla yəhudilər İsaya «Sən şeytanın övladısan, Səndə
    cin var. Sən şər kimi dəlisən» demişdilər. Cavabında İsa onlara dedi ki,
    O, nəinki şeytanın qulu deyil, həm də Onun xidmətinin əsas məqsədi
    Allahı izzətləndirməkdir, halbuki onların davranışı Allaha qarşı küfr
    idi. Mahiyyət etibarı ilə İsa onlara deyir ki, cin Onda deyil,
    onlardadır. Sonra İsanın böyük, üstün imanı özünü təzahür etdirir: «Mən
    bu dünyada Özümə izzət axtarmıram. Bilirəm ki, təhqir olunacaq, rədd
    ediləcək və Çarmıxa çəkiləcəyəm. Amma hər şeyi təyin olunmuş vaxtda
    düzgün ölçüb-biçən və hər kəsə layiq olduğunu verən Biri var». O, həm də
    Məni də həqiqi izzətə çatdıracaq. Çünki bu mükafat Ondan olacaq». İsa
    bir şeyə tam əmin idi — Allah son nəticədə Ona məxsus olan izzəti
    qoruyacaq. Bu dünyada İsa iztirab, rəddolunma və təhqirdən başqa heç nə
    görmədi. Əbədiyyətdə O, Allaha itaət etdiyinə görə əldə edəcəyi izzəti
    görəcək. İsa daha yüksək imandan doğan ən yüksək nikbinliyə — Allahdan
    gələn nikbinliyə malik idi.</p>
  <p><strong>51-55</strong></p>
</blockquote>
<h2 id="həyat-və-izzət-yəhya-851-55">HƏYAT VƏ İZZƏT ( Yəhya
  8:51-55)</h2>
<blockquote>
  <p>Həqiqətin sözləri o qədər heyrətamizdir ki, bu fəsil bir həqiqət
    vəhyindən digərinə keçir. İsa bir-birinin ardınca açıqlama verir. Hər
    yeni açıqlama əvvəlkindən daha heyrətamizdir.</p>
  <p>Burada O deyir ki, əgər kimsə Onun sözlərinə əməl edərsə, ölümü
    dadmayacaq. Yəhudilər şoka düşdülər. Zəkəriyyə peyğəmbər deyirdi:
    «Atalarınız indi haradadır? Peyğəmbərlər də əbədi yaşayırmı?»
    (<em>Zəkəriyyə 1:5</em>) İbrahim peyğəmbər artıq həyatda deyildi,
    peyğəmbərlər də çoxdan ölmüşdülər. Doğrudanmı onlar bu müddət ərzində
    Allahın sözünü yerinə yetirmirdilər? İsa kimdir ki, Özünü bu böyük iman
    adamlarından üstün tutsun? Yəhudilərin İsanın sözlərini hərfi mənada
    başa düşməsi onların Onu anlamasına mane oldu və düşüncələrini
    kütləşdirdi. İsa onlara fiziki həyat və fiziki ölüm haqqında danışmırdı.
    O, başqa bir şeyi nəzərdə tuturdu, yəni Onu qəbul edən şəxsin üzərində
    ölüm öz hökmünü itirir. Məsihə iman edən insan Allahla yeni münasibətə
    girir, bu münasibəti nə zaman, nə də əbədiyyət məhv edə bilər. O,
    həyatdan ölümə deyil, həyatdan həyata keçir. Ölüm yalnız Allaha daha
    yaxın olmaq üçün bir vasitəyə çevrilir.</p>
  <p>Bundan sonra İsa bəyan edir ki, <em>həqiqi izzət Allahdan
      gəlməlidir</em>. İnsanların gözündə şöhrət qazanmaq çətin deyil. Dünya
    uğurlu insana hörmət edir. Lakin həqiqi izzət, əbədiyyətin aşkar etdiyi
    izzətdir. Əbədiliyin meyarı isə zamanın meyarı deyil.</p>
  <p>Sonra İsa həyatının əsasını təşkil edən iki açıqlama verir:</p>
  <p>1. O, Allahı daha dərin tanıdığına işarə edir. İsa iddia edir ki,
    Allahı heç kimin tanımadığı və tanıya bilməyəcəyi kimi tanıyır. O, Allah
    haqqında biliyi aşağılamır, çünki əks halda yalan danışmış olardı. İnsan
    yalnız İsa Məsih vasitəsilə Allahın ürəyini və ağlını dərk edə bilər.
    Biz Allah haqqında öz ağlımızla ancaq zərrə qədər bilik əldə edə
    bilərik. Tam həqiqət isə yalnız Məsihdə aşkar edilir. Çünki biz Allahın
    necə olduğunu yalnız Onda görürük.</p>
  <p>2. İsa Allaha <em>bənzərsiz itaətə dəlalət edir</em>. İsa Məsihi
    tanımaq, «Allah məni belə görmək istəyir» deməkdir. Onun həyatını görmək
    «Allaha əsl xidmət budur» deməkdir. Yalnız İsada biz Allahın bizim necə
    görmək istədiyini və necə olmalı olduğumuzu görürük.</p>
  <p><strong>56-59</strong></p>
</blockquote>
<h2 id="ən-böyük-iddia-yəhya-856-59">ƏN BÖYÜK İDDİA (Yəhya 8:56-59)</h2>
<blockquote>
  <p>Bütün əvvəlki sözlər bu açıqlamanın qarşısında öz parıltısını itirir.
    İsa yəhudilərə deyəndə ki, İbrahim peyğəmbər Onun gününü görməkdən şad
    olub, onların başa düşə biləcəyi dildə danışdı. Yəhudilərin İbrahim
    peyğəmbər haqqında çoxlu inancları var idi ki, bu da onlara İsanın nə
    demək istədiyini başa düşməyə imkan verdi. Biz beş mümkün şərhi nümunə
    gətirə bilərik.</p>
  <p>a) İbrahim peyğəmbər cənnətdə olduğu üçün yer üzündə baş verən hər
    şeyi görə bilirdi. İsa zəngin adam və Lazar məsəlini danışarkən
    yəhudilərin bu inancından istifadə etdi (<em>Luka 16:22-31</em>). Bu
    hissənin sadə şərhi belədir.</p>
  <p>b) Lakin bu şərh səhvdir. İsa dedi: «İbrahim Mənim günümü görəcəyi
    üçün şad oldu, görüb sevindi», yəni keçmiş zamanda söylədi. Yəhudilər
    Müqəddəs Yazıların bir çox ayələrini elə şərh edirdilər ki, bunu izah
    etmək olar. Məsələn, onlar <em>Yaradılış kitabının 12:</em>3 «Yer üzünün
    bütün tayfaları sənin vasitənlə xeyir-dua alacaq» ayəsini belə şərh
    edirdilər: İbrahim peyğəmbərə bu vəd veriləndə o, vədin mənasını başa
    düşmüşdü, yəni Allahın Məsh Olunmuşu onun nəslindən gələcək, buna görə
    də çox sevinmişdir.</p>
  <p>c) Bəzi ravvinlər belə hesab edirdilər ki, <em>Yaradılış
      15:8-21</em>-də təsvir olunan görüntüdə İbrahim peyğəmbərə İsrail
    xalqının bütün gələcəyi aşkar olmuşdur. Buna görə də o, Məsihin
    gəlişinin vaxtını əvvəlcədən bilirdi.</p>
  <p>d) Bəzi ravvinlər <em>Yaradılış 17:17</em>-də Allah İbrahim
    peyğəmbərə oğlu olacağını söyləyəndə onun gülüşünü imansızlığın gülüşü
    kimi deyil, Məsihin onun nəslindən gələcəyinə dair sevinc gülüşü kimi
    şərh edirdilər.</p>
  <p>e) Bəzi ravvinlər <em>Yaradılış 24:1</em> ayəsindəki «İbrahim qocalıb
    yaşa dolmuşdu» deyən hissəni xüsusi başa düşürdülər. İbrani dilində bu
    hərfi mənada «günlərini sayırdı» demək idi. Bu, ravvinlərin dediyi kimi,
    İbrahim peyğəmbərin gələcək günlərə (gələcəyə) daxil olması və xalqın
    bütün tarixini, Məsihin gəlişini görməsi deməkdir.</p>
  <p>Bütün bunlardan belə nəticəyə gəlmək olar ki, yəhudilər İbrahimin
    hələ sağ ikən İsrailin tarixini və Məsihin gəlişini gördüyünə
    inanırdılar. Buna görə də, İsa İbrahim peyğəmbərin Onun gününü gördüyünü
    deyəndə, birbaşa və açıq şəkildə Özünün Məsih olduğunu bəyan etdi. O,
    sözün əsl mənasında, belə dedi: «Mən İbrahimin görüntüdə gördüyü
    Məsihəm». İsanın sözlərinin mənasını düzgün başa düşən yəhudilər yenə də
    onları hərfi mənada anlamağa üstünlük verib dedilər: «Bu necə ola bilər?
    Sənin hələ əlli yaşın yoxdur, amma İbrahimi gördüyünü deyirsən?» Nə üçün
    məhz əlli? Çünki bu yaşda Levililər rəsmi olaraq təqaüdə çıxırdılar
    (<em>Saylar 4:3</em>). Yəhudilər İsaya dedilər: «Sən gəncsən, ömrünün ən
    yaxşı çağındasan və təqaüdə çıxmaq yaşına belə çatmamısan, İbrahimi necə
    görə bilərsən? Necə də axmaq söhbətdir». Onda İsa heyrətamiz sözlərini
    söylədi: «İbrahim olmazdan qabaq Var Olan Mənəm». Bax, əbədi var olmaq
    iddiası məhz bu yerdə səslənir. Onun mövcud olmağa başladığı vaxt
    olmamışdır, varlığını dayandırdığı bir zaman da olmayacaq.</p>
  <p>O, bununla nə demək istəyirdi? Təbii ki, O, insan cildində olan
    İsanın həmişə var olduğuna işarə etmirdi. Biz bilirik ki, İsa bu dünyada
    Bet-Lexem şəhərində anadan olub. Ancaq bundan daha böyük məna əks
    etdirilir. Bir düşünün: kainatda yalnız bir Varlıq əbədidir, o da
    Allahdır. İsa deyir ki, Allah Onda yaşayır. İbranilərə Məktubun müəllifi
    bunu belə ifadə etmişdir: «... İsa əbədi yaşadığı üçün» və «... həmişə
    yaşayır» (<em>İbranilərə 7:24-25</em>).</p>
  <p>İsada biz təkcə dünyaya gələn, yaşayan və ölən bir insanı deyil,
    İbrahimin, İshaqın və Yaqubun Allahı olan, dövrün başlanğıcından əvvəl
    olub və həmişə Var olan əbədi Allahı görürük. Əbədi yaşayan Allah Özünü
    insanlara İsa vasitəsilə göstərdi.</p>
</blockquote>
