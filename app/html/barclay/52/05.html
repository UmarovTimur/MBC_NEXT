<h1>5-ci fəsil</h1>
<p><strong>1-5</strong></p>
<h2 id="allaha-gedən-yol-romalılara-51-5">ALLAHA GEDƏN YOL (Romalılara
5:1-5)</h2>
<p>Burada Paulun məktubunun ən lirik hissələrindən birinə rast gəlirik.
O, demək olar ki, Allaha güvənməsinin sevincini tərənnüm edir. Allaha
etibar edən iman Qanuna riayət etməklə əldə oluna bilməyəni etdi — yəni
insanı Allah ilə barışdırdı. Məsihin gəlişindən əvvəl heç kim Allaha
yaxınlaşa bilmirdi.</p>
<p>Digərləri isə Allahı yaxşı kimi yox, ən böyük pislik kimi görürdülər.
Suinbern yazırdı:</p>
<p>Məgər üzünü gizlədib dəmir ayaqları ilə</p>
<p>Təhdid edən və hər şeyi gündən-günə əzən</p>
<p>O deyildimi? İnsan bunu hiss edirdi.</p>
<p>Məgər bizə aclıq göndərən, canımıza ehtiras hopduran</p>
<p>Onu çağıranların dodaqlarını susuzluqla dolduran O deyildimi?</p>
<p>Elə adamlar da var idi ki, Allahı tamamilə yad və əlçatmaz kimi
görürdülər. H.G.Velsinin kitablarından birində zehni gərginliklə
yüklənən iş adamının əsəb və psixi pozğunluq təhlükəsi ilə üzləşməsi
barədə hekayə var. Həkim ona deyir ki, onu yalnız bir şey xilas edə
bilər: o, Allahla yaxınlıq və dostluq hissinin yarada biləcəyi rahatlıq
tapmalıdır. «Bunu necə əldə edim? — deyə iş adamı qışqırdı, — məgər O
mənə yaxınlaşıb mənimlə dost olar? Onun mənimlə dostluğu qalaktikada
gəzməyə və ya ulduzlarla əl sıxmağa bərabərdir!» Onun üçün Allah
tamamilə əlçatmaz idi. Səyahətçi Rozita Foros deyir ki, günlərin bir
günü gecə o, Çinin bütün kəndlərində yer tapa bilmədiyi üçün yalnız
kilsədə sığınacaq tapa bilir. Gecə oyananda görür ki, ay işığı
pəncərədən tanrıların təsvirlərinin üzünə düşür. Onların simasında
insanlara nifrət edirmiş kimi eybəcər ifadə və istehza var. Dərk edəndə
ki, Allah Rəbbimiz İsa Məsihin Atasıdır, onda Paulun bəraət adlandırdığı
Allahla daxili ruhani yaxınlıq və Onunla yeni münasibət yaranır.</p>
<p>Paul deyir ki, Məsih vasitəsilə biz lütfə nail olduq. Paul «nail
olduq» sözünü yunanca <em>prosagoge</em> ilə ifadə edir. Bu söz iki məna
daşıyır:</p>
<p>1) Bu söz Allaha yaxınlaşan adamın padşahlara təqdim edilməsi zamanı
işlədilir. Paul sanki deyir: «İsa Məsih bizi Allahın hüzuruna gətirir. O
bizim üçün padşahların Padşahının hüzuruna qapı açır. Bu qapı açıq
olanda isə bizi mühakimə deyil, mərhəmət qarşılayır, günahın əvəzi
deyil, layiq olmadığımız Allahın lütfü qarşılayır.</p>
<p>2) Amma <em>prosogoge</em> sözünün başqa mənası da var. Yunan dilində
bu söz sonralar gəmilər üçün sığınacaq, liman mənasında işlədildi. Bu
mənada onu belə şərh etmək lazımdır: biz yalnız öz gücümüzə güvənəndə
fırtına bizi dalğalar boyunca aparır, eynilə məhv olmaq təhlükəsi ilə
üzləşən, dalğalarla mübarizə aparan dənizçilər kimi. Lakin biz Məsihin
sözünü eşidəndən sonra, nəhayət, Allahın lütfünün sığınacağına çatırıq;
səylərimizdən asılı olmayan, Allahın bizim üçün etdiklərindən asılı olan
rahatlığı əldə edirik. İsa Məsih vasitəsilə biz padşahların Padşahının
hüzuruna, Allahın lütfünün sığınacağına nail oluruq.</p>
<p>Lakin Paul bunu deyəndən sonra, məsələnin başqa tərəfini açıqlayır.
Bütün bunlar həqiqətdir, gözəldir. Buna baxmayaraq, məsihçilər bu
həyatda çətinliklərlə qarşılaşırlar. Romada məsihçi olmaq çətin idi.
Bunu nəzərə alan Paul kulminasiya nöqtəsinə çatır. «Əziyyətdən dözüm
yaranır». <em>Əziyyət</em> kimi tərcümə olunan <em>tlipis</em> yunan
sözü hərfi mənada <em>zülm, təzyiq</em> deməkdir. Məsihçilər müxtəlif
təzyiq və zülmlə qarşılaşa bilərlər: məsələn, ehtiyac, çətinlik, kədər,
təqib, rəddolunma, tənhalıq. Bu kimi zülm və ya təzyiq məsihçilərdə
səbir və güclü ruh inkişaf etdirə bilər. <em>Səbir</em> anlayışını ifadə
etmək üçün Paul yunanca <em>hupomone</em> sözündən istifadə edir, bu da
dözümlülükdən daha böyük məna kəsb edir. Bu söz dünyaya, həyatın
sınaqlarına və iztirablarına passiv şəkildə yox, fəal şəkildə qalib
gələn güclü ruh deməkdir.</p>
<p>Bethoven karlığa düçar olanda (bir musiqiçi üçün bu, dəhşətli
bədbəxtlik deməkdir), belə demişdi: «Mən həyatın boğazından
yapışacağam». <em>Hupomone</em> də məhz elə budur. Valter Skott
naşirlərinin iflası səbəbindən müflis olanda belə demişdi: «Heç kim
mənim haqqımda «Yazıq adam!» sözünü işlətməyəcək; borcumu sağ əlim
ödəyəcək». Bu da <em>hupomonedir</em>, yəni dünyaya üstün gələn ruhun
gücüdür. <em>Hupomone</em> yerində durub fırtınalı dalğaların onun
üzərindən keçib-getməsini gözləyən adam deyil. Bu, həyatın təlatümlərinə
sinə gərən və onların üzərində qələbə çalan insandır.</p>
<p>Paul davam edir: «...dözümdən Allaha xoş gəlmə yaranır». Paul
<em>Allaha xoş gəlmə</em> anlayışını ifadə etmək üçün yunanca
<em>dokime</em> sözündən istifadə edir. Bu söz bütün oksidləşdirici
qatışıqlardan təmizlənmək üçün odda yanan metalı müəyyən edir. Bu termin
həm də sikkələri müəyyən etmək üçün istifadə olunur, eynilə bizim dövrdə
işlədilən «yüksək əyarlı» kimi. Əgər insan çətinlikdən mətanətlə
çıxırsa, ruhun möhkəmliyini qoruyub-saxlayırsa, mübarizədən daha güclü,
daha təmiz, daha yaxşı çıxır və Allaha daha yaxın olur.</p>
<p>Paul davam edir: «...Allaha xoş gəlmədən ümid yaranır». Təsəvvür edək
ki, iki insan eyni vəziyyətə düşür. Biri ümidsizliyə sürüklənir, digəri
isə özünü qalibiyyətə sövq edir. Bir insan üçün belə bir vəziyyət bütün
ümidlərin sonu ola bilər, digəri üçün ucalmağa fürsət ola bilər. Lord
Reyt deyirdi: «Mən böhranlı vəziyyətləri sevmirəm, amma onların verdiyi
imkanları sevirəm». Bu fikir insanların bir-birindən fərqli olduğunu
göstərir. Əgər insan zəif və xaraktersizdirsə, şəraitin onu məğlub
etməsinə imkan verirsə, bədbəxtliyə düçar olanda sızlayıb özünü aciz
göstərirsə, onda təhlükə anında ümidsizliyə qapılacaq. Əgər insan
həyatda başını dik saxlayırsa, çətinliklərlə üzləşəndə onlara qalib
gəlirsə, onda yaranan təhlükədən çıxacağı günü ümidlə gözləyir.
Əzmkarlıq, güclü xarakter, imtahana sinə gərmək insanı həmişə ümidlə
irəliyə baxmağa vadar edir.</p>
<p>Bundan sonra Paul çox vacib bir bəyanat verir. «Ümidimiz də boşa
çıxmır, çünki Allah məhəbbəti bizə verilən Müqəddəs Ruh vasitəsilə
ürəklərimizə tökülüb». Ömər Xəyyam ümid barədə düşünərək belə
yazırdı:</p>
<p>İnsanların susadığı dünya ümidi ya külə dönür, ya da çiçəklənir,</p>
<p>Yaxud səhranın qumlu üzünə qar kimi bir-iki saat parıldayıb
sönür.</p>
<p>Əgər insanın ümidi Allahadırsa, o, nə toza, nə də külə çevrilə bilər.
Belə ümid boşa çıxa bilməz. Əgər insanın ümidi Allahın sevgisinə
yönəlibsə, bu, illüziya ola bilməz. Çünki Allah bizi əbədi sevgi ilə
sevir.</p>
<p><strong>6-11</strong></p>
<h2 id="sevginin-son-sübutu-romalılara-56-11">SEVGİNİN SON SÜBUTU
(Romalılara 5:6-11)</h2>
<p>İsa Məsihin bizim uğrumuzda ölməsi faktı Allahın məhəbbətinin son
sübutudur. Saleh bir insan uğrunda kimisə ölməyə sövq etmək olduqca
çətin olardı. Düzdür, insanı böyük və nəcib bir prinsip uğrunda ölməyə
razı salmaq olar; əsl sevgi də insanı dostu üçün canını verməyə sövq edə
bilər. Amma İsa Məsihin möcüzəsi ondan ibarətdir ki, biz hələ günahkar
ola-ola və Allahla düşmən münasibətdə olduğumuz halda O bizim uğrumuzda
öldü. Bu, sevginin ən böyük təzahürüdür — bundan daha böyük heç nə ola
bilməz.</p>
<p>Rita Snoudon 1915-ci ildə bir neçə ərəblə səhranı keçən T.E.Lourensin
başına gələnlərdən danışır.</p>
<blockquote>
<p>«Çıxılmaz vəziyyətə düşmüşdülər. Yemək qurtarmaq üzrə idi, bir neçə
damcı su qalmışdı. Onlar başlarını qum dənələrini havaya sovuran
küləkdən qorunmaq üçün yaylıqla örtmüşdülər. Birdən kimsə soruşdu:</p>
</blockquote>
<ul>
<li><p>Jasmin haradadır?</p></li>
</ul>
<blockquote>
<p>Digəri soruşdu:</p>
</blockquote>
<ul>
<li><p>Jasmin kimdir?</p></li>
</ul>
<blockquote>
<p>Üçüncüsü dedi:</p>
</blockquote>
<ul>
<li><p>Maanadan olan sarışın. O, bir türk vergiyığanı öldürüb səhraya
qaçıb.</p></li>
<li><p>Baxın, Jasminin dəvəsində heç kəs yoxdur — birinci adam dedi, —
tüfəngi yəhərə bağlanıb, amma Jasmin yoxdur.</p></li>
<li><p>Görünür, onu yolda öldürüblər — deyə ərəblər düşündülər.</p></li>
</ul>
<blockquote>
<p>Onlar Jasminin taleyini müzakirə etməyə davam etdilər və belə qənaətə
gəldilər ki, o, çox zəif olduğuna görə ya yolunu azmış, ya da sadəcə
dəvədən yıxılmış ola bilər. Sonda belə qərara gəldilər ki, Jasmin qara
qəpiyə belə dəymir, ona görə də dəvələrinə minib yollarına davam
etdilər. Lourens isə dəvəsinin başını çevirdi və təkbaşına, istidə
həyatını riskə ataraq gəldikləri yolla geriyə döndü. Saatyarımlıq yol
gedəndən sonra qumun üzərində nəsə gördü. Bu, istidən kor olmuş və
susuzluqdan huşunu itirmiş Jasmin idi. Lourens onu dəvəsinə mindirib ona
bir neçə damcı su verdi, sonra öz dəstəsinə qayıtdı. O, yaxınlaşanda
ərəblər ona heyrətlə baxdılar. Onlar dedilər:</p>
</blockquote>
<ul>
<li><p>Bu da Jasmin. Bir qara qəpiyə dəyməyən Jasmin. Ondan ötrü ağamız
Lourens həyatını riskə atıb onu xilas etdi».</p></li>
</ul>
<p>Bu bir nümunədir. Məsih salehləri deyil, günahkarları, Allahın
dostlarını deyil, Onunla düşmənçilik edən insanları xilas etmək üçün
öldü.</p>
<p>Paul daha da irəli gedir. İsa Məsih vasitəsilə bizim Allah qarşısında
mövqeyimiz dəyişdi. Biz günahkar olsaq da, Allahla həqiqi münasibətimiz
yarandı. <em>Amma bu da kifayət deyil</em>. Nəinki
<em>münasibətlərimiz</em>, <em>həyatımız</em> da dəyişməlidir. Xilas
edilmiş günahkar günahlı həyatına davam edə bilməz. O, <em>saleh</em>
olmalıdır.</p>
<p>Məsihin ölümü bizim <em>mövqeyimizi</em> dəyişdi. Onun ölülərdən
dirilməsi bizim <em>həyatımızı</em> dəyişdi. O, ölü deyil, diridir; bizə
kömək etmək, bizə rəhbərlik etmək, bizi Öz qüdrəti ilə doldurmaq, bizi
sınaqdan çıxarmaq, bizi Öz nuru ilə bəzəmək üçün həmişə bizimlədir. İsa
günahkarları Allahla həqiqi münasibətə gətirir, baxmayaraq ki, onlar
hələ də günahkardırlar. O Öz mərhəməti ilə onlara günahdan üz döndərib
saleh insanlar olmaq üçün güc verir. Bütün bu hadisələrin teoloji adları
var. <em>Mövqeyimizin</em> dəyişməsi — <em>bəraət almaq</em> deməkdir;
xilas prosesi elə buradan başlayır. <em>Həyatın</em> dəyişməsi —
<em>müqəddəslik yoludur</em>; burada xilas prosesi davam edir və Məsihlə
üz-üzə gəlib Ona bənzəyənə qədər bitmir.</p>
<p>Burada çox vacib olan başqa bir məqamı da qeyd etmək lazımdır. Paul
yaxşı başa düşür ki, bütün xilas prosesi, Məsihin gəlişi və ölümü
<em>Allahın</em> məhəbbətinin sübutudur. Bəzən bütün bu proses belə şərh
olunur: sanki bir tərəfdən həlim və sevən Məsih, digər tərəfdən isə
qəzəbli və intiqam alan Tanrı var və sanki Məsih Allahın insanlarla
münasibətini dəyişib. Amma bu, böyük yanlışlıqdır. Hər şeyin başlanğıcı
Allah sevgisidir. İsa Allahın insanlara olan münasibətini dəyişmək üçün
gəlmədi; O gəldi ki, insanlara bu münasibətin nə olduğunu və həmişə necə
olduğunu göstərsin. O, Allahın məhəbbət olduğunu təkzibedilməz şəkildə
sübut etmək üçün gəldi.</p>
<p><strong>12-21</strong></p>
<h2 id="ölüm-və-xilas-romalılara-512-21">ÖLÜM VƏ XİLAS (Romalılara
5:12-21)</h2>
<p>Əhdi-Cədidin heç bir bölməsi Allah haqqında təlimə bu qədər böyük
təsir göstərməmişdir. Eləcə də Əhdi-Cədidin heç bir bölməsi müasir
düşüncə tərzi üçün bundan böyük çətinliklər yaratmır. Bunu başa düşmək
çətindir, çünki Paul fikrini çox mürəkkəb və çətin başadüşülən şəkildə
ifadə edir. Biz görürük ki, Paul birinci fikrini tamamlamamış paralel
şəkildə ikinci fikrini inkişaf etdirir. Üstəlik, o, yəhudilərə yaxşı
məlum olan, onların yaxşı başa düşdüyü, lakin bizə tanış olmayan
terminlərlə danışır. Bu bölmədəki fikri bir cümlə ilə ifadə etməli olsaq
(Paulun yazmağa başladığı və bir çox əlavə tabeli bəndlər almış
cümləni), onda o, belə görünərdi: «Adəmin günahı vasitəsilə bütün
insanlar günahkar oldular və Allahdan uzaq düşdülər; İsa Məsihin
salehliyi sayəsində bütün insanlar saleh oldular və Allahla olan
münasibətləri bərpa olundu». Paul bu fikri <em>1Korinflilərə
15:21-22</em>-də daha aydın şəkildə ifadə etmişdir: «Ölüm bir insanın
vasitəsilə gəldiyinə görə ölülərin dirilməsi də bir İnsan vasitəsilə
gəlir. Adəmdə hamı öldüyü kimi Məsihdə də hamı həyata qovuşacaq».</p>
<p>Bütün bölmə yəhudilərin iki böyük ideyasının işığında
oxunmalıdır.</p>
<p>1) Birincisi, <em>həmrəylik</em> ideyasıdır. Yəhudi heç vaxt özünü
bir fərd kimi görmürdü. O özünü həmişə böyük bir nəslin, ailənin və
xalqın bir hissəsi kimi görürdü, onlarsız mövcud ola bilməzdi. Deyilənə
görə, müasir dövrdə də avstraliyalı bir aborigendən adını soruşsanız, o
öz nəslinin və ya qəbiləsinin adını çəkəcək. O özünü bir fərd kimi
deyil, qəbilənin bir üzvü kimi görür. Bunun ən bariz nümunələrindən biri
ibtidai xalqlar arasında olan qan davası adətidir. Tutaq ki, bir
qəbilədən olan bir adam başqa tayfadan olanı öldürür. Öldürülənin
qəbiləsi öldürənin qəbiləsindən qisas almağı özünə borc bilir. Zərbə
bütün qəbiləyə vurulduğuna görə, qisas da qəbilənin üzərinə düşəcək.</p>
<p>Əhdi-Ətiqdə bunun çox aydın bir nümunəsi var. Bu hadisə <em>Yeşua
kitabının 7-ci fəslində</em> təsvir olunan Akanla bağlı vəziyyətdir.
Yerixo döyüşündən sonra Akan Rəbbin göstərişinə zidd olaraq qənimətin
bir hissəsini özü üçün saxladı, halbuki hər şey məhv edilməli idi. Sonra
yəhudilərin qarşısında Ay şəhərini tutmaq vəzifəsi qoyuldu. Bu elə də
çətin döyüş olmamalı idi. Lakin döyüş yəhudilərin məğlubiyyəti ilə
nəticələndi. Nəyə görə? Çünki Akan günah işlətmişdir, buna görə də bütün
xalq günahkar kimi damğalandı və Allahın cəzasına məruz qaldı. Akanın
günahı bir adamın deyil, bütöv bir xalqın günahıdır. Qədim yəhudilərin
fikrincə, xalq fərdlərin toplusu deyil; o, monolit idi. Fərdin əməli
xalqın əməli idi. Akan günahını etiraf edəndə tək o deyil, bütün ailəsi
edam edildi. Akan ayrı bir fərd, yalnız özü üçün cavabdeh olan fərd
deyildi; o, bir-birindən ayrı düşməyən insan kütləsindən biri idi.</p>
<p>Paul da Adəmə məhz belə baxır. Adəm fərd deyildi. O, bütün
bəşəriyyətdən biri idi. Bütün bəşəriyyətdən biri olduğu üçün onun günahı
bütün insanların günahı oldu. Paul deyir ki, Adəmdə bütün insanlar günah
etmişdilər. Əgər bu hissədə Paulun fikrini nə vaxtsa başa düşsək, onda
onun nə demək istədiyinə tam əmin olacağıq. Eyni zamanda Paulun əslində
nəyi nəzərdə tutduğunu da biləcəyik. Tarix boyu Adəmin günahı ilə bütün
bəşəriyyət arasında əlaqə olduğuna dair konsepsiyasını şərh etmək üçün
müxtəlif cəhdlər edilib.</p>
<p>a) Bu hissənin mənası belə izah edilirdi ki, «hər bir insan özlüyündə
Adəmdir». Bu o deməkdir ki, Adəmin günah işlətdiyi kimi, bütün insanlar
da günah etmişlər. Lakin Adəmin günahı ilə bütün bəşəriyyətin günahları
arasında heç bir real əlaqə yoxdur, yalnız onu söyləmək olar ki, Adəmin
etdiyi günah bütün bəşəriyyətin etdiyi tipik günahdır.</p>
<p>b) Belə bir hüquqi şərh var: Adəm bütün bəşəriyyətin
<em>nümayəndəsidir</em>, buna görə bütün bəşər övladları onun
əməllərində iştirak edir. Lakin nümayəndəni təmsil etdiyi xalq
<em>seçməlidir</em>. Adəm haqqında isə bunu heç bir halda deyə
bilmərik.</p>
<p>c) Belə bir şərh də var ki, biz <em>günah etmək istəyini</em> Adəmdən
miras almışıq. Bu, inandırıcı fikirdir, amma Paulun nəzərdə tutduğu
deyil. Bu şərh sübut üçün yetərli deyil.</p>
<p>d) Bu hissəyə realist deyilən şərh verilməlidir. Başqa sözlə, bütün
bəşər övladlarının həmrəyliyi sayəsində bütün bəşəriyyət, doğrudan da,
Adəmdə günah işlətdi. Bu fikir bir yəhudi üçün qəribə və qeyri-adi
səslənmirdi. Bu, yəhudi təfəkkürünün əsl mahiyyəti idi. İkinci Ezra
kitabının müəllifi bunu yaxşı başa düşürdü: «Əzəldən Adəmin ürəyinə bir
şər toxumu səpildi. Həmin toxum bizim dövrümüzə qədər çoxlu bədbəxtlik
yaratdı. Xırmana düşənə qədər də hələ bədbəxtlik yaratmağa davam edəcək»
(4:30). «Birinci Adəm şərə uyub büdrədi və məğlub oldu; təkcə o deyil,
həm də ondan doğulanların hamısı» (3:21).</p>
<p>2) İkinci əsas fikir, Paulun arqumentinə daha yaxındır. <em>Günahın
birbaşa nəticəsi — ölümdür</em>. Yəhudilər inanırdılar ki, Adəm günah
etməsəydi, insan heç vaxt ölməzdi. Vaiz yazırdı: «Günah qadından başladı
və hamı onun üzündən həlak olur». <em>Süleymanın müdrikliyi</em>
kitabında isə deyilir: «Allah insanı ölməzlik üçün yaratmışdı, onu Öz
əbədi varlığının surəti etmişdi. Lakin iblisin paxıllığı dünyaya ölüm
gətirdi, onun payına aid olanlar bunun acısını çəkirlər». Yəhudi
dünyagörüşünə görə, günah və ölüm ayrılmaz şəkildə bağlıdır. Paulun
<em>Romalılara 5:12-14</em>-də çatdırmaq istədiyi fikir də məhz budur.
Onun düşüncəsini bir sıra ideyalar vasitəsilə izləyə bilərik.</p>
<p>a) Adəm Allahın birbaşa əmrlərindən birini «qadağan olunmuş ağacın
meyvəsini yemə» əmrini pozduğuna görə günah etdi və nəticədə günah
işlətdiyinə görə öldü, halbuki ilkin plana görə o, ölməz olmalı idi.</p>
<p>b) Qanun insanlara yalnız Musa peyğəmbərin dövründə verilmişdir. Əgər
Qanun yoxdursa, deməli, onun pozulması da ola bilməz. Başqa sözlə, günah
da ola bilməzdi. Buna görə Adəmdən Musa peyğəmbərə qədər yaşamış
insanlar əslində günah etmişlər, lakin hələ Qanun olmadığından günahkar
sayıla bilməzdilər.</p>
<p>c) Onlar günahkar sayılmasalar da, yenə də həlak olurdular. Onlar
Qanunu pozmaqda günahlandırılmasalar da, ölümün hökmü altında
idilər.</p>
<p>d) Bəs onda nəyə görə həlak olurdular? Çünki onlar Adəmdə günah
işlətmişdilər. Poza biləcəkləri Qanun olmasa da, Adəmin günahında
iştirak etmələri onların ölümünə səbəb oldu. Paul bütün insanların
Adəmdə günah etdiyini sübuta yetirmək üçün bu fikirdən istifadə
edir.</p>
<p>Beləliklə, biz Paulun düşüncəsinin bir aspektinə gəlib çatdıq.
Bəşəriyyətin mütləq həmrəyliyi ideyasına görə, bütün insanlar Adəmdə,
sözün əsl mənasında, günah işlətdilər. Ölüm günahın zəruri nəticəsi
olduğundan insanlar üzərində hökmranlıq edir. Ancaq bəşəriyyətin
vəziyyətinin tamamilə ümidsiz göründüyünə dair həmin konsepsiyanın başqa
işıqlı bir tərəfi də var: ümidsiz kimi görünən bu vəziyyətdə İsa Məsih
zühur etdi. İsa Allah üçün kamil fəzilət gətirdi. Bütün insanlar Adəmin
günahına şərik olduğu kimi, İsanın kamil fəzilətinə də şərik oldular.
Eləcə Adəmin günahı ölümə səbəb olduğu kimi, İsanın kamil fəziləti ölümə
qalib gəldi və insanlara əbədi həyat verdi. Paulun əsas arqumenti ondan
ibarətdir ki, bəşəriyyət Adəmin günahında həmrəy olub ölümə məhkum
edildiyi kimi, eynilə İsa ilə vəhdətdə olub əbədi həyat qazandılar. O
vaxtdan bəri insanlara verilən Qanun günahı daha dəhşətli etsə də,
Məsihin mərhəməti Qanunun insanlara gətirməli olduğu mühakiməni dəf
etdi.</p>
<p>Paulun arqumenti elə budur və yəhudi teologiyası baxımından da
təkzibedilməzdir. Lakin onun çətinliyi ilə yanaşı, üstün cəhəti də
var.</p>
<p>1) Həmin arqumentin çətinliyi isə bundan ibarətdir: fərz edək ki, biz
Adəmin hekayəsini hərfi mənada qəbul edirik, yəni <em>Adəmlə əlaqəmiz
sırf fiziki xarakter daşıyır</em>. Uşaq atasını seçmədiyi kimi, bu
məsələdə də bizim seçimimiz yoxdur. Amma <em>Məsihlə bizim münasibətimiz
könüllüdür</em>. Məsihlə birliyi insan ya qəbul edə, ya da rədd edə
bilər. Bu mənada insanın Məsihlə münasibəti Adəmlə münasibətindən
fərqlənir. Bu, Paulun arqumentini başa düşməkdə çətinlik yaradır.</p>
<p>2) Paulun arqumentinin mühüm üstünlüyü isə budur: Paulun həqiqəti ona
əsaslanır ki, bəşəriyyət qurtula bilməyəcəyi vəziyyətdə idi; insanlar
günahın hökmü altında idi və vəziyyət ümidsiz idi. Məhz bu ümidsiz
vəziyyətdə İsa Məsih gəldi və Özü ilə insanları ümidsizlikdən çıxaran
bir şey gətirdi. Məsihin etdikləri, Onun Kim olduğu, insanlara bəxş
etdikləri — bütün bunlar insana günahın hökmran olduğu vəziyyətdən
çıxmaq imkanı verir. Paulun arqumentinə onu da əlavə edə bilərik ki,
insanın günahı onun məhvinə səbəb oldu və o, Məsih tərəfindən xilas
olundu.</p>
