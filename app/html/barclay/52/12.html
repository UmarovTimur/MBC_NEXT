<h1>12-ci fəsil</h1>
<p><strong>1-2</strong></p>
<h2 id="səmərəli-xidmət-və-yenilənmə-romalılara-121-2">SƏMƏRƏLİ XİDMƏT
VƏ YENİLƏNMƏ (Romalılara 12:1-2)</h2>
<p>Burada Paul dostları ilə yazışmalarında olduğu kimi eyni yazı
prinsiplərini tətbiq edir. Paul məktublarını həmişə praktik
məsləhətlərlə bitirir. O, çox dərinliyə gedə bilər, lakin heç vaxt əsas
fikirdən yayınmır. O, həmişə məktublarını möhkəm təmələ əsaslanaraq
bitirir. Ən dərin teoloji məsələləri araşdırmaq üçün Paulda bütün
vasitələr var. Lakin o, həmişə hər bir insanın həyatını tənzimləyən etik
tələblərə istinad edir.</p>
<p>O deyir: «...bədənlərinizi diri, müqəddəs və Allahı razı salan bir
qurban olaraq Ona təqdim edin». Məsihçilik üçün bundan daha xarakterik
tələb yoxdur. Artıq gördüyümüz kimi, yunan heç vaxt belə bir şey
söyləməz. Yunanlar üçün yalnız ruh vacib idi. Onlara görə, bədən ruh
üçün həbsxana idi, xor baxılan, hətta utancverici bir şey idi. Lakin heç
bir həqiqi məsihçi belə düşünməyib. Məsihçi inanır ki, onun bədəni və
ruhu Allaha məxsusdur. O, həm bədəni, həm ağlı, həm də ruhu ilə Allaha
xidmət edə bilər.</p>
<p>Bədən Müqəddəs Ruhun məbədi və istifadə etdiyi alətdir. Allahın
bədəndə gəlməsi faktının özü, mahiyyət etibarı ilə, o deməkdir ki, Allah
insan cildinə girməyi, bədəndə yaşamağı və onun vasitəsilə hərəkət
etməyi Özü üçün alçaqlıq hesab etməmişdir. Məsələn, nümunə olaraq
kilsəni götürək. Kilsələr ibadət üçün tikilib. Amma onlar memar
tərəfindən layihələndirilməli, usta və fəhlələrin əlləri ilə
tikilməlidir. Yalnız bundan sonra kilsələr insanların Allaha ibadət
etmək üçün toplaşdıqları bir məkana çevrilir. Onlar insanların ağlının,
bədəninin və ruhunun bəhrəsidir. Paul deyir: «Beləliklə, bədəninizi,
bütün gündəlik işlərinizi, dükanda, fabrikdə, gəmiqayırma zavodunda,
mədəndə olan bütün əməyinizi Rəbbə xidmət olaraq Allaha təqdim edin». Bu
fəslin 1-ci ayəsində <em>ibadət</em> kimi tərcümə olunan yunanca
<em>latreyia</em> sözünün maraqlı tarixçəsi var. Bu söz
<em>latreueyin</em> felindən yaranıb. Əvvəlcə bu söz <em>muzdlu</em> və
ya <em>əmək haqqı ilə işləmək</em> demək idi və gücünü əmək haqqı üçün
verən şəxsə aid edilirdi. Bu, köləlik deyil, iş görmək üçün könüllü bir
öhdəlik mənasında işlədilirdi. Sonralar <em>xidmətin</em> ümumi mənasını
ifadə etdi, həm də <em>insanın bütün həyatını nəyə verdiyi</em>
mənasında işlədildi. Beləliklə, <em>latreuyin kalleyi</em> insan deyəndə
<em>həyatını xidmətə verən adam</em> nəzərdə tutulurdu. Burada bu söz
<em>ömrünü həsr etmək</em> mənasına daha yaxındır. Sonda bu söz
<em>tanrılara ibadət etmək</em> üçün istifadə edildi. Müqəddəs Kitabda
isə bu söz heç vaxt insana xidmət etmək mənasında deyil, yalnız Allaha
ibadət etmək və Allahı izzətləndirmək mənasında işlədilir.</p>
<p>Bu, çox diqqətəlayiq faktdır. Allaha həqiqi ibadət — bədənimizi və
hər gün etdiyimiz hər şeyi Ona qurban verməkdir. Həqiqi ibadət — nə
qədər əzəmətli və gözəl olsa da, kilsədə xidmət deyil, nə qədər
heyrətamiz görünsə də, hansısa ayin deyil. Həqiqi ibadət — <em>insanın
gündəlik həyatını Allaha qurban verməsidir</em>, bütün dünyanı Var Olan
Allahın məbədi kimi qəbul etməsidir. İnsan deyə bilər: «Mən imanlı
cəmiyyətinə gedirəm ki, Allaha xidmət edim». Əslində isə belə deməlidir:
«Mən fabrikə, emalatxanaya, idarəyə, məktəbə, qaraja, depoya, şaxtaya,
gəmiqayırma zavoduna, tarlaya, bağa, tövləyə gedirəm ki, Allaha xidmət
edim». Paul davam edir: «Bu, hər şeydə köklü dəyişiklik tələb edir. Biz
dünyaya uyğunlaşmamalıyıq, dünya da bizi dəyişdirməməlidir».</p>
<p>Bu fikrin mənasını çatdırmaq üçün Paul tərcümə olunmayan iki yunan
sözündən istifadə edir. «Dövrə uyğunlaşmamaq» kimi tərcümə etdiyimiz söz
<em>suşematitsestayi</em> sözü ilə ifadə olunur. Bu sözün kökü
<em>şema-</em>dır, yəni ildən-ilə, gündən-günə dəyişən zahiri forma.
<em>Şema</em> — on yeddi yaşında olan insanın yetmiş yaşından fərqlənən
zahiri forması deməkdir. Bu söz adamın işə getməsi və ya nahar etməsi
arasındakı fərq deməkdir, daim dəyişir. Buna görə də Paul deyir:
«Həyatınızı bu dövrə uyğunlaşdırmağa çalışmayın; onun mühitinin rəngini
alan buqələmun kimi olmayın».</p>
<p>Daha sonra Paul «dəyişmək» kimi tərcümə etdiyimiz
<em>metamorfoustayi</em> sözünü işlədir. Bu yunan sözünün kökü
<em>morfe</em>-dir, mahiyyətcə <em>dəyişməz</em> forma və ya element
deməkdir. On yeddi və yetmiş yaşlı insanın xarici forması tamamilə
fərqlidir, yəni <em>şema</em>-dır, lakin onun <em>morfe-</em>si eynidir.
İnsanın zahiri forması dəyişir, amma daxilən eyni qalır. Beləliklə, Paul
demək istəyir ki, «Allahı izzətləndirmək və Ona ibadət etmək üçün biz
zahirən deyil, daxilən dəyişməliyik: bizim şəxsiyyətimiz dəyişməlidir.
Bu dəyişiklik özündə nəyi əks etdirir? Paul bunu belə ifadə edərdi: biz
özümüz üçün yaşayanda, onda <em>kata sarka</em> həyatı yaşayırıq; burada
insanın süquta uğramış təbiəti üstünlük təşkil edir. Məsihdə olanda isə
başqa həyat — Məsihin və ya Ruhun hökmran olduğu <em>kata Hriston</em>,
ya da <em>kata pnevma</em> həyatı yaşayırıq. İnsanın təbiəti tamamilə
dəyişir: indi o özünün deyil, Məsihin mərkəzdə olduğu həyatı
yaşayır.</p>
<p>Paul deyir ki, bu dəyişiklik düşüncəmizin təzələnməsi nəticəsində baş
verməlidir. <em>Düşüncənin təzələnməsi</em> sözünün mənasını açıqlamaq
üçün Paul <em>anakayinosis</em> sözündən istifadə edir. Yunan dilində
<em>təzə</em> sözünün iki ifadəsi var — <em>neos və kainos</em>.
<em>Neos</em> <em>müvəqqəti təzə olan</em> mənasında işlədilir.
<em>Kainos</em> isə <em>xarakter və ya təbiətcə təzə</em> deməkdir.
Məsələn, fabrikdən təzə çıxmış karandaş <em>neos</em> deməkdir. Lakin
əvvəllər günahkar olan, indi isə möminlik yolunda irəliləyən şəxs
<em>kainos</em>-dur. Məsih insanın həyatına daxil olanda, həmin insan
<em>yenilənir</em>. O, indi başqa ağla malikdir, çünki Məsihin ağlı indi
ondadır. Məsih insanın həyatının mərkəzinə çevriləndə, onun Məsihə
xidməti həqiqi xidmətdir. Başqa sözlə, o, həyatının hər anını və hər
hərəkətini Allaha həsr edir.</p>
<p><strong>3-8</strong></p>
<h2 id="bir-nəfər-hami-üçün-hami-bir-nəfər-üçün-romalılara-123-8">BİR
NƏFƏR HAMI ÜÇÜN, HAMI BİR NƏFƏR ÜÇÜN (Romalılara 12:3-8)</h2>
<p>Paulun sevimli mövzularından biri Məsihin vahid bədəni olan İmanlı
Cəmiyyətidir (<em>1Korinflilərə 12:12-27 ilə müqayisə edin</em>). Bədən
üzvləri bir-biri ilə dalaşmır, bir-birinə paxıllıq etmir, bu və ya
digərinin əhəmiyyəti barədə mübahisə etmir. Yerindən və əhəmiyyətindən
asılı olmayaraq, bədənin hər bir üzvü öz funksiyasını yerinə yetirir.
Paul əmin idi ki, İmanlı Cəmiyyəti də belə olmalıdır. Hər bir üzvün öz
vəzifəsi var. Hər bir üzv öz işini yerinə yetirəndə İmanlı Cəmiyyəti
bütöv orqan kimi yalnız onda rəvan işləyəcək.</p>
<p>Bu bölmədə məsihçi həyatı üçün çox vacib standartlar var.</p>
<p>1) Hər şeydən əvvəl biz özümüzü tanımalıyıq. Yunan müdrikliyinin əsas
əmrlərindən biri belə idi: «Ey insan, özünü tanı». Nəyi edə
biləcəyimizi, nəyi edə bilməyəcəyimizi anlamasaq, bu dünyada çox şey
əldə edə bilmərik. Məğrurluq və ya yalançı təvazökarlıq olmadan öz
imkanlarımızı obyektiv qiymətləndirmək faydalı həyat üçün ilk şərtlərdən
biridir.</p>
<p>2) İkincisi, biz özümüzü olduğumuz kimi qəbul etməli və Allahın bizə
bəxş etdiyi ənamlardan yararlanmalıyıq. Biz başqalarının
qabiliyyətlərinə həsəd aparmamalı və ya başqa qabiliyyətlərin bizə
verilmədiyinə görə məyus olmamalıyıq. Biz özümüzü olduğumuz kimi qəbul
etməli və ənamlarımızdan istifadə etməliyik. Ola bilsin ki, bizim
xidmətimiz ümumi işdə o qədər də nəzərə çarpmasın. Biz bu faktla
barışmalı olmalıyıq.</p>
<p>Stoisizmin mühüm prinsiplərindən biri hər bir canlıda İlahi bir
qığılcımın olduğuna inanmaq idi. Skeptiklər bu nəzəriyyəyə gülür, «Tanrı
soxulcanlar içində?», «Tanrı peyin böcəkləri içində?» deyə rişxənd
edirdilər. Stoiklər isə belə cavab verirdilər: «Niyə də yox? Məgər
soxulcan Allaha xidmət edə bilməzmi? Yoxsa elə düşünürsən ki, yalnız
general yaxşı döyüşçü ola bilər? Məgər çapar və ya düşərgə növbətçisi
yaxşı mübarizə aparıb, haqq yolunda canını qurban verə bilməzmi? Rəbbə
xidmət edərkən Onun böyük planlarını soxulcan kimi vicdanla yerinə
yetirirsənsə, onda xoşbəxt olmalısan».</p>
<p>Kainatdakı həyatın səmərəliliyi ən təvazökar məxluqların
təvazökarlığına əsaslanır. Paul demək istəyir ki, insan özünü olduğu
kimi qəbul etməlidir. Hətta o, etdiklərinin diqqətdən kənarda qaldığını,
təriflənmədiyini, mükafatlandırılmadığını görsə belə, yenə də öz işini
yerinə yetirməlidir; xidmətinin əhəmiyyətini dərk etməli və onun töhfəsi
olmadan dünya və İmanlı Cəmiyyətinin heç vaxt lazımi mövqeyə çata
bilməyəcəyinə əmin olmalıdır.</p>
<p>3) Üçüncüsü, Paul qeyd edir ki, əslində insanın bütün qabiliyyətləri
Allahdandır. Həmin qabiliyyətlər — ənamlardır və Paul onları
<em>xarismata</em> adlandırır. Əhdi-Cədiddə <em>xarisma</em> Allah
tərəfindən insana verilən, insanın özünün heç vaxt əldə edə bilməyəcəyi
ənamdır. Əslində həyat belədir. Bəzi insanlar bütün həyatı boyu skripka
çalırlar, amma heç vaxt David Oystrah kimi ifa edə bilmirlər. Çünki o,
təkcə ifa texnikasına malik deyil, onda Tanrıdan bir ənam —
<em>xarisma</em> var. Kimsə bütün həyatı boyu işləyə və hələ də alətlər,
ağac və ya metaldan səmərəli istifadə edə bilmir. Digəri taxtanı və ya
metalı xüsusi məharətlə bəzəyir, alətlər isə, sanki onun bir hissəsidir.
Belə adamda Tanrıdan olan bir ənam — <em>xarisma</em> var. Kimsə ömrü
boyu məşq edər, amma dinləyicilərinin qəlbinə toxuna bilməz. Digəri isə
səhnəyə və ya kafedraya çıxmağa macal tapmamış dinləyiciləri ram edir.
Çünki onun Tanrıdan olan ənamı — <em>xarisma-</em>sı var. Elə insan var
ki, ömrü boyu çalışır, amma öz fikirlərini kağız üzərində canlı və aydın
ifadə edə bilmir. Eləsi də var ki, heç bir səy göstərmədən fikirlərini
asanlıqla ifadə edə bilir. Onun Tanrıdan olan ənamı —
<em>xarisma-</em>sı var.</p>
<p>Hər bir insanın <em>xarisma</em>-sı, Tanrıdan ənamı var. Bu, yazmaq,
təbliğ etmək, binalar inşa etmək, toxum əkmək, ağac bəzəmək, rəqəmlərlə
işləmək, pianoda çalmaq, mahnı oxumaq, uşaqları öyrətmək, futbol və ya
xokkey oynamaq ənamı ola bilər. Bu, Allahın ənamıdır.</p>
<p>4) Dördüncüsü, insan hansı ənama malik olursa-olsun, ondan şəxsi uğur
və nüfuz qazanmaq üçün deyil, bunu özünə vəzifə və imtiyaz hesab edib,
ümumi işə töhfə vermək məqsədilə istifadə etməlidir. Gəlin Paulun hansı
ənamları xüsusilə vurğuladığına baxaq.</p>
<p>1) <em>Peyğəmbərlik</em> ənamı. Əhdi-Cədiddə peyğəmbərlik gələcəyi
bildirməsi ilə bağlı müstəsna hallarda olur. Peyğəmbərlik, adətən,
Allahın Sözünü <em>izah etməkdir</em>. Peyğəmbər bilikli adam kimi
Məsihin Kəlamını elan edən şəxsdir. Məsihi başqa insanlara təbliğ etmək
üçün insan əvvəlcə Onu özü tanımalıdır. Karleylin atası belə demişdi:
«Bu kilsəyə Məsihi «ikinci əl»dən tanımayan bir adam lazımdır».</p>
<p>2) <em>Xidmət etmək</em> ənamı. Paulun siyahısında praktik xidmətin
bu qədər yüksək yer tutması əlamətdar haldır. Çox vaxt elə olur ki, bu
və ya digər şəxsin xalqın qarşısında dayanıb Məsihi təbliğ etmək
imtiyazı olmur. Lakin hər kəs Məsihə olan məhəbbətini hər gün öz
əməlləri ilə sübut edə, Məsihdəki qardaşlarına xidmət edə bilər.</p>
<p>3) <em>Müəllimlik</em> ənamı. Məsihin Müjdəsini təkcə təbliğ etmək
kifayət deyil. Onu <em>izah da etmək</em> lazımdır. Bəlkə də bu gün
İmanlı Cəmiyyətinin ən mühüm çatışmazlığı elə budur. Təlimlə
dəstəklənməyən nəsihət və çağırışlar boşuna qalır.</p>
<p>4) <em>Nəsihət vermək</em> ənamı. Nəsihətdə əsas məsələ
<em>ruhlandırmaq</em> olmalıdır. Dəniz nizamnamələrində belə bir qayda
var ki, zabit xidməti vəzifəsini yerinə yetirərkən hər hansı məsələ ilə
bağlı başqa zabitlə ruhdan salan söhbətlərə yol verməməlidir. İnsanı
ruhdan salan nəsihətlər də var. Əsl vəz insanı cəhənnəm alovu ilə
qorxutmaq deyil, onu Məsihdə xoşbəxt həyata sövq etmək məqsədi
daşıyır.</p>
<p>5) <em>Pay vermək</em> ənamı. <em>Səxavətlə</em> pay vermək lazımdır.
Paul burada tərcüməsi çətin olan yunanca <em>haplotes</em> sözündən
istifadə edir. Bu söz eyni zamanda həm sadəlik, həm də səxavət mənasını
verir. Məşhur şərhlərin birində bu sözün mənasını izah edən «İsakarın
Əhdi»ndən bir sitat gətirilir: «Atam mənim sadə (<em>haplotes</em>)
həyat tərzimi görüb, mənə xeyir-dua verdi. Mən zəhlətökən, qonşularıma
həsəd aparan və ədalətsiz deyildim. Heç kim haqqında pis söz demədim,
heç kimin həyatını məhv etmədim. Bu həyatda məqsədyönlü şəkildə yaşadım.
Qəlbimin sadəliyi ilə (<em>haplotes</em>) hər kasıba və hər əzab çəkən
insana əl tutub yerin nemətləri ilə təmin etdim. Sadə (<em>haplous</em>)
adam qızıla can atmaz, qonşudan oğurluq etməz, hər cür ləziz yeməklərə
meyil salmaz. O, müxtəlif geyimlərə ehtiyac duymur, uzun ömür sürməyə
can atmır, hər şeydə Allahın iradəsini axtarır. O, ədalətlə yaşayır və
hər şeyə təvazökarlıqla (<em>haplotes</em>) yanaşır. Elələri var ki, pay
verəndə başqasının şəxsi işlərinə həddindən artıq qarışır, onlara əxlaq
dərsi keçirlər. Belələrinin məqsədi başqalarının ehtiyaclarını ödəmək
deyil, öz şəxsi şöhrətini təmin etməkdir. Belə insan <em>səmimi</em>
sevinc hissi deyil, ağır vəzifə daşıdığını hiss edir. O, həmişə müəyyən
niyyətlə verir, ənamından zövq almır. Məsihçinin ənamı qəlbin
sadəliyindən (<em>haplotes</em>), xeyirxahlıq hissindən irəli gəlir və
saf sevinc bəxş edir.</p>
<p>6) <em>Rəhbərlik</em> ənamı. Paul deyir ki, kimsə rəhbərliyə
çağırılırsa, bunu səylə etməlidir. Hazırda İmanlı Cəmiyyətinin ən böyük
problemlərindən biri məhz bütün işlərin bir lider tərəfindən
görülməsidir. Getdikcə daha az insan məsuliyyətlə xidmət etməyə həvəs
göstərir. İnsanlar asudə vaxtlarını və öz rahatlıqlarını qurban vermək
istəmir. Çox vaxt onlar xidmət etməyi bacarmadıqlarını və ya xidmətə
layiq olmadıqlarını bəhanə gətirirlər, halbuki əsl səbəb tənbəllik və
istəksizlikdir. Paul deyir ki, rəhbərliyi öz üzərinə götürən şəxs
vəzifəsini səylə həyata keçirməlidir.</p>
<p>7) <em>Mərhəmət</em> ənamı. Paul deyir ki, mərhəmət böyük ürəklə
sevinc içində göstərilməlidir. Elə bağışlanma var ki, qarşı tərəf özünü
təhqir olunmuş hiss edir. İnsanı bağışlamaq, eyni zamanda onu mühakimə
etmək və nifrət göstərmək olar. Günahkarı bağışlamağa çalışanda,
unutmamalıyıq ki, biz özümüz də günahkarıq. Corc Vaytfild dar ağacına
doğru gedən cinayətkara baxıb «Allahın mərhəməti olmasaydı, mən də ora
gedərdim» demişdir. İnsanı elə bağışlamaq olar ki, o, daha da uçuruma
itələnsin. Amma onu bataqlıqdan çıxaran bağışlanma da var. Əsl
bağışlanma həmişə sevgiyə əsaslanır, lakin heç vaxt üstünlük hissi
üzərində qurulmur.</p>
<p><strong>9-13</strong></p>
<h2 id="məsihçinin-gündəlik-həyati-romalılara-129-13">MƏSİHÇİNİN
GÜNDƏLİK HƏYATI (Romalılara 12:9-13)</h2>
<p>Paul imanlılara gündəlik həyatlarında özlərini necə aparacaqlarına
dair qısa qaydalar verir. Gəlin onlara bir-bir baxaq.</p>
<p>1) Sevgi tamamilə səmimi olmalıdır. Burada ikiüzlülük, riyakarlıq,
pis niyyətlər olmamalıdır. Öz mənfəətini güdən sevgi var. Verdiklərindən
qat-qat artıq almaq istəyən eqoist sevgi də var. Məsihçi sevgisi
eqoizmdən azaddır: bu, başqa insanlara yönəlmiş qəlbdən gələn saf
hissdir.</p>
<p>2) Pislikdən uzaqlaşıb yaxşılığa bağlanmaq lazımdır. Deyirlər ki,
insanın günahdan yeganə qurtuluşu onu görəndə ürəkdən dəhşətə
gəlməsidir. Karleyl demişdir ki, biz müqəddəsliyin sonsuz gözəlliyini və
günahın sonsuz lənətini görməyi bacarmalıyıq. Paul inandırıcı dəlillər
gətirir. Bir nəfər demişdir ki, yalnız <mark>ehtirasa</mark> bürünməyən
fəzilət təhlükəsizdir. İnsan pisliyə <em>nifrət</em> etməli, yaxşılığı
<em>sevməlidir</em>. Bizə bir şey aydın olmalıdır ki, əksər insanlar
<em>pisliyə</em> deyil, <em>pisliyin nəticələrinə</em> nifrət edir.
Pisliyin nəticələrindən qorxduğu üçün fəzilətli olmağa çalışan şəxs,
fəzilətli sayıla bilməz. İngilis şairi Robert Bernsin dediyi kimi:</p>
<p>Əclafı saxlayan cəhənnəmin dəhşəti, cəlladın qamçısıdır;</p>
<p>Amma şərəfinə toxunuldusa, unutma: artıq uçurumun kənarındasan.</p>
<p>Pisliyin nəticələrindən qorxmamaq, dürüstlüyü var güclü ilə sevmək —
əsl xeyirxahlığa aparan yol budur.</p>
<p>3) Biz qardaş sevgisi ilə bir-birimizi sevməliyik. Qardaşlıq sözünün
mənasını çatdırmaq üçün Paul yunanca <em>filostorgos</em> sözündən
istifadə edir. <em>Storge</em> isə <em>ailə məhəbbəti</em> deməkdir. Biz
bir-birimizi sevməliyik, çünki eyni ailənin üzvləriyik. Biz İmanlı
Cəmiyyətində bir-birimizə yad deyilik. Biz bir-birimizdən təcrid olunmuş
fərdlər deyilik. Biz qardaşıq, çünki bizim bir Atamız var — o da
Allahdır.</p>
<p>4) Biz hörmət göstərməkdə bir-birimizi qabaqlamalıyıq. İmanlı
Cəmiyyətinin daxilində yaranan problem və narahatlıqların çoxu hüquq,
imtiyaz və prestij məsələlərindən qaynaqlanır. Kiməsə layiq olduğu yer
verilmədi; kiməsə təşəkkür edilmədi; kiməsə laqeyd yanaşdılar. Həqiqi
məsihçinin əlaməti həmişə təvazökarlıq olub. Ən təvazökar insanlardan
biri mömin və alim rektor Kerns idi. Bir nəfər Kernsın necə olduğunu
göstərən hadisəni belə xatırlayır. O, böyük iclasda rəyasət heyətinin
üzvü idi. O, zala daxil olanda ayaq üstündə alqışlandı. Kerns yanındakı
adama yol verib dayandı, özü də onu alqışlamağa başladı. O, bu
alqışların onun şərəfinə olduğunu ağlına belə gətirmirdi. Şərəfi
başqasına vermək o qədər də asan deyil. Hər birimizin daxilində özümüzə
layiq olan hər şeyi almaq istəyən köhnə təbiət qalıb. Lakin məsihçinin
heç bir hüququ yoxdur — onun yalnız vəzifələri var.</p>
<p>5) Biz səy göstərməkdə zəifləməməliyik. Məsihçinin həyatında müəyyən
bir güc və enerji olmalıdır; orada qış yuxusuna yer yoxdur. Məsihçi baş
verənlərə laqeyd yanaşa bilməz, çünki dünya xeyirlə şərin döyüş
meydanıdır. Vaxt qısadır və bu həyat yalnız əbədiyyətə hazırlıqdır.
Məsihçi tamamilə yanıb kül ola bilər, amma mamırla örtülməməlidir.</p>
<p>6) Ruhumuz həmişə alovlu olmalıdır. Dirilmiş Məsih nə soyuq, nə də
isti olan insana dözə bilir (<em>Vəhy 3:15-16</em>). Bu gün insanlar
alovlu olmağa xor baxa bilərlər. Müasir şüar belə səslənir: «Mənə heç
bir dəxili yoxdur». Ancaq məsihçi son dərəcə ciddi insandır; onun ruhu
həmişə alovludur.</p>
<p>7) Yeddinci nəsihət iki şeydən birini ifadə edə bilər. Qədim
siyahılarda iki varianta rast gəlinir. Bəzilərində «Rəbbə qulluq edin»
yazılır; digərlərində «uyğunlaşın», yəni «hər imkandan yararlanın»
yazılıb. Bu uyğunsuzluğun səbəbi bunlardır: bütün qədim mirzələr yazıda
ixtisarlardan istifadə edirdilər. Xüsusən də tez-tez işlənən sözlər
həmişə ixtisar edilirdi. O dövrdə istifadə edilən tipik ixtisar
üsullarından biri qısaltma — stenoqrafiyada olduğu kimi, yazı zamanı
saitlərin buraxılması və qalan hərflərin üzərindən düz xətt çəkilməsi
idi. Məsələn, yunan dilində Rəbb <em>kurios,</em> zaman isə
<em>kairos</em> deməkdir. Hər iki sözün qısaldılmış forması <em>krs</em>
kimi qeyd edilirdi. Paul burada verdiyi nəsihətlərdə, çox ehtimal ki,
belə demişdir: «Fürsət yaranan kimi ondan istifadə edin». Həyatda
müxtəlif imkanlar yaranır. Məsələn, yeni bir şey öyrənmək və ya səhv bir
şeyi aradan qaldırmaq; kimisə xəbərdar etmək və ya ruhlandırmaq; kömək
etmək və ya təsəlli vermək. Faciə bundadır ki, biz çox vaxt belə
imkanları əldən buraxırıq. «Üç şey bir daha qayıtmır — atılan ox,
deyilən söz və əldən verilən fürsət».</p>
<p>8) Biz ümidlə sevinməliyik. Makedoniyalı İsgəndər şərq yürüşlərindən
birinə çıxanda, dostlarına müxtəlif hədiyyələr paylayırdı. O, səxavət
göstərib, demək olar ki, bütün var-dövlətini payladı. Onun dostlarından
biri dedi: «Hökmdar, özünüz üçün heç nə qalmayacaq». İsgəndər isə belə
cavab verdi: «Düzdür, amma mənim hələ ümidim var». Məsihçi əslində
optimist olmalıdır. Allah məhz Allah olduğuna görə məsihçi həmişə əmin
ola bilər ki, «ən yaxşısı hələ qarşıdadır». Məsihçi hər kəs üçün əlçatan
olan mərhəməti və zəiflikdə kamilləşən gücü bildiyinə görə, istənilən
işin öhdəsindən gələ biləcəyini də bilir. «Həyatda ümidsiz vəziyyətlər
yoxdur. Sadəcə belə vəziyyətlə qarşılaşdıqda ümidini itirən insanlar
var». Ümidini itirmiş insan heç vaxt məsihçi ola bilməz.</p>
<p>9) Biz əzabları mətanətlə qarşılamalıyıq. Bir nəfər əziyyət çəkən
cəsur adama belə demişdir: «Əzab bütün həyatını rəngarəng edir, elə
deyilmi?» «Bəli» — deyə adam cavab verdi, — «onlar bütün həyatımızı
rəngarəng edir, amma mən rəngləri seçməyi təklif edirəm». Bethoven
tamamilə kar olmaq bədbəxtliyi ilə üzləşəndə və həyat ona mənasız
görünəndə o demişdi: «Mən həyatın yaxasından yapışacağam». Vilyam
Kuperin dediyi kimi:</p>
<p>Kədərdən xilas olub,</p>
<p>Sevinclə bəyan edirik:</p>
<p>Naməlum sabahı</p>
<p>Onunla qarşılayırıq;</p>
<p>Orada qaranlıq olsa</p>
<p>O bizi işığa aparacaq,</p>
<p>Ümidlə ruhlandırıb,</p>
<p>Əbədi evinə çağıracaq.</p>
<p>Babil padşahı Navuxodonosor Şadrak, Meşak və Aved-Neqonu odlu sobaya
atanda, alovun onlara heç bir zərər vermədiyinə görə heyrətə gəldi: «Biz
üç nəfər əl-qolu bağlanmış adamı oda atmadıqmı?» Bunun belə olduğu
təsdiqləndi. Onda padşah dedi: «Budur, mən odun içində əl-qolu
bağlanmamış dörd nəfərin gəzdiyini görürəm və onlara heç nə olmur.
Onlardan dördüncüsü allahların oğluna bənzəyir» (<em>Daniel
3:24-25</em>). İnsan Məsihlə birlikdə olsa, hər şeyə tab gətirə
bilər.</p>
<p>10) Biz dayanmadan dua etməliyik. Məgər həyatımızda elə məqamlar az
olur ki, biz günlərlə, həftələrlə Allahla danışmırıq? İnsan Allaha dua
etməyəndə, Onun himayəsindən və qüdrətindən məhrum olur. Əgər insan daim
dua edirsə, həyatında olan uğursuzluqlara təəccüblənməyəcək.</p>
<p>11) Biz ehtiyac içində olan müqəddəslərə yardım etməkdə şərik
olmalıyıq. Hər kəsin fikri ancaq almağa yönəldiyi bir dünyada, məsihçi
vermək haqqında düşünür. Çünki bilir ki, «Saxlamağa çalışdığımız şeyləri
itirir, verdiklərimizi isə qazanırıq».</p>
<p>12) Biz qonaqpərvər olmağa səy göstərməliyik. Əhdi-Cədid dönə-dönə
qapıları qəriblərin üzünə açıq saxlamağı təkid edir (<em>İbranilərə
13:2; 1Timoteyə 3:2; Titə 1:8; 1Peter 4:9</em>). Tindeyl öz tərcüməsində
möhtəşəm bir söz işlədərək bunu belə təsvir edir: «Məsihçi olduğu yerdə
liman, yəni sığınacaq kimi olmalıdır. Eqoist şəkildə özünü təmin edən ev
heç vaxt xoşbəxt ola bilməz. Məsihçilik — açıq əl, açıq ürək və açıq
qapı dinidir».</p>
<p><strong>14-21</strong></p>
<h2 id="məsihçi-və-onun-qardaşlari-romalılara-1214-21">MƏSİHÇİ VƏ ONUN
QARDAŞLARI (Romalılara 12:14-21)</h2>
<p>Daha sonra Paul qardaşları ilə münasibətdə rəhbər tutulmalı olan
qayda və prinsipləri açıqlayır:</p>
<p>1) Məsihçi təqibləri onu təqib edənlər üçün dua edərək
qarşılamalıdır. Qədim dövrdə yunan filosofu Platon deyirdi ki, nəcib
insan pisliyi etməkdənsə, pislikdən əzab çəkməyi üstün tutur; nifrət
etmək isə pislikdir. Əgər məsihçi incidilibsə, təhqir olunubsa və ya
başqa bir şəkildə yara alıbsa, önündə Rəbbinin nümunəsi var. Çünki Rəbb
İsa çarmıxa çəkilərkən Onu çarmıxa çəkənlərin bağışlanması üçün dua
etdi. Əsrlər boyu Rəbb uğrunda əzab çəkən şəhidlərin dünyaya göstərdiyi
sakit, hərtərəfli bağışlanma qədər insanları məsihçiliyə cəlb edən daha
böyük qüvvə yox idi. Stefan onu daşqalaq edənlərin bağışlanması üçün dua
edərək öldü (<em>Həvarilərin işləri 7:60</em>). Onu öldürənlər arasında
Şaul adlı bir gənc də var idi. O, sonradan başqa millətlərin həvarisi və
Məsihin qulu olan Paul oldu. Stefanın ölümü, şübhəsiz ki, onu
təsirləndirən və Məsihə üz tutmasına vadar edən amillərdən biri olub.
Avqustinin dediyi kimi: «İmanlı Cəmiyyəti Paulun iman etməsinə Stefanın
duasına borcludur». Bir çox təqibçilər əvvəllər məhv etməyə çalışdıqları
Məsihin davamçılarına çevrildilər, çünki onlar məsihçilərin necə
bağışladıqlarını gördülər.</p>
<p>2) Məsihçi sevinənlərlə sevinməli, ağlayanlarla ağlamalıdır. Ümumi
kədər kimi başqa bağlar, demək olar ki, yoxdur. Yazıçılardan biri
amerikalı qaradərili qadın haqqında belə bir hekayə yazır: günlərin bir
günü bir xanım qonşusunun qara dərili qulluqçusunu görüb ona deyir:</p>
<p>— Lyudmila xalanın ölümü ilə əlaqədar sənə başsağlığı vermək
istəyirəm. Bilirəm ki, onun üçün çox darıxırsan. Axı siz çox yaxın
idiniz.</p>
<p>Qulluqçu cavab verir:</p>
<ul>
<li><p>Bəli, xanım, onun öldüyünə görə təəssüflənirəm, amma biz heç vaxt
dost olmamışıq.</p></li>
<li><p>Necə yəni? — qadın təəccüblənir, — mən elə bilirdim siz
dostsunuz. Axı tez-tez sizi bir yerdə deyib-gülən görürdüm.</p></li>
<li><p>Bəli, xanım, — qulluqçu təsdiqləyir, — biz tez-tez bir yerdə
deyib-gülürdük, amma sadəcə bir tanış kimi. Bilirsiniz, Rut xanım, biz
heç vaxt birlikdə ağlamamışıq. İnsanlar dost olmazdan əvvəl birlikdə
ağlamalıdırlar.</p></li>
</ul>
<p>Birlikdə tökülən göz yaşları insanları bir-birinə bağlayan ən güclü
bağdır. Bununla belə, ağlayanlarla ağlamaq sevinənlərlə sevinməkdən daha
asandır. 4-cü əsrdə yaşamış Konstantinopol İmanlı Cəmiyyətinin müəllimi
və ağsaqqalı İoann Zlatoust bu barədə belə yazırdı: «Ağlayanlarla
ağlamaqdansa, sevinənlərlə sevinmək üçün əsl məsihçi olmaq lazımdır.
Çünki insan təbiəti özü bunu möhtəşəm edir. Elə bir daşürəkli insan
yoxdur ki, çətinliyə düşən adam üçün ağlamasın. Sevinənlərlə sevinmək
isə insandan çox nəcib bir qəlbin olmasını tələb edir. Bu da onu nəinki
paxıllıqdan qoruyur, həm də başqasının sevincinə şərik olmaq fürsəti
verir». Həqiqətən də, kimisə uğur qazandığına görə təbrik etmək daha
çətindir, xüsusən də onun uğuru bizi məyus edirsə. Bu, həmin adamın
kədərinə və uğursuzluğuna rəğbət bəsləməkdən qat-qat çətindir. İnsan
yalnız öz izzəti-nəfsinə üstün gələndə, öz uğuruna olduğu kimi,
başqasının da uğuruna sevinə bilər.</p>
<p>3) Məsihçilər bir-biri ilə həmfikir olmalı və özünü ağıllı
saymamalıdırlar. Bir gün böyük qələbələrinin birindən sonra admiral
Nelson bu qələbənin səbəbini bildirən məktub göndərdi: «Mənə qardaş kimi
həmrəy olan komandaya rəhbərlik etmək nəsib oldu». Məsihçi icması məhz
belə qardaşlıq həmrəliyinə sahib olmalıdır. Leyton yazırdı: «Məsihçi
icmasını idarə etmək üçün heç bir məcburi qaydalar tətbiq edilmir; lakin
sülh və harmoniya, nəzakət və səmimiyyətin olması mütləqdir». Əgər
İmanlı Cəmiyyətində ixtilaf yaranıbsa, yaxşı işlərə ümid bəsləmək
əbəsdir.</p>
<p>4) Məsihçi təkəbbürlü olmamalıdır, əksinə, təvazökar olmalı, hər cür
qürur və lovğalıqdan qaçmalıdır. Məsihçi unutmamalıdır ki, dünyanın
insanı mühakimə etdiyi meyarlar, Tanrının insanı mühakimə etdiyi
standartlardan fərqlidir. Müqəddəsliyin rütbə, sərvət və mənşə ilə heç
bir əlaqəsi yoxdur. Doktor Ceyms Blek erkən məsihçi icmalarından birində
baş verən səhnəni gözəl təsvir etmişdir. Məsihə yeni iman edən
aristokrat ilk dəfə imanlı cəmiyyətinə ibadətə gəlir. O, zala daxil
olur. Cəmiyyətin ağsaqqalı ona yer göstərir: «Xahiş edirəm, burada
otur». O, isə etiraz edərək belə deyir: «Mən orada otura bilmərəm. Əgər
orada otursam, köləmin yanında oturmalı olacağam». «Xahiş edirəm, burada
otur» deyə cəmiyyətin ağsaqqalı təkrar edir. «Köləmin yanında heç vaxt!»
yeni imanlı təkid edir. «Amma yenə də, bəlkə burada oturasan?»
cəmiyyətin ağsaqqalı bir daha təkrar edir. Sonda yeni imanlı köləsinin
yanında oturur və onu müqəddəs öpüşlə salamlayır. Məsihçiliyin prinsipi
belə idi. Roma İmperiyasında bunu yalnız məsihçi icması edə bilərdi. Ağa
və qulun yan-yana oturduğu yeganə yer məsihçi icması idi. İmanlı
Cəmiyyətində bu gün də ayrı-seçkiliyə yer yoxdur. Çünki «Rəbb
tərəfkeşlik etməz» (<em>Kolosselilərə 3:25</em>).</p>
<p>5) Məsihçi «hamının gözündə yaxşı olan işlər görməyə» diqqət
yetirməlidir. Bizim layiqli, dürüst davranışımızı hər kəs görməlidir.
Paul başa düşürdü ki, məsihçi davranışı təkcə nümunəvi görünməməlidir,
belə də olmalıdır və bunu hamı görməlidir. Qondarma məsihçilik sərt,
hətta yaramaz görünə bilər; əsl məsihçilik isə gözəl əməllərlə özünü
təzahür etdirir.</p>
<p>6) Məsihçi bütün adamlarla sülh içində yaşamalıdır. Lakin Paul buna
iki bəhanə əlavə edir. Əvvəlcə, o, «<em>imkan daxilində</em>» deyir. Elə
bir vəziyyət yarana bilər ki, nəzakət normaları prinsipial tələblərə
tabe etdirilməlidir. Məsihçilik vecsiz tolerantlıq, hər şeyə icazə
vermək və hər şeyə göz yummaq deyil. Elə vaxt gələ bilər ki, mübarizə
aparmaq lazım olsun. Onda məsihçi mübarizədən çəkinməməlidir. İkincisi,
Paul «<em>bacardıqca</em>» deyir. O, yaxşı başa düşürdü ki, bəziləri
üçün sülh içində yaşamaq başqalarına nisbətən daha asandır. O bilirdi
ki, insan bir saat ərzində digərinin ömür boyu göstərə biləcəyindən daha
çox dözüm göstərə bilmir. Bəziləri üçün fəzilətli olmaq başqalarına
nisbətən daha asandır: bu, eyni zamanda bizi həm başqalarının
tənqidindən, həm də məyusluqdan qoruyacaq.</p>
<p>7) Məsihçi qisas almaqdan çəkinməlidir. Paul üç səbəb göstərir:</p>
<p>a) Qisas insana deyil, Allaha məxsusdur. Heç bir insanın başqasını
mühakimə etmək hüququ yoxdur. İnsanı yalnız Allah mühakimə edə
bilər.</p>
<p>(b) İnsanın qəlbinə toxunmaq intiqam hissi ilə deyil, səmimi
münasibətlə olmalıdır. Qisas insanı sındıra bilər, mehribanlıq isə onun
qəlbinə toxunar. Paul deyir ki, düşmənə yaxşılıq etməklə sanki onun
başına köz tökərsən. Lakin bu, o demək deyil ki, belə etməklə biz ona
əlavə cəzalar veririk, əksinə, onu əməlinə görə utandırırıq.</p>
<p>c) Kim qisas almaq istəsə, pisliyə məğlub olacaq. Pisliyə heç vaxt
pisliklə qalib gəlmək olmaz. Əgər nifrətə nifrətlə cavab verilsə, nifrət
daha da artacaq. Amma ona sevgi ilə cavab verilsə, onda təsirini itirər.
Boker Vaşinqtonun dediyi kimi, «Mən heç kimə imkan vermərəm ki, məni ona
nifrət edəcək qədər aşağıya endirsin». Düşməni zərərsizləşdirməyin
yeganə təsirli yolu — onu dosta çevirməkdir.</p>
