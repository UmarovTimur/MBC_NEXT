<h1>HƏVARİ PAULUN ROMALILARA
MƏKTUBU</h1>
<h2 id="romalilara-məktubun-girişi">ROMALILARA MƏKTUBUN GİRİŞİ</h2>
<p><em><strong>Başqalarından fərqli məktub</strong></em></p>
<p>Həvari Paulun Romalılara məktubu ilə digər məktubları arasında
açıq-aydın fərq var. <em>Romalılara məktubu</em> oxuyan hər bir oxucu
digər məktublara keçəndə, məsələn, <em>Korinflilərə məktubu</em>
oxuyanda, həm ruhən, həm də yanaşma baxımından fərqi hiss edəcək. Bu
böyük fərq onunla izah olunur ki, Paulun Romadakı imanlı cəmiyyəti ilə
nə birbaşa əlaqəsi olub, nə də onun yaradılmasında iştirak edib. Buna
görə də <em>Romalılara məktubda</em> onun digər məktublarına nəzərən
xüsusi məsələlərə çox az yer ayrılıb. Məhz bu səbəbdən <em>Romalılara
məktub</em> ilk baxışdan daha mücərrəd görünür. Dibeliusun dediyi kimi:
«Həvari Paulun bütün məktublarına nəzərən bu məktub indiki məqamla ən az
şərtlənir». Başqa cür də deyə bilərik: həvari Paulun bütün məktubları
arasında <em>Romalılara məktub</em> teoloji əsərə daha yaxındır. Demək
olar ki, bütün digər məktublarında Paul bir sıra aktual problemləri,
çətin vəziyyəti, cari səhvi və ya məktub yazdığı imanlı cəmiyyətini
gözləyən təhlükəni həll edir. <em>Romalılara məktubda</em> həvari Paul
istənilən vəziyyətdən asılı olmayaraq, öz teoloji baxışlarını sistematik
şəkildə təqdim edir.</p>
<p><em><strong>Vəsiyyətnamə və profilaktika</strong></em></p>
<p>Bu səbəbdən iki böyük alim <em>Romalılara məktubun</em> iki möhtəşəm
tərifini vermişdilər. Sandi onu vəsiyyət adlandırırdı. Elə təəssürat
yaranır ki, sanki Paul özünün son teoloji vəsiyyətini, iman haqqında son
sözünü yazır; sanki <em>Romalılara məktubda</em> o öz imanı və əqidəsi
haqqında ürəyinin dərinliyində olanları üzə çıxarır. Roma dünyanın ən
böyük şəhəri, dünyanın indiyə qədər gördüyü ən böyük imperiyanın
paytaxtı idi. Həvari Paul heç vaxt orada olmamışdı və nə vaxtsa orada
olub-olmayacağını bilmirdi. Lakin o, belə bir şəhərdəki imanlı
cəmiyyətlərinə məktub yazanda, öz inancının əsasını və mahiyyətini izah
etməsi yerinə düşərdi. Profilaktika isə infeksiyadan qorumaq məqsədi
daşıyırdı. Həvari Paul yanlış təsəvvürlərin, məsihçi imanının təhrif
olunmuş anlayışlarının və aldadıcı konsepsiyaların gətirdiyi zərəri
tez-tez görürdü.</p>
<p>Buna görə də Paul o vaxtkı dünyanın mərkəzi şəhərinin cəmiyyətlərinə
elə bir məktub göndərmək istəyirdi ki, onların iman təməli möhkəm olsun.
Yoluxma baş verdiyi halda onlar doğru təlimə və zəhər əleyhinə vasitəyə
sahib olsunlar. Paul hiss edirdi ki, yalan təlimlərə yoluxmaya qarşı ən
yaxşı müdafiə həqiqətin profilaktik təsiridir.</p>
<p><em><strong>Romalılara məktubun yazılmasının səbəbi</strong></em></p>
<p>Həvari Paul ömrü boyu Roma haqqında düşünmüşdü. Müjdəni orada təbliğ
etmək onun ən böyük arzusu idi. Efesdə olarkən yenidən Axayya və
Makedoniyadan keçmək niyyətində idi. Sonra ürəyindən keçdi ki, orada
olduğu üçün Romanı görsün (<em>Həvarilərin işləri 19:21</em>). O,
Yerusəlimdə böyük çətinliklərlə üzləşəndə, həyatı təhlükə altına düşəndə
və sanki sonun yaxınlaşdığını görəndə, onu ruhlandıran bir görüntü
gördü. Həmin görüntüdə Allah onun yanında dayanıb dedi: «Cəsarətli ol,
Yerusəlimdə Mənim haqqımda etdiyin şəhadəti Romada da etməyin lazımdır»
(<em>Həvarilərin işləri 23:11</em>). Artıq bu məktubun birinci fəslində
Paulun Romanı görməyi necə arzuladığı hiss olunur. «Çünki sizi
qüvvətləndirmək üçün sizə ruhani bir ənam çatdırmaq məqsədindəyəm; buna
görə də sizi görmək üçün həsrət çəkirəm» (<em>Romalılara 1:11</em>). «Bu
səbəbdən mən Romada yaşayan sizlərə də bacardığım qədər Müjdəni yaymağa
həvəsim var» (<em>Romalılara 1:15</em>). Əminliklə demək olar ki, «Roma»
sözü həvari Paulun ürəyinə yazılmışdı.</p>
<p>Həvari Paul Romalılara məktubunu bizim eranın 58-ci ilində Korinf
şəhərində yazmışdı. Həmin vaxt o onun üçün qiymətli bir planı yenicə
tamamlamışdı. Bütün imanlı cəmiyyətlərinin anası olan Yerusəlimdəki
imanlı cəmiyyəti yoxsullaşmışdı. Paul yeni yaradılmış bütün imanlı
cəmiyyətlərindən buna görə pul sədəqələri toplayırdı (<em>1Korinflilərə
16:1 və s.; 2Korinflilərə 9:1 və s.</em>). Həmin ianələrin iki məqsədi
var idi: 1) onlar gənc imanlı cəmiyyətlərinə məsihçi xeyriyyəçiliyini
praktikada nümayiş etdirmək imkanı verirdi. 2) Həmçinin bütün
məsihçilərə Məsihçi Cəmiyyətinin birliyini nümayiş etdirməyin ən təsirli
yolu idi. Belə ki, məsihçilərə təcrid olunmuş və təkbaşına
olmadıqlarını, hər bir imanlı cəmiyyətinin digərinin yükünü daşıyan
böyük bir İmanlı Cəmiyyətinin üzvləri olduqlarını öyrədirdi. Həvari Paul
romalılara məktubunu yazarkən, o, Yerusəlimin imanlı cəmiyyəti üçün
topladığı ianələrlə oraya getməyə hazırlaşırdı: «Amma indi mən
müqəddəslərə yardım etmək üçün Yerusəlimə gedirəm» (<em>Romalılara
15:25</em>).</p>
<p><em><strong>Məktubun yazılma məqsədi</strong></em></p>
<p>Nə üçün Paul belə bir məqamda bu məktubu yazdı?</p>
<p>a) Həvari Paul bilirdi ki, Yerusəlimə getməyin təhlükəli nəticələri
ola bilər. O bilirdi ki, Yerusəlimə getməklə öz həyatını və azadlığını
riskə atmış olur. O, səyahətə çıxmazdan əvvəl istəyirdi ki, Roma imanlı
cəmiyyətinin üzvləri də onun üçün dua etsinlər. «Ey qardaşlar, Rəbbimiz
İsa Məsihin xatirinə, Ruhun məhəbbəti naminə sizə yalvarıram, Allaha
mənim üçün etdiyiniz dualarda mənimlə birlikdə mübarizə aparın ki,
Yəhudeyada olan imansızlardan xilas olum və Yerusəlimə olan yardımımı
müqəddəslər qəbul etsin» (<em>Romalılara 15:30-31</em>). O, bu təhlükəli
yola çıxmazdan əvvəl möminlərin dua etməsini istəyirdi.</p>
<p>b) Paulun beynində böyük planlar var idi. Paul haqqında deyirdilər
ki, o, «uzaq ölkələrin düşüncələri ilə yatıb-durur». O, heç vaxt gəminin
lövbər atmasını görmürdü. O, həmişə borta çıxıb, dənizin o tayında
yaşayan insanlara Xoş Xəbəri çatdırmağa can atırdı. O, heç vaxt üfüqdə
dağ silsiləsi görmürdü. Ancaq Çarmıxa çəkilmə hekayəsini heç eşitməyən
insanlara danışmaq üçün dağları aşmağa hazır idi. Eyni zamanda Paul
İspaniya haqqında düşünürdü. «Buna görə İspaniyaya getmək niyyətindəyəm
və ümidvaram ki, yolüstü sizi də görüm və əvvəl qısa müddət də olsa,
dostluğunuzdan zövq alandan sonra məni oraya yola salasınız»
(<em>Romalılara 15:24</em>). «Beləcə bu işi başa çatdırıb əldə olunan
səmərəni onlara çatdırandan sonra sizin yerlərdən keçib İspaniyaya
gedəcəyəm» (<em>Romalılara 15:28</em>). İspaniyaya getmək arzusu haradan
qaynaqlanırdı? Bu torpağı Roma kəşf etmişdi. Böyük Roma yollarından və
tikililərindən bəziləri indiyədək hələ də oradadır. O dövrdə İspaniya
böyük adlarla anılırdı. Adlarını Roma tarixinə və ədəbiyyatına həkk edən
böyük insanların çoxu İspaniyadan gəlmişdi. Onların arasında böyük
epiqram ustası Martialis; epik şair Lukan; Roma ədəbiyyatının əsas
simaları Kolumella və Pomponi Mela; Roma natiqlik sənətinin ustası
Kvintillian; xüsusilə də Roma stoik filosoflarının ən böyüyü, imperator
Neronun müəllimi və Roma İmperiyasının baş naziri Seneka var idi. Buna
görə də Paulun fikirlərinin belə parlaq adlar pleyadasını<a href="#fn1"
class="footnote-ref" id="fnref1" role="doc-noteref"><sup>1</sup></a>
doğuran bir ölkəyə yönəlməsi tamamilə təbii idi. Əgər belə insanlar
Məsihə iman etsəydilər, nə baş verərdi? Bildiyimizə görə, Paul heç vaxt
İspaniyaya gedib çıxa bilmədi. Çünki Yerusəlimə səfəri zamanı o, həbs
olundu və heç vaxt azadlığa buraxılmadı. Amma o, <em>Romalılara
məktub</em> yazanda bunun xəyalını qururdu. Paul gözəl strateq idi. O,
yaxşı bir sərkərdə kimi fəaliyyət planını tərtib edirdi. O hesab edirdi
ki, Kiçik Asiyanı tərk edəndən sonra bir müddət Yunanıstana da getməyə
bilər. O, qarşısında bütün Qərbi — Məsih üçün fəth etməli olduğu
toxunulmamış ərazi görürdü. Lakin Qərbdə belə bir planı həyata keçirməyə
başlamaq üçün ona dayaq məntəqəsi lazım idi. Həmin dayaq <em>məntəqəsi
yalnız Roma ola bilərdi</em>.</p>
<p>Paulun Romalılara məktub yazmasının səbəbi də elə bu idi. Onun
ürəyində böyük arzu, beynində böyük plan yaranmışdı. Məqsədinə nail
olmaq üçün ona dayaq məntəqəsi kimi Roma lazım idi. O, əmin idi ki,
Romadakı imanlı cəmiyyəti onun adını bilməlidir. Lakin uzaqgörən bir
insan kimi onu da bilirdi ki, onun haqqında Romaya ziddiyyətli xəbərlər
çatıb. Düşmənləri onun haqqında böhtanlar və saxta ittihamlar yaya
bilərdilər. Buna görə o, Romadakı imanlı cəmiyyətinə məktub yazaraq,
imanının mahiyyətini izah etdi. Belə ki, məqsədini həyata keçirmək üçün
Romaya gələndə onu qarşılaya bilən imanlı cəmiyyəti tapa bilsin. Həmin
imanlı cəmiyyəti vasitəsilə İspaniya və Qərblə əlaqə yarada bilsin. Belə
bir planı və niyyəti olduğu üçün həvari Paul Romalılara məktubunu 58-ci
ildə Korinfdə yazdı.</p>
<p><em><strong>Məktubun planı</strong></em></p>
<p>Romalılara məktub həm çox mürəkkəb, həm də diqqətlə yazılmış
məktubdur. Məktubu başa düşmək üçün onun quruluşu haqqında təsəvvürümüz
olmalıdır. Məktub dörd hissəyə bölünür.</p>
<p>(1) 1-8-ci fəsillər — salehlik məsələsindən bəhs olunur.</p>
<p>(2) 9-11-ci fəsillər — yəhudilərin, yəni seçilmiş xalqın məsələsinə
həsr olunur.</p>
<p>(3) 12-15-ci fəsillər — həyatın praktiki məsələlərindən bəhs
edilir.</p>
<p>(4) 16-cı fəsil — imanlı cəmiyyətinin xidmətçisi olan Fibi bacı
təqdim olunur və şəxsi salamlar çatdırılır.</p>
<p>1) Paul <em>salehlik</em> sözünü işlədəndə, o, <em>Allahla düzgün
münasibəti</em> nəzərdə tutur. Saleh insan — Allahla düzgün münasibətdə
olan insandır, bunu onun həyat tərzi də təsdiqləyir.</p>
<p>Paul bütpərəst dünyanın təsviri ilə başlayır. Orada hökm sürən
əxlaqsızlığa və pozğunluğa baxmaq kifayətdir ki, salehlik məsələsinin
həll olunmadığını görəsən. Sonra Paul yəhudilərə müraciət edir.
Yəhudilər Qanuna ciddi şəkildə riayət etməklə salehlik məsələsini həll
etməyə çalışırdılar. Paul özü onu məhvə və məğlubiyyətə aparan bu yolu
keçmişdi. Yer üzündə heç bir insan Qanunu mükəmməl şəkildə yerinə yetirə
bilməz. Buna görə də hər kəs Allaha borclu olduğunu düşünərək yaşamağa
məhkumdur və Onun mühakiməsinə layiqdir. Bu səbəbdən Paul özü üçün
salehlik yolunu — əsl iman və sədaqət yolunu tapır. Allaha qarşı yeganə
düzgün münasibət — Onun Sözünə inanmaq, Onun mərhəmət və məhəbbətinə
arxalanmaqdır. İman yolu elə budur. Önəmli olan Allah üçün nə edə
biləcəyimiz deyil, Onun bizim üçün nə etdiyidir. Bunu bilmək vacibdir.
Paulun məsihçi imanının əsası o idi ki, biz heç vaxt Allahın lütfünü
qazana bilməyəcəyik və ya ona layiq ola bilməyəcəyik, onu qazanmağa heç
ehtiyac da yoxdur. Bütün məsələ sırf lütflə bağlıdır. Bizim edə
biləcəyimiz tək şey — Allahın bizim üçün etdiklərini sevgi ilə,
heyranlıqla və minnətdarlıqla qəbul etməkdir. Lakin Allahın lütfü bizi
məsuliyyətdən azad etmir və bizə öz bildiyimiz kimi hərəkət etmək hüququ
vermir: bu o deməkdir ki, biz bizə böyük lütf göstərən o sevgiyə həmişə
layiq olmağa çalışmalıyıq. Bununla belə, biz artıq Qanunun ciddi və sərt
tələblərinə əməl etməyə çalışmırıq. Biz daha hakim qarşısında duran
cinayətkar deyilik. Biz bütün həyatımızı və sevgimizi bizi Sevənə vermiş
insanlarıq.</p>
<p>(2) Yəhudilərin məsələsi çox mürəkkəb idi. Sözün tam mənasında, onlar
Allahın seçilmiş xalqı idilər. Lakin Allahın Oğlu yer üzünə gələndə
yəhudilər Onu rədd etdilər. Bu ürəkağrıdan fakta necə izahat vermək
olar? Paulun yeganə izahı bu idi ki, Məsihin rədd edilməsi də ilahi bir
məqsəd idi. Nədənsə yəhudilərin ürəkləri sərtləşmişdi. Üstəlik, hamı Onu
rədd etməmişdi — yəhudilərin bir hissəsi Ona sadiq qalmışdı. Bundan
başqa, bunun da bir səbəbi var idi: çünki yəhudilər Məsihi rədd
etdiklərinə görə O, bütpərəstlər üçün əlçatan oldu. Sonda bütpərəstlər
yəhudiləri Allaha döndərəcək və bütün bəşəriyyət xilas olacaq.</p>
<p>Paul daha da irəli gedir: hər bir yəhudi — yəhudi kimi doğulduğuna
görə seçilmiş xalqın üzvü olduğunu iddia edir. Bütün bunlar İbrahim
peyğəmbərin nəslindən olması faktından irəli gəlirdi. Lakin Paul izah
edir ki, əsl yəhudi ət və qan cəhətdən İbrahimə aid olan biri deyil. Əsl
yəhudi İbrahim peyğəmbər kimi özünü imanla Allaha təslim etdirmək
qərarını verən adamdır. Buna görə də Paul iddia edir ki, sözün əsl
mənasında, heç də yəhudi olmayan çoxlu yəhudilər var. Eyni zamanda başqa
millətlərdən olan insanların da çoxu əsl yəhudidir. Buna görə də Yeni
İsrail milləti təmsil etmir. Yeni İsrail İbrahim peyğəmbərin imanına
sahib olanlardan ibarətdir.</p>
<p>(3) Romalıların on ikinci fəslində o qədər mühüm etik ifadələr var
ki, onları Dağüstü Vəzinin sırasına daxil etmək olar. Bu fəsildə Paul
məsihçi imanının ləyaqətini açıqlayır. On dördüncü və on beşinci
fəsillər əbədi vacib məsələdən bəhs edir. İmanlı Cəmiyyətində hər zaman
müəyyən yeməklərdən və içkilərdən çəkinmək lazım olduğuna inanan,
müəyyən günlərə və mərasimlərə xüsusi önəm verən kiçik qrup olub. Paul
onları imanda zəif qardaş adlandırır, çünki imanları zahiri şeylərdən
asılı idi. Bu qaydalara və ayinlərə ciddi riayət etməyə məcbur
olmadığını düşünən başqa bir qrup da var idi. Paul onları imanda daha
güclü olan qardaşlar hesab edir. Paul aydın izah edir ki, o, xurafatdan
uzaq duran qardaşların tərəfindədir. Buna baxmayaraq, o, burada mühüm
bir prinsipi izah edir: heç kim heç vaxt zəif qardaşı alçaldacaq, onun
yoluna büdrəmə daşı qoyacaq bir şey etməməlidir. Onun əsas prinsipi bu
idi ki, heç kim heç vaxt kiminsə məsihçi olmasını çətinləşdirəcək bir
şey etməməlidir. Bu prinsip belə başa düşülməlidir: biz zəif
qardaşımızın xatirinə özümüz üçün əlverişli və faydalı olandan imtina
etməliyik. Məsihçi azadlığından başqa bir insanın həyatına və ya
vicdanına zərər verəcək şəkildə istifadə edilməməlidir.</p>
<p><em><strong>İki sual</strong></em></p>
<p>On altıncı fəsil həmişə ilahiyyatçılar üçün problem yaratmışdır.
Çoxları hesab edirdi ki, bu fəsil əslində Romalılar kitabının bir
hissəsi deyil, bu, həvari Paulun məktubları toplanan zaman Romalıların
məktubuna əlavə edilmiş və başqa imanlı cəmiyyətinə ünvanlanmış
məktubdur. Onlar bu ehtimalı necə əlaqələndirirdilər? İlk növbədə, Paul
bu fəsildə iyirmi altı nəfərə salam göndərir. Onlardan iyirmi dördünün
adını çəkir. Görünür, bu adamlar ona yaxından tanışdır. Məsələn, o,
Rufusun anasının onun anası da olduğunu söyləyir. Paulun heç vaxt
getmədiyi <em>imanlı cəmiyyətində iyirmi altı nəfəri yaxından
tanıması</em> necə mümkün ola bilər? Əslində, o, bu fəsildə digər
məktublara nəzərən daha çox insanı salamlayır. Amma maraqlısı odur ki,
o, heç vaxt Romanın qapısından içəri girməyib. Burada bəzi izahatlara
ehtiyac var. Əgər bu fəsil Romadakı imanlı cəmiyyətinə yazılmayıbsa, o
zaman kimə ünvanlanıb? Məhz burada Priskila və Akila adları gündəmə
gəlir və mübahisələrə səbəb olur. Bildiyimizə görə, 52-ci ildə imperator
Klavdi yəhudiləri qovmaq haqqında fərman verəndə, onlar Romanı tərk
etmişdilər (<em>Həvarilərin işləri 18:2</em>). Bilirik ki, onlar Paul
ilə birlikdə Efesə gəlmişdilər (<em>Həvarilərin işləri 18:18</em>); Paul
Korinflilərə Məktubunu yazanda, onlar Efesdə idilər (<em>1Korinflilərə
16:19</em>), yəni Romalılara məktubu yazandan iki il əvvəl. Həmçinin
bilirik ki, cəmiyyətin ağsaqqallarına məktublar yazılan zaman onlar hələ
Efesdə idilər (<em>2Timoteyə 4:9</em>). Şübhəsiz ki, əlimizə Priskila və
Akilaya salam göndərilən məktub düşürsə və həmin məktubda başqa ünvan
qeyd olunmursa, o zaman onun Efesə ünvanlandığını güman etməliyik.</p>
<p>Yaxşı, bəs elə bir dəlil varmı ki, bizi <em>16-cı fəslin</em> Efesə
göndərildiyi fikrinə inandırsın? Paulun başqa yerlərə nisbətən Efesdə
daha çox qalmasının müəyyən səbəbləri var. Buna görə də onun oradakı bir
çox insana salam göndərməsi təbii olardı. Paul daha sonra «Asiya
vilayətindən Məsih üçün ilk məhsul olan» Epenet qardaş haqqında danışır.
Efes Kiçik Asiyada yerləşir, buna görə də belə bir qeyd Romaya məktub
üçün yox, Efesə məktub üçün təbii olardı. <em>Romalılara məktubda</em>
(<em>Romalılara 16:17</em>) «öyrəndiyiniz təlimin əleyhinə çıxaraq
ayrılıq salan və büdrəməyə səbəb olan adamlara nəzarət edin və onlardan
uzaq durun» deyilir. Bu cümlə elə səslənir ki, sanki Paulun təliminə
itaətsizlik var idi, halbuki o, heç vaxt Romada təlim verməyib.</p>
<p>Beləcə on altıncı fəslin Efesə ünvanlandığını iddia etmək olar, lakin
bu iddia ilk baxışdan göründüyü qədər heç də təkzibedilməz deyil.
Birincisi, bu fəslin <em>Romalılara məktubdan</em> başqa heç bir şeylə
əlaqəli olduğuna dair sübut yoxdur. İkincisi, qəribə səslənsə də, Paul
yaxşı tanıdığı imanlı cəmiyyətlərinə heç vaxt şəxsi salam göndərmirdi.
Nə <em>Saloniklilərə</em>, nə <em>Korinflilərə</em>, nə
<em>Qalatiyalılara</em>, nə də <em>Filipililərə</em>, bir sözlə, yaxşı
tanıdığı imanlı cəmiyyətlərinə yazdığı məktublarda şəxsi salam yoxdur.
Eyni zamanda bu cür salamlara <em>Kolosselilərə Məktubda</em> da rast
gəlinir, baxmayaraq ki, Paul heç vaxt Kolossedə olmamışdır. Bunun səbəbi
sadədir: əgər Paul yaxşı tanıdığı imanlı cəmiyyətlərinə şəxsi salamlar
göndərsəydi, o zaman cəmiyyət üzvləri arasında qısqanclıq və paxıllıq
hissləri yarana bilərdi. Əksinə, heç vaxt olmadığı cəmiyyətlərə
məktublar yazanda o, mümkün qədər çox şəxsi əlaqələr qurmaq istəyirdi.
Paulun heç vaxt Romada olmaması faktı onu mümkün qədər çox şəxsi
əlaqələr qurmağa sövq edə bilərdi. Xatırlatmaq yerinə düşər ki, Priskila
və Akila, həqiqətən də, <em>Romadan imana görə</em> qovulmuşdular. Elə
ehtimal etmək olarmı ki, onlar altı-yeddi ildən sonra, bütün təhlükələr
aradan qalxanda ticarətlərini bərpa etmək üçün Romaya qayıtsınlar?
Həmçinin elə ehtimal etmək olarmı ki, 16-cı fəsildə adları çəkilən
adamların çoxu sürgün edilmiş, başqa şəhərlərdə yaşadıqları vaxt Paul
ilə görüşüb tanış olmuş, təhlükə aradan qalxandan sonra yenidən Romaya —
evlərinə qayıtsınlar? Paul Romada bu qədər şəxsi tanışlarının olmasından
məmnun olar və onlarla möhkəm əlaqələr qurmaq fürsətindən istifadə
edərdi.</p>
<p>On altıncı fəslin ətraflı tədqiqinə keçəndə görəcəyik ki, bir çox
adlar — məsələn, Aristobulun, Narkisin, Ampliyatın, Nereyin ailələri və
başqalarının adları Roma üçün olduqca uyğundur. Efesin lehinə
arqumentlərin olmasına baxmayaraq, on altıncı fəsli <em>Romalılara
məktubdan</em> ayırmağa ehtiyac yoxdur.</p>
<p>Ancaq daha maraqlı və daha vacib bir məsələ var. Qədim əlyazmalarda
<em>14, 15, 16</em>-cı fəsillərlə əlaqəli çox qəribə məqamlar
göstərilir. Allaha izzət verməyin ən uyğun yeri <em>məktubun
sonudur</em>. <em>Romalılara məktubda</em> <em>(16:25-27)</em> Allahı
izzətləndirən həmd ilahisi var. Adətən, izzətləndirmə məktubun sonunda
olur. Amma bəzi əlyazmalarda on dördüncü fəslin sonunda (<em>24-26</em>)
yer alır. İki əlyazmada həmin həmd ilahisi <em>hər iki yerdə</em> —
qədim əlyazmada on beşinci fəslin sonunda, daha iki əlyazmada isə
<em>heç bir yerdə qeyd olunmur</em>, ancaq boş yer saxlanılır. Qədim
Latın əlyazmalarından biri bölmələrin qısa məzmununu sadalayır. Son iki
əlyazma belə görünür:</p>
<p>50: Qardaşını yeməkdən ötrü mühakimə edənin məsuliyyəti haqqında.</p>
<p>Şübhəsiz ki, bu, <em>Romalılara Məktubun 14:15-23-cü</em>
ayələridir.</p>
<p>51: Rəbbin əzabından əvvəl gizli qalmış, lakin Onun əzabından sonra
açılmış sirr haqqında.</p>
<p>Şübhəsiz ki, bu da <em>Romalılara məktubun 14:24-26</em>-ci
ayələridir, başqa sözlə, Rəbbin izzətinə dair bir ilahidir. Aydın
məsələdir ki, bu fəsillərin xülasəsi on beş və on altıncı fəsillərin
əskik olduğu əlyazmalardan hazırlanmışdır. Ancaq bu məsələyə işıq salan
bir şey var. Əlyazmaların birində Romanın adının qeyd edilməsi
(<em>Romalılara 1:7</em> və <em>1:15</em>) <em>tamamilə çıxarılıb</em>.
Orada məktubun ünvanlandığı yer ümumiyyətlə göstərilmir. Bütün bunlar
<em>Romalılara məktubun</em> iki formada yayıldığını göstərir.
Formalardan biri əlimizdə olduğu kimi on altıncı fəsil ilə birlikdədir.
Digəri isə on dörd, bəlkə də on beş fəsildən ibarətdir. Bunun izahı
belədir: Paul romalılara yazanda məktub on altı fəsildən ibarət idi.
Lakin 15 və 16-cı fəsillər şəxsi xarakter daşıyır və xüsusi olaraq
Romaya aiddir. Digər tərəfdən, Paulun başqa məktubları onun bütün
təlimini bu qədər yığcam şəkildə təqdim etmir. Çox güman, <em>Romalılara
məktub</em> başqa imanlı cəmiyyətləri arasında yayıldığından həmd
ilahisi istisna olmaqla, son fəsillər çıxarılmışdı. Çünki <em>son
fəsillər sırf Romaya aid idi</em>. O dövrdə imanlılar hiss edirdilər ki,
<em>Romalılara məktub</em> fundamental xarakter daşıyır və Roma ilə
məhdudlaşmamalıdır. Buna görə də sırf yerli xarakter daşıyan fəsillər
oradan çıxarıldı və bütün imanlı cəmiyyətlərinə göndərildi. İlk
vaxtlardan İmanlı Cəmiyyəti hiss etdi ki, <em>Romalılara məktub</em>
Paulun fikirlərini mükəmməl şəkildə ifadə edir. Buna görə də o, təkcə
bir icmanın deyil, bütövlükdə İmanlı Cəmiyyətinin mülkiyyətinə
çevrilməlidir. Biz həvari Paulun <em>Romalılara məktubunu</em>
öyrənərkən yadda saxlamalıyıq ki, insanlar ona həmişə Paulun Müjdə
imanının təməli kimi baxıblar.</p>
