<h1>8-ci fəsil</h1>
<p><strong>1-4</strong></p>
<h2 id="insan-təbiətinin-azad-edilməsi-romalılara-81-4">İNSAN TƏBİƏTİNİN
AZAD EDİLMƏSİ (Romalılara 8:1-4)</h2>
<p>Bu, son dərəcə yığcam formada yazıldığı üçün çox çətin hissədir.
Çünki Paul bütün hissə boyu əvvəl söylədiyi fikirlərə istinad edir.</p>
<p>Paul bu fəsildə dönə-dönə iki sözdən istifadə edir: cismani təbiət
(<em>sarks</em>) və ruh (<em>pnevma</em>). Paulun bu sözləri hansı
mənada işlətdiyini anlamasaq, bu hissəni başa düşə bilmərik.</p>
<ol type="1">
<li><p><em>Sarks</em> hərfi mənada bədən deməkdir. Paulun məktublarını
üzdən oxuyanda belə onun bu sözü nə qədər tez-tez və necə işlətdiyini
görmək olur. O, bu sözü üç fərqli mənada işlədir:</p></li>
</ol>
<p>a) hərfi mənada fiziki sünnətdən, yəni «cismən» sünnətdən danışır
(<em>Romalılara 2:28</em>).</p>
<p>b) o, dönə-dönə <em>kata sarka</em> ifadəsini istifadə edir. Bu da
hərfi mənada <em>cismə görə</em> deməkdir. Əksər hallarda insan
nöqteyi-nəzərindən işlədilir. O deyir ki, məsələn, İbrahim peyğəmbər
insan nöqteyi-nəzərindən bizim əcdadımız — <em>kata sarka-</em>dır. İsa
Məsih nəsil şəcərəsinə görə Davudun oğludur — <em>kata sarka-</em>dır
(<em>Romalılara 1:3</em>). Yəhudilər insan münasibətləri baxımından
Paulun qohumlarıdır — <em>kata sarka-</em>dır (<em>Romalılara 9:3</em>).
Paul <em>kata sarka</em> ifadəsini işlədəndə, bu onun nələrəsə insan
nöqteyi-nəzərindən baxdığını bildirir.</p>
<p>c) Bununla belə, <em>saks</em> sözü yalnız Paulun məktublarında rast
gəlinən xüsusi bir məna ifadə edir. Paul məsihçilər haqqında danışarkən,
bizim cismani təbiətdə yaşadığımız günlərdən bəhs edir (<em>en
sarki</em>) (<em>Romalılara 7:5</em>). O, məsihçi həyat tərzi
sürənlərdən fərqli olaraq, cismani təbiətə görə yaşayanlardan bəhs edir
(<em>Romalılara 8:4-5</em>). O deyir ki, cismani təbiətə görə yaşayanlar
Allahı razı sala bilməzlər (<em>Romalılara 8:8</em>); cismani təbiətə
uyan fikirlər ölüm gətirir (<em>Romalılara 8:6-8</em>). Paul məsihçi
dostlarına cismani təbiətə görə yaşanılan həyat haqqında danışır
(<em>Romalılara 8:12</em>). «<em>...siz cismani təbiətdə</em>»
yaşamırsınız (<em>Romalılara 8:9</em>).</p>
<p>Xüsusilə sonuncu misaldan aydın olur ki, Paul cismani təbiət sözünü
<em>ət və qan</em> mənasında işlətmir. Bəs o, bu sözü hansı mənada
işlədir? O, bütün zəiflikləri və günaha qarşı meyilliyi ilə insan
təbiətini nəzərdə tutur. O, günahın insanı özünə tabe etdirdiyi insani
hissəni, yəni Məsihsiz olan günahlı insan təbiətini nəzərdə tutur. Başqa
sözlə, insanı Allahla deyil, dünya ilə bağlayan hər şeyi. Cismani
təbiətə uyğun yaşamaq — Allahın əmri və məhəbbəti əvəzinə günahlı insan
fitrətinin hökm və istəklərinin hakim olduğu bir həyat yaşamaq deməkdir.
Cismani təbiət — insan təbiətində ən murdar bir şeydir. Ancaq onu da
vurğulamaq lazımdır ki, Paul insanın cismani təbiətinin —
<em>sarks-</em>ın üstünlük təşkil etdiyi həyat tərzindən danışarkən,
təkcə fiziki və cinsi günahları nəzərdə tutmur. Paul <em>Qalatiyalılara
məktubunun 5:19-21</em>-də cismani təbiətin səmərə siyahısına təkcə
fiziki və cinsi günahları deyil, həm də bütpərəstlik, nifrət, qəzəb,
düşmənçilik, bidət, paxıllıq, qətli daxil etmişdir. Onun anlayışında
cisim təkcə fiziki deyil, həm də ruhani anlayışdır. Cismani təbiət bütün
günahkarlığı və zəifliyi ilə insan təbiətidir. Başqa sözlə, Allahsız və
Məsihsiz yaşayan insan deməkdir.</p>
<p>2) <em>Ruh</em>. Ruh sözü bu fəsildə ən azı iyirmi dəfə işlədilir.
Əhdi-Ətiqdə onun xüsusi mənası var. Qədim ibrani dilində <em>ruah</em>
sözü iki məna daşıyırdı:</p>
<p>a) o, təkcə <em>Ruhu</em> deyil, həm də <em>küləyi</em> nəzərdə
tuturdu. Bu söz həmişə güclü, sürətli küləyə xas olan güc mənasında
işlədilirdi.</p>
<p>b) Əhdi-Ətiqdə bu söz həmişə insandan daha böyük məna ehtiva edirdi.
Paulun fikrincə, <em>Ruh</em> ilahi gücü təmsil edir.</p>
<p>Beləliklə, Paul bu hissədə məsihçinin günahlı insan təbiətinin
tamamilə nəzarəti altında olduğu bir dövrdən bəhs edir. Belə olan halda,
Qanun insanı getdikcə günaha sürükləyirdi. Təbiəti pozulmuş insan daha
da pisləşirdi. Lakin o, məsihçi olandan sonra Allahın Ruhunun get-gedə
artan qüdrəti onun həyatına daxil oldu və bunun nəticəsində o, qalib bir
həyata qədəm qoydu. Bu hissənin ikinci yarısında Paul İsanın
etdiklərinin bizə təsirindən danışır. Bu, mürəkkəb olduğuna görə çətin
başa düşülür. Əvvəlcə xatırlayaq ki, məktubun əvvəlində Paul bütün
insanların Adəmdə günah işlətdiyini bəyan etmişdi. Biz görürük ki,
yəhudilərin həmrəylik anlayışı Paula bütün insanların, sözün əsl
mənasında, Adəmin günahına və onun nəticəsi olan ölümə şərik çıxdığını
iddia etməyə imkan verdi. Amma bu mənzərənin başqa tərəfi də var: bu
dünyaya insan təbiətinə malik İsa Məsih gəldi; O, Allaha kamil itaət
göstərib, Onun Qanununu mükəmməl şəkildə yerinə yetirərək həyat yaşadı.
İsa kamil insan idi. Biz Adəmlə bir olduğumuz kimi, indi də Onunla
birik. Biz Adəmin günahına şərik olduğumuz kimi, indi də Məsihin
kamilliyinə şərikik! Bəşəriyyət Adəm vasitəsilə Allaha ölüm gətirən
itaətsizlik göstərdiyi kimi, İsa vasitəsilə də Allaha mükəmməl itaət
göstərdi. İnsanlar xilas oldular. Çünki onlar bir vaxtlar Adəmin
günahına şərik çıxmışdılar, indi isə Məsihin fəzilətinə şərik olurlar.
Paulun demək istədiyi məhz bu idi. Həm Paul, həm də onu eşidənlər üçün
onu başa düşmək nə qədər çətin olsa da, tamamilə inandırıcı idi. İsa
Məsihin etdikləri sayəsində məsihçilərin önündə cismani təbiətin deyil,
Allahın Ruhunun hökmranlıq etdiyi və insanı böyük fövqəl güclə dolduran
bir həyat açıldı. Keçmişin cəzası aradan qaldırıldı, gələcək üçün güc
təmin edildi.</p>
<p><strong>5-11</strong></p>
<h2 id="həyatin-iki-prinsipi-romalılara-85-11">HƏYATIN İKİ PRİNSİPİ
(Romalılara 8:5-11)</h2>
<p>Paul iki həyat tərzi arasında aydın fərq qoyur:</p>
<p>1) Günahlı insan prinsipinin hökm sürdüyü həyat. Belə insanların
həyatının mərkəzi özləridir. Onların yeganə qanunu — istədikləri yerdə,
istədikləri vaxt öz istəklərini təmin etmələridir. Bu cür həyat tərzi
müxtəlif insanlarda fərqli ifadə edilir; təmkinli ehtiras, şəhvət,
qürur, ambisiya və s. Belə bir həyatın xarakterik xüsusiyyəti Məsihə
malik olmayan insan təbiətinin bütün varlığı ilə özünü həsr etdiyi
şeylərə qərq olmaqdır.</p>
<p>2) Allahın Ruhunun hökm sürdüyü həyat. İnsan Məsihə hava kimi ehtiyac
duyur, Ondan heç vaxt ayrılmır. Hava insanın ciyərlərini doldurduğu
kimi, Məsih də onun varlığını doldurur. O öz ağlı ilə idarə olunmur —
onun ağlı Məsihdir. Onun şəxsi istəkləri yoxdur; Məsihin iradəsi onun
yeganə qanunudur. O, Ruh və Məsih tərəfindən idarə olunur; onun
həyatının mərkəzi Allahdır.</p>
<p>Bu iki yol əks istiqamətlərə aparır. Günahkar insanın istəklərinin
hakim olduğu həyat ölümə aparır. Belə insanın, sözün əsl mənasında,
gələcəyi yoxdur, çünki o, Allahdan getdikcə uzaqlaşır. Dünyəvi
istəklərin həyatımıza tamamilə hakim olmasına icazə vermək, özümüzü məhv
etmək, ruhani intihardır. Belə bir həyat yaşayan insan Allah hüzuruna
gəlmək hüququnu itirir. O, Allaha düşmən kəsilib, Onun Qanununa və
rəhbərliyinə qarşı çıxır. Allah onun dostu deyil, düşmənidir. Hələ heç
kim Allaha ​​qarşı döyüşdə qalib gəlməmişdir.</p>
<p>Mərkəzi Məsih və Allah olan, Ruh tərəfindən idarə olunan həyat, yer
üzündə olsa belə, hər gün səmavi həyata yaxınlaşır. Bu həyat Allaha
doğru daim irəliləyir. Belə ki, bu yolda ölüm sadəcə keçid kimi təbii və
qaçılmaz mərhələdir. Belə həyat Allahla bir yol gedən və Allah
tərəfindən götürülən Xanoka bənzəyir. Uşaq dili ilə desək, «Xanok
Allahla yola çıxan adam idi və bir gün qayıtmadı».</p>
<p>Paul bunu deyən kimi, dərhal etirazla qarşılandı:</p>
<ul>
<li><p>Sən deyirsən ki, Ruhla idarə olunan insan həyat yolu ilə gedir;
əslində isə hər bir insan ölməlidir. Sən bununla nə demək
istəyirsən?</p></li>
</ul>
<p>Paul buna belə cavab verir:</p>
<ul>
<li><p>Bütün insanlar eyni durumda olduqları üçün ölürlər: dünyaya günah
daxil oldu və günahın nəticəsi olaraq onunla birlikdə ölüm gəldi. Buna
görə də istər-istəməz bütün insanlar ölür; lakin Ruhla idarə olunan və
ürəyində Məsih yaşayan insan yalnız dirilmək üçün ölür.</p></li>
</ul>
<p>Paulun əsas fikri budur ki, məsihçi Məsihdən heç vaxt ayrılmır və
Onunla birdir. Məsih öldü və yenidən dirildi. Ölümə qalib gələn və
Məsihin qələbəsinə şərik olan insan Məsihlə birdir. Ruhla idarə olunan
və Məsihə bürünən insan həyat yolundadır. Bu yolda ölüm yalnız keçilməli
olan bir hissədir.</p>
<p><strong>12-17</strong></p>
<h2 id="allahin-ailəsinə-övladliğa-götürülmə-romalılara-812-17">ALLAHIN
AİLƏSİNƏ ÖVLADLIĞA GÖTÜRÜLMƏ (Romalılara 8:12-17)</h2>
<p>Bu hissədə Paul başqa bir mühüm metafora təqdim edir: məsihçi ilə
Allah arasındakı yeni münasibəti təsvir edir. O, məsihçilərin övladlığa
götürülməsindən, Allahın ailəsinə qəbul edilməsindən danışır. Bu
hissənin mənasını başa düşmək üçün əvvəlcə Roma dövlətində övladlığa
götürülməyin nə qədər mürəkkəb bir addım olduğuna nəzər salmaq
lazımdır.</p>
<p>Romalıların övladlığa götürülməsi atanın səlahiyyətinə — <em>patriya
potestas</em>-a verilən böyük əhəmiyyətə görə həmişə çox ciddi və
mürəkkəb şəkildə həyata keçirilirdi. Ailə atanın səlahiyyəti altında
idarə olunurdu. Romanın erkən dövründə olduğu kimi, atanın hakimiyyəti —
həyat və ölüm üzərində hakimiyyəti demək idi. Bir roma vətəndaşı atasına
münasibətdə heç vaxt həddi-buluğa çatmırdı. Yaşının neçə olmasından
asılı olmayaraq, o, tamamilə atasının ixtiyarında, tam sərəncamında və
rəhbərliyi altında olurdu. Söz yox ki, bu vəziyyət kiminsə başqa bir
ailəyə övladlığa götürülməsini son dərəcə çətin və ciddi addıma
çevirmişdi. Övladlığa götürülən şəxs bir atanın hakimiyyəti altından
digərinə keçirdi.</p>
<p>Övladlığa götürülmə iki mərhələdən ibarət idi. Bunlardan birincisi
<em>mansipatsio</em> adlanırdı və simvolik olaraq aldı-satqı şəklində
həyata keçirilirdi. Həmin vaxt mis pul və tərəzidən istifadə edilirdi.
Satışın simvolik aktı üç dəfə həyata keçirilirdi. Ata simvolik olaraq
oğlunu iki dəfə satıb, yenidən iki dəfə geri alırdı. Lakin üçüncü
dəfədən sonra o, artıq onu satın ala bilmirdi, beləcə atasının
səlahiyyətinə xitam verilirdi. Daha sonra <em>vindikatsio</em> adlı
mərasim keçirilirdi. Övladlığa götürən ata Roma məmuru olan pretorun<a
href="#fn14" class="footnote-ref" id="fnref14"
role="doc-noteref"><sup>14</sup></a> yanına gedib övladlığa götürdüyü
şəxsin onun atalıq səlahiyyətinə keçməsi — <em>partiya potestas</em>
üçün məhkəmə işi açırdı. Bütün bu proseslərdən sonra övladlığa götürmə
tamamlanmış hesab edilirdi. Aydındır ki, bu addım ciddi və təsirli idi.
Ancaq Paulun çəkdiyi misalda ən vacib məqam övladlığa götürmə aktından
irəli gələn nəticələrdir. Övladlığa götürmə aktı dörd əsas nəticəyə
səbəb olurdu:</p>
<p>1) Övladlığa götürülmüş şəxs keçmiş ailəsində olan bütün hüquqlarını
itirir və yeni ailəsində bütün oğulluq hüquqlarını alırdı. Ən əsası,
hüquqi nöqteyi-nəzərdən o, yeni ata qazanırdı.</p>
<p>2) Beləcə o, yeni atasının mülkünün varisi olurdu. Hətta övladlığa
götürən atanın sonradan başqa oğulları olsa belə, bu, övladlığa
götürülən oğulun hüquqlarına heç bir təsir göstərmirdi. O, ömürlük
onlarla birlikdə varis olurdu.</p>
<p>3) Qanuni baxımdan övladlığa götürülmüş şəxsin bütün əvvəlki həyatı
tamamilə silinirdi; məsələn, onun bütün borcları silinirdi. Ona yeni
həyata başlayan və keçmişlə heç bir əlaqəsi olmayan yeni bir insan kimi
baxırdılar.</p>
<p>4) Qanuni olaraq o, yeni atasının oğlu sayılırdı. Roma tarixi bunun
tam olaraq belə olduğunu göstərən gözəl nümunə verir. Məsələn, imperator
Klavdi Neronu övladlığa götürdü ki, taxt-tacının varisi olsun; onların
arasında heç bir qan qohumluğu yox idi. Klavdinin qohumluq əlaqələrini
möhkəmləndirmək üçün artıq Oktaviya adlı qızı var idi. Neron onunla
evlənmək istəyirdi. Neron və Oktaviya qan qohumu deyildilər, lakin
qanunla onlar qardaş və bacı sayılırdılar. Onların evlənə bilməsi üçün
senat xüsusi qanun qəbul etməli idi.</p>
<p>Paul Roma həyatından başqa bir metafora çəkəndə — yəni övladlığa
götürmə və ailəyə daxil olma misalı göstərəndə, məhz bu barədə
düşünürdü. Paul deyir ki, Allahın Ruhu bizim ruhumuza, həqiqətən,
Allahın övladları olduğumuza şəhadət edir. Övladlığa götürmə mərasimi
yeddi şahidin iştirakı ilə keçirilirdi. Tutaq ki, övladlığa götürən ata
dünyasını dəyişib və övladlığa götürülən oğlun vərəsəlik hüququ ilə
bağlı mübahisə yaranıb. O zaman bir və ya bir neçə şahid gəlib övladlığa
götürmə aktının doğruluğuna and içirdilər. Beləliklə, övladlığa
götürülənin hüququ təmin edilir və o, miras alırdı. Paul deyir ki,
Müqəddəs Ruhun Özü bizim Allahın ailəsinə qəbul olunduğumuza şahidlik
edir.</p>
<p>Beləliklə, biz gördük ki, Paul Allahın ailəsinə övladlığa götürülməyi
romalıların övladlığa götürülməsi proseduru ilə müqayisə edir. Biz bir
vaxtlar öz günahlı insan təbiətimizin ixtiyarında idik. Lakin Allah
mərhəməti ilə bizi Öz ixtiyarına aldı. Köhnə həyat artıq üzərimizdə
hökmünü itirib; bütün hüquqlar Allaha keçib. Keçmişimiz və borclarımız
tamamilə silinib. Biz Allahla yeni həyata başladıq və Onun bütün
xəzinələrinin varisi olduq. Əgər belədirsə, onda biz Allahın Oğlu İsa
Məsihin həmvarisləri olduq. Məsihin miras aldıqlarını biz də alırıq.
Əgər Məsih əzab çəkdisə, biz də əzabları miras alırıq; lakin Məsih həyat
və izzət üçün yüksəlibsə, biz də bu həyatı və izzəti miras alacağıq.</p>
<p>Paul bizə məhz bu mənzərəni təsvir edir: insan məsihçi olanda Allahın
ailəsinə daxil olur. İnsan buna layiq olmaq üçün heç nə etmir. Ata Allah
Öz heyrətamiz məhəbbəti və mərhəməti ilə itmiş, aciz, yoxsul, borc
içində batan günahkarı ailəsinə qəbul etdi. İndi onun bütün günahlarının
əvəzi ödənilib və o, izzəti miras alır.</p>
<p><strong>18-25</strong></p>
<h2 id="izzət-gətirən-ümid-romalılara-818-25">İZZƏT GƏTİRƏN ÜMİD
(Romalılara 8:18-25)</h2>
<p>Paul indicə məsihçinin Allahın ailəsinə övladlığa götürülməsindən
gələn izzətdən danışdı. İndi isə yenidən dünyanın qayğılarına qayıdır.
O, böyük şair kimi bu mənzərəni təsvir edir. O, bütün təbiətin gələcək
izzəti həsrətlə gözlədiyini görür. O görür ki, yer üzündəki bütün
yaradılış məhvə məhkumdur.</p>
<p>Yer üzündəki hər şey solub yox olacaq. O, gözəlliyi solan,
füsunkarlığı çürüməyə məruz qalan və ölümə doğru gedən dünyanı görür.
Lakin dünya bu dəhşətli aqibətdən qurtuluşunu, təbiət də Allahın
izzətini gözləyir. Bu mənzərəni təsvir edərkən Paul hər bir yəhudinin
yaxşı bildiyi və başa düşdüyü fikirlərdən istifadə edir. O, müasir
dünyadan və gələcək izzətdən danışır. Yəhudi təfəkkürü zamanı iki dövrə
— indiki və gələcək dövrə bölürdü. Onların fikrincə, indiki dövr
pisliyə, günaha, ölümə və tənəzzülə məruz qalıb. Bir gün Rəbbin günü,
qiyamət günü gələcək, yer üzü bünövrəsinə qədər sarsılacaq; köhnə
dünyadan yeni bir dünya yaranacaq. Dünyanın yenilənməsi yəhudiliyin ən
böyük ideyalarından biri idi. Əhdi-Ətiqdə bu barədə heç bir təfərrüat
verilmədən danışılır. «Budur, Mən yeni göylər və yeni yer yaradıram»
(<em>Yeşaya 65:17</em>). Ancaq Əhdi-Ətiqlə Əhdi-Cədid arasındakı dövrdə
yəhudilər istismar ediləndə, əsarət altına alınanda və təqib olunanda,
onlar yeni torpaq və bu yeni dünya haqqında xəyal qururdular.</p>
<p>Yeni dünya arzusu yəhudilər üçün əziz idi. Paul bunu bilirdi. O,
günahın gücünün məğlub olacağı, ölümün və fəsadın əbədi olaraq yox
olacağı, Allahın izzətinin gələcəyi günü həsrətini çəkən təbiət haqqında
düşünür. Paul məcazi mənada deyir ki, təbiət insandan daha dəhşətli
vəziyyətdədir. İnsan qəsdən günah işlədi, təbiət isə istər-istəməz
günaha düçar olub. Təbiət istəmədən insanın günahına batıb. Adəm günaha
yıxıldıqdan sonra Allah ona belə dedi: «...Sənə görə torpaq lənətlənir»
(<em>Yaradılış 3:17</em>). Beləliklə, Paul poetik formada insanın süqutu
ucbatından dünyaya gələn ölümdən və çürümədən qurtuluşunu gözləyən
təbiəti təsvir edir.</p>
<p>Əgər bu həqiqət təbiət üçün doğrudursa, insanlar üçün da doğrudur.
Buna görə Paul sonra insanların ehtiraslı istəkləri haqqında danışır.
Müqəddəs Ruhu qəbul edən bəşəriyyət gələcək izzətin müjdəçisini görür;
indi o, Allahın ailəsinə övladlığa götürülmənin nəticələrinin həyata
keçməsini həsrətlə arzulayır. Bu onların bədənlərinin satın alınması
olacaq. Paul insanı Allahın izzətində cisimsiz ruh kimi təsəvvür
etmirdi. Bu dünyada insan bədən və ruhun vəhdətindən ibarətdir; Allahın
izzətində insan tamlığı ilə — həm ruhu, həm də bədəni xilas tapacaq.
Onun bədəni artıq çürümənin qurbanı və günahın aləti olmayacaq; bu,
ruhani insanın həyatına uyğun ruhani bədən olacaq.</p>
<p>Bunun ardınca vacib bir ifadə gəlir: «Biz ümidlə xilas olduq». Paulun
həyatını parlaq bir həqiqət işıqlandırırdı: insanın vəziyyəti ümidsiz
deyil. Paul pessimist deyildi. İngilis yazıçısı H.G.Vells bir dəfə belə
demişdi: «Həyatı mağarada başlayan insan ömrünü gecəqonduların
xəstəliklə dolu xarabalıqlarında bitirəcək». Lakin Paul belə deyildi. O,
insanın günahını və dünyanın hansı vəziyyətdə olduğunu yaxşı görürdü;
eyni zamanda Allahın xilas edən gücünü və bütün bunlardan çıxış yolunu
görürdü. O, gələcəyə ümidlə baxırdı.</p>
<p>Məhz buna görə Paul üçün həyat günaha batmış, ölümə və tənəzzülə
uğramış sonluqla bitən ümidsiz gözlənti deyildi. Onun üçün həyat Rəbbin
izzəti və qüdrətinin gətirəcəyi azadlıq, yenilənmə və bərpa ilə
nəticələnən gözlənti idi.</p>
<p>19-cu ayədə Paul ümid mənasını verən <em>apokaradokiya</em> sözünü
işlədir. <em>Apokaradokiya</em> sözü boyunu uzadıb üfüqü diqqətlə
izləyən və izzətin şəfəqinin əlamətlərini həvəslə gözləyən bir insanın
duruşunu ifadə edir. Paul üçün həyat yorucu bir gözlənti deyil, canlı,
həyəcan verici bir intizar idi. Məsihçi hamı kimi pis insani təbiəti ilə
mübarizə aparmağa, ölüm və tənəzzül dünyasında yaşamağa məcburdur. Lakin
məsihçi təkcə bu dünyada yaşamır, o, Məsihdə də yaşayır. O, təkcə bu
dünyanı deyil, Allahın dünyasını da görür. O, təkcə insan günahının
nəticələrini deyil, həm də Allahın lütfünün və məhəbbətinin gücünü
görür. Buna görə də məsihçi həyatının mənası ümidsizlik deyil, ümiddir.
Məsihçi ölümü deyil, həyatı gözləyir.</p>
<p><strong>26-30</strong></p>
<h2 id="hər-şey-allahdandir-romalılara-826-30">HƏR ŞEY ALLAHDANDIR
(Romalılara 8:26-30)</h2>
<p>İlk iki ayə Əhdi-Cədidin dua mövzusunda ən mühüm hissələrindən birini
ifadə edir. Paul deyir ki, zəif olduğumuza görə biz nə üçün dua etməli
olduğumuzu bilmirik. Lakin etməli olduğumuz bütün duaları Müqəddəs Ruh
Öz edir. Dodd duanı belə təsvir edir: «Dua içimizdə olan ilahi istəkdir
və bizdən qat-qat üstün olan İlahiyə yalvarışdır». Düzgün dua edə
bilməməyimizin iki əsas səbəbi var. Birincisi, gələcəyi görə
bilmədiyimiz üçün düzgün dua edə bilmirik. Biz qarşıdakı ili, hətta bir
saatı belə görə bilmirik. Buna görə biz bizə yalnız xeyir gətirəcək
şeylər barədə dua edə bilərik və əksinə, bizə zərər gətirəcək şeylərdən
qurtulmaq üçün Allaha dua edə bilərik. İkincisi, biz ona görə düzgün dua
edə bilmirik ki, hər hansı bir vəziyyətdə bizim üçün nəyin daha yaxşı
olacağını bilmirik. Biz çox vaxt mütləq şəkildə bizə zərər vuracaq
şeyləri istəyən uşağa bənzəyirik. Allah isə övladının xahişini yerinə
yetirməkdən imtina edən və ya onu istəmədiyi bir işə sövq edən valideynə
bənzəyir. Çünki O, övladına nəyin fayda verəcəyini daha yaxşı bilir.</p>
<p>Hətta yunanlar da bunu yaxşı bilirdilər. Pifaqor şagirdlərinə özləri
üçün dua etməyi qadağan etmişdi, çünki deyirdi ki, onlar cahil
olduqlarına görə özləri üçün nəyin yaxşı olduğunu bilə bilməzlər.
Ksenofan deyir ki, Sokrat öz şagirdlərinə sadəcə olaraq yaxşı şeylər
üçün dua etməyi, istəklərini müəyyənləşdirməyə çalışmamağı, nəyin yaxşı
olduğuna qərar verməyi Allaha həvalə etməyi öyrədirdi. Dodd bunu belə
ifadə edir: «Biz öz real ehtiyaclarımızı bilə bilmərik. Biz məhdud
ağlımızla Allahın planlarını bilə bilmərik. Biz Allaha yalnız ifadə
edilməz ahları çatdıra bilərik, Müqəddəs Ruh isə lazımi şəkildə
ahlarımızı Allaha çatdırır».</p>
<p>Paula görə, hər şey Allahdan olduğu kimi, dua da Allahdandır. Paul
bilirdi ki, insan öz səyi ilə Allah qarşısında bəraət qazana və nə üçün
necə dua edəcəyini bilməz. Nəticə etibarilə, düzgün dua belə səslənir:
«Ey Ata, ruhumu Sənin əlinə verirəm. Mənim deyil, sənin iradən
olsun!»</p>
<p>Lakin Paul daha da irəli gedir. O deyir: «Allahı sevənlərə Onun
məqsədinə görə çağırılanlara yaxşı bəllidir ki, Allah hər şeyi onların
xeyrinə edir». Məsihçilərin həyat təcrübəsi onlara göstərdi ki, sonda
hər şey onların xeyrinə olacaq.</p>
<p>Geriyə baxıb bədbəxtlik hesab etdiyimiz şeylərin son nəticədə bizim
xeyrimizə işlədiyini görmək üçün çox yaşlı olmaq lazım deyil; böyük
xəyal qırıqlığı kimi görünən şey əhəmiyyətli xeyir-duaya çevrilir.</p>
<p>Ancaq onu da qeyd etmək lazımdır ki, belə təcrübə yalnız <em>Allahı
sevənlərə</em> aiddir. Stoiklərin gözəl bir fikri var idi. Ola bilsin,
Paul bu hissəni yazanda onu xatırlamışdı. Stoizmin mühüm anlayışlarından
biri də Tanrının <em>loqosu</em>, İlahi ağıl anlayışıdır. Stoiklər
inanırdılar ki, həmin <em>loqos</em> dünyaya hopub. Hər şeyə məna verən
<em>loqos-</em>dur. Məsələn, ulduzları və planetləri öz orbitlərində
saxlayan, gecə ilə gündüzün, eləcə də fəsillərin növbələşməsini müəyyən
qaydada tənzimləyən <em>loqos</em>-dur. <em>Loqos</em> kainatda nizam
yaradan və xaosu aradan qaldıran Allahın Ağlı və Dərrakəsidir.</p>
<p>Stoiklər daha da irəli gedib inanırdılar ki, loqos kainatda
nizam-intizam yaratmaqla yanaşı, hər bir insan üçün həyat planı və
məqsəd daşıyır. Başqa sözlə desək, stoiklər inanırdılar ki, insanın
başına gələn hər şey Allahdandır və Allahın planı olmadan insanın başına
heç nə gələ bilməz. Epiktet yazır: «Allaha baxıb belə deməyə cəsarət et:
«Bundan sonra mənə istədiyini et. Mən Səninlə birəm, Sənə məxsusam;
Sənin məsləhət bildiyin heç nədən çəkinmərəm. Məni hara istəyirsən apar,
nə istəyirsən geyindir. İstəyirsən hansısa vəzifədə qalım, ya ondan
uzaqlaşım; yerimdə dayanım, yoxsa qaçım; varlı, yoxsa kasıb olum? Bütün
bunlara görə Səni insanların qarşısında müdafiə edəcəyəm».</p>
<p>Stoiklər öyrədirdilər ki, hər bir insanın <em>qəbul edə biləcəyi</em>
öz qisməti var. Allahın ona nəsib etdiyini qəbul edən insan sülh içində
yaşayır, müqavimət göstərən isə Allahın niyyətinə qarşı əbəs yerə
mübarizə aparır.</p>
<p>Paul da eynilə bu cür düşünürdü. O deyirdi ki, sonda hər şey insanın
xeyrinə olacaq, amma yalnız <em>Allahı sevənlər üçün</em>. Əgər insan
Allahı sevir və qəbul edirsə, Ona inanırsa, əgər insan əmindirsə ki,
Allah müdrik və sevən Atadır, onda Onun göndərdiyi hər şeyi
təvazökarlıqla qəbul edə bilər. Həkim insana xoşagəlməz, hətta ağrılı
müalicə yaza bilər. Əgər insan həkimin savadına güvənirsə, onun yazdığı
müalicəyə əməl edəcək. Biz də Allahı seviriksə, eynilə bu cür edəcəyik.
Lakin Allahı sevməyən və Ona inanmayan kəs, başına gələnlərə qarşı
asanlıqla üsyan edə, hətta Allahın iradəsinə qarşı çıxa bilər. Yalnız
Allahı sevən və iman edən bir insan üçün hər şey onun xeyrinə ola bilər.
Çünki hər şey müdrikliyi, məhəbbəti və qüdrəti ilə yaxşılığa doğru
aparan Atadan gəlir.</p>
<p>Paul daha da irəli gedir; o, hər bir məsihçinin ruhani təcrübəsindən
danışır. Müqəddəs Kitabın Azərbaycanca tərcüməsində belə deyilir: «Çünki
Allah qabaqcadan tanıdığı adamları Öz Oğlunun surətinə uyğunlaşmaq üçün
əvvəlcədən təyin etdi ki, O, çoxlu qardaş arasında ilk doğulan olsun;
əvvəlcədən təyin etdiyi adamları da çağırdı; çağırdığı adamları da saleh
saydı; saleh saydığı adamları da izzətləndirdi». Bu ayələrin təfsirində
ciddi səhvlər var idi. Onların mənasını düzgün başa düşmək üçün bilmək
lazımdır ki, Paul onları heç vaxt öz teologiyasının və ya fəlsəfəsinin
izahı kimi qəbul etməmişdir. Bu, məsihçi təcrübəsindən yaranan hisslərin
lirik ifadəsidir. Əgər bu hissəni teologiya və fəlsəfənin bir ifadəsi
kimi qəbul etsək və onun şərhinə quru məntiq tətbiq etsək, onda Allahın
bəzilərini seçib, digərlərini seçmədiyini görəcəyik. Lakin Paulun
nəzərdə tutduğu bu deyildi.</p>
<p>Gəlin məsihçi təcrübəsi haqqında fikirləşək. Məsihçi öz təcrübəsi
haqqında nə qədər çox düşünsə, bir o qədər əmin olar ki, onun özünün edə
biləcəyi heç nə yoxdur, hər şey Allahdandır. İsa Məsih bu dünyaya gəldi;
O, bu dünyada yaşadı; çarmıxa çəkildi; ölülərdən dirildi. Biz bütün
bunların baş verməsi üçün heç nə etmədik: bunlar Allahın işidir. Biz bu
gözəl sevgi haqqında müjdəni eşitdik. Biz bu sevgini
<em>yaratmadıq</em>, sadəcə onu <em>aldıq</em>. Qəlbimizdə sevgi oyandı,
günahı dərk etdik, bununla da bağışlanma və xilas aldıq. Biz bütün
bunlara özümüz nail olmadıq: hər şey Allahdan gəldi. Paulun bu hissədə
demək istədikləri budur.</p>
<p>Əhdi-Ətiqdə biz <em>qəbul etmək</em> sözünə məcazi mənada rast
gəlirik: «Mən sənə çöldə, quraq torpaqlarda göz-qulaq oldum» (<em>Huşə
13:5</em>). «Yer üzündəki nəsillərin arasında yalnız sizinlə ünsiyyət
yaratmışam» (<em>Amos 3:2</em>). Müqəddəs Kitabda Allahın kimisə qəbul
etdiyi deyiləndə, bu Onun həmin şəxs üçün xüsusi məqsədi, planı və
tapşırığı olduğunu bildirir. Əgər bir daha geriyə dönüb məsihçi
təcrübəmizə nəzər salsaq, onda yalnız deyə bilərik: «Mən bunu heç vaxt
edə bilməzdim; hər şeyi Allah etdi». Bununla yanaşı, iradə azadlığından
məhrum olmadığımızı bilirik.</p>
<p>Allah İsraili seçdi, lakin elə bir gün gəldi ki, İsrail Allahın onun
üçün nəzərdə tutduğu taleyi rədd etdi. Rəbbin gözəgörünməz əli həyatımız
boyu bizə rəhbərlik edir. Lakin günün sonuna qədər biz Onun rəhbərliyini
rədd edib öz yolumuzla gedə bilərik. Hər bir məsihçi qəti əmindir ki,
hər şeyi edən Allahdır; o, heç nə etməyib; hər şeyi Allah etmişdir.
Paulun burada nəzərdə tutduğu da budur. Bu o deməkdir ki, Allah əzəldən
bizi xilas üçün təyin etmişdir; bizi vaxtı çatanda çağırmışdır. Amma
insanın qüruru Rəbbin planını poza bilər və itaətsizliyi ilə Onun
çağırışını rədd edə bilər.</p>
<p><strong>31-39</strong></p>
<h2
id="bizi-allahin-məhəbbətindən-heç-nə-ayira-bilməz-romalılara-831-39">BİZİ
ALLAHIN MƏHƏBBƏTİNDƏN HEÇ NƏ AYIRA BİLMƏZ (Romalılara 8:31-39)</h2>
<p>Bu, Paulun ən lirik hissələrindən biridir. 32-ci ayədə biz Əhdi-Ətiqi
yaxşı bilən, hər bir yəhudiyə tanış olan gözəl bir xatırlatma görürük.
Paul əslində belə deyir: «Allah Öz Oğlunu bizdən əsirgəmədi: bu,
həqiqətən də, Allahın bizə lazım olan hər şeyi verəcək qədər bizi
sevdiyinə zəmanətdir». Paul Allahı bir vaxtlar Onun İbrahim peyğəmbəri
tərif etdiyi sözlərlə tərif edir. Allah İbrahim peyğəmbərə deyəndə ki,
oğlu İshaqı qurban gətirsin, İbrahim Allaha sədaqətini sübut etdi. Allah
İbrahim peyğəmbərə dedi: «...öz yeganə oğlunu Məndən əsirgəmədin»
(<em>Yaradılış 22:12</em>). Paul sanki deyir: «İnsanın Allaha
sədaqətinin ən böyük nümunəsinə nəzər salın; Allah da sizə qarşı eynilə
belə sədaqətlidir». İbrahim peyğəmbər Allaha sadiq olduğuna görə ona ən
əziz olanı qurban verməyə hazır idi. Allah da insanlara o qədər sadiqdir
ki, yeganə Oğlunu onlar üçün qurban verdi. Həqiqətən, belə bir sədaqətə
tam güvənmək olar.</p>
<p>Lakin <em>33-35</em>-ci ayələrdə Paulun nə demək istədiyini dəqiq
başa düşmək çətindir. Bu ayələri iki cür anlamaq olar, onların hər
birində gözəl məna və qiymətli həqiqət var.</p>
<p>1) Biz bu ayələrə iki iddia kimi baxa bilərik. Bu iki iddianın
ardınca iki nəticə hasil edən iki sual yaranır.</p>
<p>a) Allah insanlara bəraət qazandırır — bu, bir iddiadır. Əgər bu,
belədirsə, o zaman insanları kim ittiham edə bilər? Əgər insan Allah
tərəfindən saleh sayılsa, o, hər cür ittihamdan xilas olur.</p>
<p>b) Bizim çarmıxda ölən və yenidən dirilən, əbədi yaşayan Məsihə olan
imanımız — digər iddiadır. Əgər belədirsə, bizi bu dünyada və ya o
dünyada ölülərdən dirilən Rəbbimizdən ayıra biləcək bir şey varmı?</p>
<p>Əgər ayələri bu nöqteyi-nəzərdən oxusaq, iki mühüm həqiqəti dərk
edərik:</p>
<p>a) Allah bizə bəraət qazandırdı; buna görə də heç kim bizi ittiham
edə bilməz.</p>
<p>b) Məsih dirildi; buna görə də heç bir şey bizi Ondan ayıra
bilməz.</p>
<p>2) Amma bu ayələri başqa cür də oxumaq olar. Allah bizə bəraət
qazandırdı. O zaman bizi kim mühakimə edə bilər?</p>
<p>Cavab belədir ki, bütün insanların Hakimi İsa Məsihdir. Yalnız O,
mühakimə etmək haqqına malikdir. Ancaq O bizi mühakimə etməkdən uzaqdır.
Çünki O, Allahın sağında oturub bizim üçün vəsatətçilik edir. Bu
səbəbdən biz xilas olmuşuq. Amma o da ola bilər ki, 34-cü ayədə Paul
heyrətamiz vəhyləri kəşf edir.</p>
<p>O, İsa Məsihin etdiyi dörd şeydən danışır:</p>
<p>1) O öldü;</p>
<p>2) O dirildi;</p>
<p>3) Allahın sağında oturur;</p>
<p>4) Bizim üçün vəsatətçilik edir.</p>
<p>Bütün məsihçi inancları arasında hələ də vacib sayılan erkən İmanlı
Cəmiyyətinin etiqadı belədir: «O çarmıxa çəkildi, öldü və qəbirə
qoyuldu; üçüncü gün ölülər arasından dirildi və Allahın sağında oturdu;
diriləri və ölüləri mühakimə etmək üçün məhz oradan gələcək». Paulun
iddiasındakı üç element erkən məsihçiliyin inancı ilə eynidir: yəni
<em>İsa</em> ölüb dirildi və Allahın sağındadır. Ancaq <em>dördüncü</em>
element fərqlidir. Erkən məsihçiliyin inancına görə, <em>İsa dirilərin
və ölülərin Hakimi olmaq üçün</em> gələcək. Paulun sözlərinə görə isə
Məsih bizim üçün <em>vəsatət etmək</em> məqsədilə Allahın sağında
oturub. Paul sanki belə deyir: «Siz İsanı mühakimə etmək üçün Allahın
sağında oturan Hakim kimi düşünürsünüz; təbii ki, O, bunu edə bilər,
çünki buna haqqı var. Amma səhv edirsiniz: O, Allahın sağında ittihamçı
olmaq üçün deyil, bizə görə vəsatət etmək üçün müdafiəçi kimi
oturub».</p>
<p>Məncə, ikinci variantı götürsək, daha düzgün olar. Dərin düşüncə
sayəsində Paul Məsihi Hakim kimi deyil, insanları sevən Biri kimi gördü.
Bu cür sevgidən vəcdə gələn Paul daha sonra poetik şövqlə belə deyir:
«Heç bir şey bizi dirilmiş Rəbbimiz İsa Məsihdəki Allahın məhəbbətindən
ayıra bilməz».</p>
<p>1) Nə əziyyət, nə sıxıntı, nə təhlükə bizi ayıra bilməz (<em>35-ci
ayə</em>). Dünyadakı bədbəxtliklər insanı Allahdan ayıra bilməz.</p>
<p>2) <em>38-39</em>-cu ayələrdə Paul siyahı verir. Nə <em>həyat, nə də
ölüm</em> bizi Məsihdən ayıra bilməz. Həyatda biz Məsihlə yaşayırıq;
ölümdə Onunla birlikdə ölürük; Onunla birlikdə öldüyümüz üçün Onunla
birlikdə diriləcəyik. Ölüm heç də bizi Məsihdən ayırmır; əksinə, Ona
daha bir addım yaxınlaşdırır. Ölüm son deyil, İsa Məsihin hüzuruna
aparan «üfüqdəki qapıdır».</p>
<p>3) Nə mələklər, nə başçılar bizi Ondan ayıra bilməz. Paulun dövründə
yəhudilərin mələklər haqqında inancı böyük idi. Hər şeyin öz mələyi var
idi. Küləyin, buludun, qarın, dolunun, şaxtanın, ildırımın və şimşəyin,
istinin, soyuğun, fəsillərin mələyi var idi. Ravvinlər deyirdilər ki,
dünyada hər şeyin, hətta bir otun belə öz mələyi var. Ravvin
nəzəriyyəsinə görə, mələklərin üç rütbəsi var idi. Birinci rütbəli
mələklər taxt mələkləri — keruvlar və seraflar; ikinci rütbəli mələklər
padşah səlahiyyətinə malik idi; üçüncü rütbəli mələklər — baş mələklər
və başçılar idi. Paul həmin mələklər haqqında dəfələrlə danışır
(<em>Efeslilərə 1:21; 3:10; 6:12; Kolosselilərə 2:10.15; 1Korinflilərə
15:24</em>). Ravvinlər — Paul da bir vaxtlar ravvin idi — inanırdılar
ki, mələklər insanla düşmənçilik edir. Yəhudilər hesab edirdilər ki,
Allahın insanı yaratması mələklərin narazılığına səbəb olub. Sanki
Allahı başqası ilə bölüşmək istəmirdilər. İndi Allahın qəlbində insanın
tutduğu yer onlarda paxıllıq və narazılıq yaradırdı. Ravvinlərin bir
əfsanəsi var idi ki, Allah Sina dağında Musa peyğəmbərə görünüb ona və
xalqa Qanun verəndə, saysız-hesabsız mələklər Allahı müşayiət edirdi.
Allah İsrailə Qanun verəndə onlar həsəd aparırdı. Musa peyğəmbər dağa
qalxarkən mələklər ona hücum etdi. Əgər Allah müdaxilə etməsəydi, onlar
Musanı orada tərk edəcəkdi. Paul öz müasirləri kimi düşünərək deyir:
«Hətta qibtə edən, qısqanc mələklər də istəsələr belə, bizi Allahın
məhəbbətindən ayıra bilməz».</p>
<p>4) Hətta nə indiki, nə gələcək zaman bizi Məsihdən ayıra bilməz. Paul
<em>indiki və gələcək zaman</em> haqqında danışır (<em>38-ci ayə</em>).
Artıq bilirik ki, yəhudilər zamanı <em>indiki və gələcək dövrə</em>
bölürdülər. Paul sanki deyir: «Bu dünyada bizi heç nə Allahdan ayıra
bilməz. Gün gələcək ki, bu dünya sarsılacaq və yeni bir dövr başlayacaq.
Lakin bu, məsihçi üçün heç nəyi dəyişməyəcək. Hətta bu dünya məhv olub
yeni dünya yaransa da, Məsihlə olan əlaqələr dəyişməz qalacaq».</p>
<p>5) <em>Heç bir dağıdıcı qüvvə</em> bizi Məsihdən ayıra bilməz. Paul
<em>ucalıqdan və dərinlikdən</em> danışır. O, bu anlayışları burada
astroloji terminlər kimi istifadə edir. Qədim dövrdə insanlar ulduzların
onlar üzərində hökmranlıq etdiyinə inanırdılar. Onlar inanırdılar ki,
insan müəyyən bir ulduz altında doğulur və bu onun taleyini müəyyən
edir. Bəzi insanlar bu gün də buna inanırlar; lakin qədim dövrdə bu
inanc daha güclü idi. <em>Ucalıq</em> (<em>qupsoma</em>) elə bir dövrdür
ki, ulduz ən yüksək nöqtədə və ən böyük təsirə malik olur;
d<em>ərinlik</em> (<em>qatos</em>) isə elə bir dövrdür ki, ulduz ən
aşağı nöqtəsinə enib yüksəlməsini gözləyir və insanın taleyinə təsir
edir. Ulduzların onların taleyinə təsir etdiyinə inanan insanlara Paul
belə deyirdi: «Ulduzlar sizə zərər verə bilməz. Onların təsiri sizi
Allahın məhəbbətindən ayıra bilməz».</p>
<p>6) <em>Heç bir başqa aləm</em> (39-cu ayə — heç bir başqa məxluq)
bizi Allahdan ayıra bilməz. <em>Başqa</em> sözünün mənasını ifadə etmək
üçün Paul yunan <em>getoros</em> sözündən istifadə edir ki, bu da
əslində <em>fərqli</em> deməkdir. Paul sanki deyir: «Fərz edək ki, bizim
dünyamızdan başqa fərqli bir dünya yaranıb. Hətta onda da siz xilas
olacaqsınız: siz yenə də Allahın məhəbbətində qalacaqsınız». Burada hər
kəsi tənhalıqdan və qorxudan xilas edən bir baxış var. Paul deyir: «Siz
bu və ya digər dünyanın istənilən hadisəsini təsəvvür edə bilərsiniz.
Lakin onların heç biri məsihçini aləmlərin Rəbbi və Hökmdarı olan İsa
Məsihdəki Allahın məhəbbətindən ayıra bilməz. Onda nədən
qorxmalıyıq?»</p>
