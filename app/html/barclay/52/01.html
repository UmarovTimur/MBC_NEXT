<h1>1-ci fəsil</h1>
<p><strong>1-7</strong></p>
<h2 id="çağiriş-müjdə-və-əmr-romalılara-11-7">ÇAĞIRIŞ, MÜJDƏ VƏ ƏMR
(Romalılara 1:1-7)</h2>
<p>Paul romalılara məktub yazarkən şəxsən tanımadığı və heç vaxt
olmadığı imanlı cəmiyyətinə müraciət edirdi. O, dünyanın ən böyük
imperiyasının ən böyük şəhərində yerləşən imanlı cəmiyyətinə məktub
yazırdı. Buna görə də o, sözlərini və düşüncələrini çox diqqətlə
seçirdi.</p>
<p>Paul özünü təqdim etməklə başlayır.</p>
<p>1) O özünü İsa Məsihin qulu (<em>doulos</em>) adlandırır. «Qul»
sözünün iki mənası var:</p>
<p>a) Paulun Məsihə müraciətinin ən sevimli forması RƏBDİR
(<em>kurios</em>). Yunan dilində <em>kurios</em> sözü insana və ya
əşyaya mütləq sahib olan şəxsi bildirir. Bu söz tam mənasında
<em>sahib</em> və ya <em>ağanı</em> ifadə edir. RƏBB (<em>kurios</em>)
sözünün əks ifadəsi <em>quldur</em> (<em>doulos</em>). Paul özünü İsa
Məsihin qulu, Məsihi isə Ağası və Rəbbi hesab edirdi. İsa onu sevdiyinə
görə onun uğrunda öldü. Buna görə də Paul hesab edirdi ki, o, artıq
özünə aid deyil, tamamilə İsa Məsihə aiddir. Bir tərəfdən <em>qul</em>
sözü — məhəbbətin ən böyük borcu deməkdir.</p>
<p>b) Amma <em>qul</em> (<em>doulos</em>) sözünün başqa mənası da var.
Məsələn, Əhdi-Ətiqdə bu söz, adətən, müəyyən nüfuzlu adamlar üçün
istifadə olunur. Musa peyğəmbər və Yeşua Rəbbin qulları
(<em>doulos</em>) idilər (<em>Yeşua 1:2; 24:29</em>). Peyğəmbərlər üçün
ən böyük şərəf və onları bütün insanlardan fərqləndirən cəhət Rəbbin
qulları olmaları idi (<em>Amos 3:7; Yeremya 7:25</em>). Paul özünü İsa
Məsihin qulu adlandırmaqla peyğəmbərlərin varisi kimi tanıdır. Onların
böyüklüyü və Paulun izzəti artıq onların Rəbb Allahın qulları olmaları
ilə müəyyən edilmişdir. Buna görə <em>İsa Məsihin qulu</em> adı həm ona
qoyulan böyük məhəbbət vəzifəsini, həm də yüksək missiya ilə bağlı
şərəfi bildirir.</p>
<p>2) Paul özünü <em>seçilmiş həvari</em> adlandırır. Əhdi-Ətiqdə böyük
insanlar Allahın çağırışını eşidən və ona cavab verən adamlar idi.
İbrahim peyğəmbər Rəbb Allahın çağırışını eşitdi (<em>Yaradılış
12:1-3</em>), Musa peyğəmbər Allahın çağırışına cavab verdi (<em>Çıxış
3:10</em>). Yeremya və Yeşaya da peyğəmbər idilər. Onlar, demək olar ki,
öz iradələrinə zidd çıxaraq, Allahın çağırışına cavab verdilər
(<em>Yeremya 1:4-5; Yeşaya 6:8-9</em>). Paul özünü heç vaxt şöhrət
axtaran kimi deyil, tapşırıq alan adam kimi görürdü. İsa şagirdlərinə
dedi: «Siz Məni seçmədiniz, Mən sizi seçib təyin etdim...» (<em>Yəhya
15:16</em>). Paul nə etmək istədiyini deyil, Allahın ondan nə etməsini
istədiyi barədə düşünürdü.</p>
<p>3) Paul özünü <em>Allahın Müjdəsinə seçilmiş biri kimi</em> təqdim
edir. O, dərk edirdi ki, həyatının iki sahəsinə görə seçilib. Həyatında
iki dəfə <em>aforoseyn</em> sözü işlədir.</p>
<p>a) Paul <em>Allah tərəfindən</em> seçilmişdir. O əmin idi ki, Allah
onu hələ doğulmamışdan öncə onun üçün müəyyən edilmiş işi yerinə
yetirməkdən ötrü seçib (<em>Qalatiyalılara 1:15</em>). Allah hər bir
insan üçün bir plan müəyyən edir. Heç bir insanın həyatı məqsədsiz
deyil. Allah ona müəyyən tapşırığı yerinə yetirmək üçün həyat verib.</p>
<p>b) Müqəddəs Ruh Antakyadakı imanlı cəmiyyətinin rəhbərlərinə onu və
Barnabanı bütpərəstlər arasında xüsusi bir missiya üçün seçməyi əmr
edəndə, Paul <em>insanlar tərəfindən</em> seçilmişdi (<em>Həvarilərin
işləri 13:2</em>). Paul başa düşdü ki, o, Allahın missiyasını və Allahın
Cəmiyyətinin missiyasını yerinə yetirməlidir.</p>
<p>4) Bunun üçün o, iki ənam aldı. 5-ci ayədə o, bu iki ənama işarə
edir.</p>
<p>a) Ona <em>lütf</em> nazil olmuşdu. Lütf — layiq olmadan verilən
hədiyyə deməkdir. Paul Məsihə iman etməyənə qədər Qanuna əməl etməklə
həm insanların, həm də Allahın gözündə tərif qazanmağa çalışırdı. Lakin
bu ona rahatlıq vermədi. Sonra anladı ki, vacib olan onun nə edə
biləcəyi deyil, Allahın nə etdiyidir. Çünki «Qanun insanın nə etməli
olduğunu deyir; Müjdə isə Allahın nə etdiyini deyir». Paul indi gördü
ki, insanın xilası onun səyindən yox, Allah sevgisindən asılıdır. Məsələ
ondadır ki, lütfə nail və ya layiq olmaq mümkün deyil. Bu, Allahın
ənamıdır.</p>
<p>b) O, <em>tapşırıq almışdı</em>. Paul başqa millətlərə həvari olmaq
üçün seçilmişdi. Paul başa düşürdü ki, o, xüsusi vəzifə üçün deyil,
xüsusi tapşırıq üçün seçilib. O bilirdi ki, Allah onu izzət üçün deyil,
ağır zəhmət üçün seçib. Burada söz oyunu da ola bilər. Bir vaxtlar Paul
farisey idi (<em>Filipililərə 3:5</em>). Farisey <em>dünyadan
təcrid</em> <em>olunmuş</em> demək idi. Ola bilsin, fariseylər özlərini
adi insanlardan qəsdən ayırdıqlarına və paltarlarının ətəyinin onlara
toxunmasına icazə vermədiklərinə görə belə adlandırılırdılar. Onların
fikrincə, Allah bütpərəstləri «cəhənnəm odu üçün yanacaq» kimi istifadə
edəcək. Buna görə Allahın gözündə bütpərəstlərin lütf tapması fikri
fariseyləri səksəndirirdi. Bir vaxtlar Paul da belə bir farisey idi. O
özünü elə <em>təcrid olunmuş</em> hiss edirdi ki, bütün adi insanlara
qarşı onda nifrətdən başqa heç nə yox idi. İndi isə Paul özünü o qədər
təcrid olunmuş hiss edirdi ki, bütün həyatını Allahın Müjdəsini
istənilən millətdən olan hər insana təbliğ etməyə həsr etməlidir.
Məsihin yolu insanı həmişə imtiyaz, şöhrət və qürur naminə deyil, bütün
insanlara xidmət, təvazökarlıq və məhəbbət göstərmək üçün xüsusi edir.
Paul bu hissədə özünü təqdim etməkdən başqa, təbliğ etdiyi dini
inancının və imanının mühüm məqamlarını qeyd edir. Bu, mərkəzində İsa
Məsih olan Müjdənin özü idi (<em>3 və 4-cü ayələr</em>). Xüsusilə, iki
ehkamın üstünlük təşkil etdiyi müjdə idi:</p>
<p>a) <em>Məsihin bədəndə gəlməsi</em> ehkamı. Paul, həqiqətən, insan
kimi yer üzünə gələn İsa haqqında danışırdı. Erkən İmanlı Cəmiyyətinin
böyük mütəfəkkirlərindən biri Məsih haqqında danışarkən belə demişdi: «O
bizi Özü kimi etmək üçün bizdən biri oldu». Paul qeyri-real tarixdə
yaşayan əfsanəvi qəhrəmanı — yarı tanrı, yarı insan olmayan Biri
haqqında vəz etmirdi. O, xilas etmək üçün gəldiyi insanlarla bir Olan
Şəxs haqqında vəz edirdi.</p>
<p>b) <em>Ölülərdən dirilmə</em> ehkamı. Əgər İsa gözəl bir həyat
yaşayıb qəhrəmancasına ölsəydi və hər şey bununla yekunlaşsaydı, onda O,
böyük qəhrəman personajlar sırasında sayıla bilərdi. Beləcə bəzi
müqəddəslər kimi qalardı. Məsihin unikallığı Onun dirilməsi faktı ilə
əbədi olaraq möhürlənib. Qalanların hamısı ölüb getdi və özlərindən bir
xatirə qoydular. İsa yaşamağa davam edir və bizim yanımızdadır. O, əbədi
olaraq Öz hökmranlığında qüdrətlidir.</p>
<p><strong>8-15</strong></p>
<h2 id="əzəmətin-nəzakətliyi-romalılara-18-15">ƏZƏMƏTİN NƏZAKƏTLİYİ
(Romalılara 1:8-15)</h2>
<p>İyirmi əsr keçib, lakin bu gün də bu hissə isti məhəbbət saçır. Biz
həvari Paulun nəcib ürəyinin heç vaxt görmədiyi imanlı cəmiyyətinə qarşı
məhəbbətlə necə döyündüyünü hiss edirik.</p>
<p>Bu məktubu yazarkən Paul çox çətinlik çəkdi, çünki o onların işlərinə
müdaxilə etmək niyyətində deyildi. Nəsə etməzdən əvvəl yadlıq və şübhə
sədlərini aşmaq üçün onlara yaxın olmalı idi.</p>
<p>1) Paul müdrikliyi məhəbbətlə birləşdirərək, ruhlandırma ilə
başlayır. O yazır ki, onların imanı bütün dünyada elan olunduğuna görə
Allaha şükür edir. Elə insanlar var ki, dilindən tərif, elələri də var
ki küfr çıxır. Kiminin gözü nöqsan, kiminin də ürəyi yaxşı cəhət
axtarır. Tomas Hardi haqqında deyirdilər ki, o, tarlaya çıxanda çöldəki
çiçəkləri deyil, küncdəki peyin yığınını görürdü. Ancaq bu da bir
faktdır ki, insanları qınamaq əvəzinə tərifləyəndə, onlardan daha çox
şey əldə etmək olar. Başqalarının yaxşı cəhətlərini görməyə çalışanlar
onlarda daha çox yaxşılıq hasil edəcəklər. Qədim Yunanıstanın ən yaxşı
və ən yüksək sivilizasiyası qədər gözəl heç nə heç vaxt olmamışdır. Bir
dəfə T.R.Qlover bunu belə ifadə etmişdi: «Yunanıstan sadə insanın
kor-koranə inamı üzərində» qurulub. 1914-1918-ci illər Birinci Dünya
Müharibəsinin əsas simalarından biri, «Silahlı Tələbə» kitabının
müəllifi Donald Hanki insanların həm yaxşı, həm də pis cəhətlərini
görürdü. Bir dəfə o, cəbhədən göndərdiyi məktubda yazmışdı: «Əgər mən bu
müharibədən sağ çıxsam, «Canlı xeyirxahlıq» adlı kitab yazacağam. Orada
sadə insanlara xas olan bütün fəzilətləri, nəcibliyi təhlil edib,
onların bu xüsusiyyətləri İmanlı Cəmiyyətində necə əks etdirməli
olduqlarını göstərməyə çalışacağam». O, həmçinin «Sevimli kapitan»
oçerkini yazdı. Burada kapitanın ən yöndəmsiz insanları seçib, onları
necə öyrətdiyini təsvir etdi. «Kapitan onlara baxır, onlar da kapitana
baxırdılar. Beləliklə, əllərindən gələn hər şeyi etməyə hazır idilər».
İnsanlara güvənməyən şəxs heç vaxt onları xilas etməyə cəhd belə edə
bilməz. İnsan cəhənnəm əzabına layiq günahkardır. Amma eyni zamanda onun
qəlbində bir qəhrəman yaşayır. Çox vaxt bir tərif kəlməsi belə onun
daxilində yatmış qəhrəmanlığı oyada bilər. Qınaq, tənqid isə onda yalnız
ümidsizlik və inciklik hissi yaradar. Uzun illər əvvəl, 630-cu ildə
Sakson kralı ona Müjdəni təbliğ etmək üçün Şotlandiyanın Ayona adalarına
bir missioner göndərməyi xahiş etdi. Missioner oradan qayıdanda
ingilislərin inadkar və vəhşi təbiətindən gileylənirdi: «İngilislər
özlərini apara bilmirlər. Onlar vəhşilər kimi davranırlar». Missioner
bildirdi ki, onlara Müjdəni təbliğ etmək əbəsdir. Bu şikayətə
ingilislərin həvarisi Aidan belə cavab verdi: «Qardaşım, məncə, belə
cahil dinləyicilərə qarşı sən çox sərt oldun. Onlara qarşı daha yumşaq
rəftar etməli idin. Onlara əvvəlcə ruhani süd, sonra isə ət verməli
idin». Aidan Nortumbriyaya göndərildi. O, həlimliyi və mülayimliyi ilə
missioner yoldaşının həddindən artıq sərt davrandığı insanları Məsih
üçün qazandı.</p>
<p>2) Paul Romadakı insanları şəxsən tanımasa da, onlar üçün daim Allaha
dua edirdi. Məsihçilərin imtiyazı və vəzifəsi — sevdiklərini və bütün
məsihçi qardaşlarını mərhəmət taxtına doğru aparmaqdır. Mövzusu «Rəbbin
Duası» olan vəzlərindən birində yunan imanlı cəmiyyətinin atası Nissalı
Qriqori<a href="#fn2" class="footnote-ref" id="fnref2"
role="doc-noteref"><sup>2</sup></a> (331-ci ildə doğulub) dua haqqında
lirik bir bənd verir:</p>
<blockquote>
<p>«Duanın gücü Allahla vəhdətdə olur. Allahla olan insan düşməndən
uzaqlaşır. Dua ilə biz iffətimizi qoruyur, xasiyyətimizi tənzimləyir və
şöhrətpərəstlikdən azad oluruq. Dua bizə inciklikləri unutmağa,
paxıllığa qalib gəlməyə, ədalətsizliyə tab gətirməyə kömək edir və
günahlarımızı yuyur. Dua vasitəsilə biz xoşbəxt ailə və güclü, yaxşı
qurulmuş cəmiyyət əldə edirik. Dua — bakirəliyin möhürü və nikahda
sədaqətin təminatıdır. Dua səyyahı, yatanı qoruyar, oyaq olana cəsarət
verər... Yorulanda adama güc, kədərlənəndə təsəlli verər. Dua — sevinənə
həzz, əziyyət çəkənə təsəllidir. Dua — Allaha yaxın edir və gizlin
olanlar üzərində düşünməyə kömək edir. Dua maddi cəhətdən təmin edir və
hələ reallaşmamış şeylərin mahiyyətini zənginləşdirir».</p>
</blockquote>
<p>Əgər bizə əziz olan insanlar uzaqdırsa və onlara başqa nəsə etmək
imkanımız yoxdursa, onları duanın himayəsi və gücü ilə əhatə edə
bilərik.</p>
<p>3) Paul həmişə təvazökarlıqla almağa və verməyə hazır idi. O, Romaya
səfər etmək arzusunu bildirməklə, onları qüvvətləndirmək üçün onlara
ruhani bir ənam çatdırmaq məqsədində olduğunu deyir. Amma sonra fikrini
dəyişir. Paul Romada olmaq niyyətinə ona görə düşür ki, o və Romadakı
imanlı cəmiyyəti bir-birilərini ruhlandırsınlar: axı nə qədər olmasa da
hər bir imanlı digərinin imanında özü üçün qiymətli toxum tapa bilər.
Müəllimlər iki cür olur. Bəzi müəllimlər öz tələbələrinə elə yanaşırlar
ki, sanki onlardan üstündürlər, tələbələr isə hər şeyi imanla qəbul
etməlidirlər. Amma elə müəllimlər də var ki, sanki belə deyirlər: «Gəl,
bunu birlikdə öyrənək». Paul erkən məsihçiliyin ən böyük mütəfəkkiri
idi. Lakin təbliğ etmək istədiyi insanlar haqqında düşünəndə, o özünü
təkcə onlara nəsə verən kimi deyil, həm də onlardan nəsə qəbul edən kimi
görürdü. Öyrətmək və öyrənmək üçün təvazökarlıq mütləqdir.</p>
<p>4) 14-cü ayə orijinal yunan dilində ikiqat məna daşıyır və demək olar
ki, tam tərcümə olunmur. Azərbaycan dilində bu ayə belə səslənir: «Mən
həm Yunanlara, həm də barbarlara, həm aqillərə, həm də cahillərə
borcluyam».</p>
<p>Paul bunu yazanda iki şey haqqında düşünürdü. O, şəxsən ona
göstərilən bütün yaxşılıqlara görə borcludur və onlara təbliğ etmək
zərurəti hiss edir. Bu son dərəcə yığcam cümlə belə səslənir: «Onlardan
aldığım hər şeyə görə və hər şeyin xatirinə — onlara borcluyam. Mən
bütün insanlara borcluyam».</p>
<p>Paulun <em>romalılara</em> yazdığı məktubda <em>yunanlardan</em>
danışması qəribə görünə bilər. Həmin dövrdə ellinlər (yunanlar) sözü
irqi mənasını tamamilə itirmişdi. Bu söz artıq Yunanıstanın əsl sakinini
ifadə etmirdi. Makedoniyalı İsgəndərin fəthləri yunan dilini və yunan
düşüncə tərzini bütün dünyaya yaymışdı. Buna görə ellin (yunan) sözü
təkcə yunan kimi doğulanlara aid edilmirdi; ellin yunanların
mədəniyyətini və düşüncə tərzini bilən biri idi. Barbar sözünün hərfi
mənası dildə «<em>bar-bar</em>» edən insandır. Başqa sözlə, bu,
yunanların gözəl, çevik dilində danışan adamdan fərqli olaraq, uyğun
olmayan bir dildə danışan adamdır. Ellin olmaq — müəyyən düşüncə
tərzinə, ruhuna və mədəniyyətinə malik olmaq demək idi. Yunanlardan biri
öz xalqı haqqında belə demişdir: «Barbarlar təsadüfən həqiqəti aşkar edə
bilərlər, lakin onu anlamaq üçün yunan olmaq lazımdır».</p>
<p>Paul bu ayədə bildirir ki, onun xidməti, dostluğu, vəzifəsi müdrik və
sadə, mədəni və mədəniyyətsiz, savadlı və savadsızlara aiddir. Onun
xidməti bütün dünya üçün nəzərdə tutulub. Ancaq arzusu budur ki, Romaya
da xidmət etsin.</p>
<p><strong>16-17</strong></p>
<h2 id="mən-məsihin-müjdəsindən-utanmiram-romalılara-116-17">MƏN MƏSİHİN
MÜJDƏSİNDƏN UTANMIRAM (Romalılara 1:16-17)</h2>
<p>Bu sətirlərə çatanda görürük ki, məktubun giriş hissəsi başa çatıb və
artıq Paulun Müjdəsinin şeypur səsi eşidilir. Bir çox fortepiano
konsertləri gurultulu akkordla başlayır, sonra isə mövzuya keçir. Bunun
səbəbi ondadır ki, fortepiano konsertləri əvvəllər elit və zəngin
təbəqənin evlərində özəl axşamlarda ifa olunurdu. Pianoçu alətin başına
əyləşəndə ​​zalda hələ də söhbətlərin hay-küyü eşidilirdi. Toplaşanların
diqqətini cəlb etmək üçün o, əvvəlcə qulaqbatırıcı akkord çalır, diqqəti
özünə çəkəndən sonra isə mövzuya keçirdi. Bu iki ayəyə qədər Paul məktub
yazdığı insanlarla əlaqə qurur, onların diqqətini özünə cəlb edir. İndi
müqəddimə bitir və əsas mövzu başlayır. Bu hissədə yalnız iki ayə var,
lakin onlar özündə Paulun Müjdəsinin əsaslarını ehtiva etdiyindən onlara
kifayət qədər diqqət yetirməliyik. Paul sözünə belə başlayır ki, təbliğ
etməyə çağırıldığı Müjdə ilə fəxr edir. Bu ifadənin arxasında nə
dayandığını düşünsək, təəccüblənə bilərik: Paul Filipidə həbs edildi,
Salonikdən qovuldu, Beriyadan gizli şəkildə çıxarıldı, Afinada məsxərəyə
qoyuldu, Korinfdə onun vəzi yunanlar üçün axmaqlıq, yəhudilər üçünsə
büdrəmə daşı kimi göründü. Bütün bunların fonunda o, Müjdə ilə fəxr
etdiyini bəyan edir. İnsanların Paula nə etməsindən asılı olmayaraq,
Müjdədə onu qələbə və fərəh hissi ilə dolduran bir şey var idi.</p>
<p>Bu qısa hissədə biz Paul üçün üç əsas əhəmiyyətli və xarakterik
terminlə, onun düşüncə və imanının üç təməl daşı ilə qarşılaşırıq.</p>
<p>1. Bu, ilk növbədə, xilas anlayışıdır (<em>soteriya</em>). Həmin
tarixi dövrdə insanların ən çox axtardıqları məhz xilas idi. Bir vaxtlar
Yunanıstanda fəlsəfə mücərrəd idi. Bundan dörd-beş əsr əvvələ kimi
insanlar vaxtlarını bir problemi müzakirə etməklə keçirirdilər — dünyanı
əsasını nə təşkil edir? Fəlsəfə həm mücərrəd, həm təbii idi. Ancaq
əsrlər keçdikcə həyat tədricən tənəzzül etdi. Köhnə sərhədlər dağıdıldı.
İnsanı tiranlar, fatehlər və təhlükələr əhatə edirdi. Tənəzzül və
zəiflik onu təqib edirdi. Fəlsəfə isə öz istiqamətini və metodunu
dəyişməli oldu — mücərrəd olmaqdan çıxıb, praktik fəlsəfəyə çevrildi;
<em>təbii</em> fəlsəfə olmaqdan çıxıb, əxlaq fəlsəfəsinə çevrildi.
Fəlsəfənin məqsədlərindən biri «dünyada artan xaosa qarşı dairəvi
müdafiə divarı qurmaq» idi. Epiktet<a href="#fn3" class="footnote-ref"
id="fnref3" role="doc-noteref"><sup>3</sup></a> öz auditoriyasını «ruhi
xəstələr üçün xəstəxana» adlandırırdı. Paulun müasiri Seneka deyirdi ki,
«...bütün insanlar xilas axtarırlar. Bizi ayağa qaldırmaq üçün bizə
doğru bir əl uzanmalıdır». O, həmçinin aydın şəkildə başa düşürdü ki,
«insanlar öz zəifliklərini və gündəlik işlərdə acizliklərini yaxşı dərk
edirlər». Onlar «öz nöqsanlarını sevir və eyni zamanda onlara nifrət
edirlər». Özü haqqında isə Seneka deyirdi ki, o, çox dözülməz insandır.
Epiktet deyirdi: «Bu ağılsız dünyada insanlar Qeysər tərəfindən deyil,
Tanrı tərəfindən elan edilən sülhü axtarırlar». Bəşər tarixində çox az
olub ki, insanlar xilası bu qədər intensiv şəkildə axtarsın.
Məsihçiliyin onlara təklif etdiyi də məhz həmin xilas, həmin səlahiyyət
və həmin qurtuluş idi.</p>
<p>Gəlin o dövrdə məsihçilik xilasının (<em>soteriya</em>) mahiyyətinin
nə olduğuna baxaq.</p>
<p>a) <em>Bu, fiziki xəstəlikdən qurtuluş idi</em> (<em>Matta 9:21; Luka
8:36</em>). Xilas başqa dünyadan gələn bir şey deyildi. Xilas insanın
bədənini və ruhunu azad etməyə yönəlmişdir.</p>
<p>b) <em>Bu, təhlükədən qurtuluş idi</em> (<em>Matta 8:25; 14:30</em>).
Bu o demək deyildi ki, xilas insana qorxusuz, təhlükəsiz bir həyat bəxş
edir. Xilas nə olursa-olsun, insanın canını qoruyurdu. Məsihçi xilası
şəraitdən asılı olmayaraq, insana təhlükəsizlik vəd edir.</p>
<p>c) <em>Bu, həyatın pisliklərindən qurtuluş idi</em>. İnsan azğın və
pis nəsildən xilas olur (<em>Həvarilərin işləri 2:40</em>). Xilası əldə
etmiş insan onu dünyanın şərinə yoluxmaqdan qoruyan immunitetə ​​malikdir.
Xilas olunmamış insan yanlış yolda, yəni ölümə aparan yolda addımlayan
insandır. Xilas olunmuş insan — həqiqət yolunda olan insandır.</p>
<p>e) <em>Bu, günahdan qurtuluşdur</em> (<em>Matta 1:2</em>). İnsanlar
ağasından asılı olan və qaça bilməyən qul kimidirlər. Məsihçi xilası
onları günahın zalım əsarətindən azad edir.</p>
<p>f) <em>Bu, Allahın qəzəbindən qurtuluşdur</em> (<em>Romalılara
5:9</em>). Növbəti abzaslarda biz bu ifadənin mənasını müzakirə
edəcəyik. Burada onu qeyd etmək kifayətdir ki, bu dünyada sarsılmaz
əxlaq qanunu, məsihçi inancında isə mütləq hökm elementi var. Məsihin
bəxş etdiyi xilas olmasaydı, insan əbədi olaraq məhkum olardı.</p>
<p>g) <em>Bu, esxatoloji</em><a href="#fn4" class="footnote-ref"
id="fnref4" role="doc-noteref"><sup>4</sup></a> <em>qurtuluşdur</em>. Bu
o deməkdir ki, xilas İsa Məsihin son qələbəsində və bəxtiyarlığında
özünü tam ifadə edir (<em>Romalılara 13:11; 1Korinflilərə 5:5; 2Timoteyə
4:18; 1Peter 1:5</em>). Məsihçi imanı ümidsizlik içində olan bir dünyaya
gəldi. İnsana bu dünyada və axirətdə qurtuluş təklif etdi.</p>
<p>2. İkinci təməl daşı <em>imandır</em>. Bu söz məna baxımından çox
zəngindir.</p>
<p>a) İmanın əsl mənası <em>sədaqət</em> deməkdir. Paul Saloniklilərə
məktub yazanda onların <em>imanları</em> haqqında bilmək istəyirdi.
Başqa sözlə, onların sədaqətinin sınaqlara necə tab gətirdiyini öyrənmək
istəyirdi. <em>2Saloniklilərə 1:4</em>-də <em>iman</em> və
<em>dözüm</em> sözləri birlikdə istifadə olunur. İman — İsa Məsihin
əsgərini fərqləndirən sarsılmaz sədaqətdir.</p>
<p>b) <em>İman</em> <em>etibar</em> deməkdir. Bir şeyin doğru olduğuna
əminliyi ifadə edir. <em>1Korinflilərə 15:17</em>-də Paul korinflilərə
deyir ki, əgər Məsih dirilməyibsə, onda onların imanı əbəsdir və
inandıqları hər şey məhv olacaq. İman — Məsihin yolunun həqiqət olduğuna
dair razılıqdır.</p>
<p>c) <em>İman</em> bəzən <em>Məsihin yolunu</em> ifadə edir.
<em>2Korinflilərə 13:5</em>-də Paul ona qarşı çıxanlara deyir ki,
<em>iman yolunda olub-olmadıqlarını</em> bilmək üçün özlərini sınaqdan
keçirsinlər.</p>
<p>d) Bəzən iman <em>sarsılmaz ümidə</em> bərabərdir. Paul deyir: «Gözlə
görünənə deyil, imana görə həyat sürürük» (<em>2Korinflilərə
5:7</em>).</p>
<p>e) Lakin Paul <em>iman</em> deyəndə daha çox Allahı qəbul etməyi və
Ona <em>tamamilə etibar</em> etməyi nəzərdə tuturdu. Bu, «Allahın
varlığına başı ilə cavab vermək» deməkdir. Bu o deməkdir ki, İsanın
dediyi hər şey doğrudur və bu əminlikdən ötrü həyatını riskə atmaq olar.
Stivenson deyirdi: «Mən Allaha inanıram. Hətta bir gün cəhənnəmdə
oyansam belə, yenə də Ona inanacağam».</p>
<p>İman <em>qəbul etməyə hazır olmaqdan</em> başlayır. İman insanın ən
azı Müjdəni dinləməyə hazır olduğu yerdə başlayır. Növbəti addım
<em>ruhani razılaşmadır</em>. İnsan əvvəlcə dinləyir, sonra bunun doğru
olduğuna razılaşır. Amma ruhani razılıq heç də həmişə özünü əməldə
göstərmir. Bir çox insanlar bir şeyin doğru olduğunu bilirlər, amma
bilsələr də, davranışını dəyişmirlər. Son mərhələdə bu ruhani razılıq
<em>əsl təvazökarlığa və sədaqətə</em> çevrilir. Əgər insan Məsihin
müjdəsini eşidib, onun həqiqət olduğuna razılaşarsa və sonra tamamilə
ona təslim olub itaətli həyat yaşayarsa, onun imanı kamildir.</p>
<p>3. Üçüncü təməl daşı <em>bəraətdir</em>. Qeyd etmək lazımdır ki,
bütün Əhdi-Cədiddə bəraət, bəraət almaq, ədalət və saleh sözlərini izah
etməkdən və başa düşməkdən çətin heç nə yoxdur. Bu məktubda biz bu
sözlərə tez-tez rast gələcəyik. Burada isə Paulun fikirlərini yalnız
ümumi şəkildə təsvir edə bilərik.</p>
<p>Paulun istifadə etdiyi yunan dilində <em>dikaiyoun</em> feli — bəraət
kimi tərcümə olunur. İndiki zamanın birinci şəxsinin xəbər forması
<em>haqq qazandırıram</em> sözü — yunanca <em>dikayu</em> deməkdir. Onda
başa düşmək lazımdır ki, bu halda <em>haqq qazandırmaq, mən haqq
qazandırıram</em> feli adi mənasından tamamilə fərqli məna kəsb edir.
Biz özümüzə haqq qazandıranda, haqlı olduğumuzu sübut etmək üçün
dəlillər və səbəblər gətiririk. Kimsə bizə haqq qazandıranda, bizim
haqlı olduğumuzu sübut etmək üçün dəlillər və səbəblər gətirir. Amma
yunan dilində <em>yu</em> ilə bitən bütün feillər <em>sübut etmək</em>,
<em>insanı</em> və ya <em>nəyisə</em> haqlı çıxarmaq mənasını vermir.
<em>Yu</em> ilə bitən bütün feillər həmişə kimisə <em>bu cür hesab
etmək</em> və ya <em>bu cür qəbul etmək</em> mənalarını ifadə edir. Əgər
Allah günahkara bəraət qazandırırsa, bu o demək deyil ki, Allah onun
haqlı olduğunu sübut etmək üçün əsaslar və arqumentlər göstərir. Heç
vaxt. Bu həm də o demək deyil ki, Allah günahkarı yaxşı insan kimi
təqdim edir. Bu o deməkdir ki, <em>Allah insanla sanki o, heç vaxt günah
etməyibmiş kimi rəftar edir</em>. Allah insana bağışlanmağa ehtiyacı
olan bir cinayətkar kimi davranmaq əvəzinə, sevilməyə ehtiyacı olan bir
uşaq kimi davranır. <em>Bəraət qazanmaq</em> sözünün əsl mənası elə
budur. Bu o deməkdir ki, Allah bizə düşmən kimi yox, dost kimi baxır;
insanlara layiq olduğu şəkildə yox, yaxşı insana layiq şəkildə davranır;
cəzaya layiq olan qanun pozucuları kimi yox, sevilməyə ehtiyacı olan
kişilər və qadınlar kimi davranır. Xoş Xəbərin mahiyyəti elə budur.
<em>Bəraət qazanmaq</em> — uzaqlaşdırılmaq, düşmənçilik və qorxu əvəzinə
Allahla yeni bir münasibət — sevgi, güvən və dostluq münasibəti qurmaq
deməkdir. Biz artıq dəhşətli cəzalar verən Allaha doğru getmirik. Biz
bağışlanma və satınalma məhəbbəti saçan Allaha doğru gedirik. <em>Bəraət
almaq</em> — yunanca <em>dikayiosune</em> — Allahla insan arasındakı
həqiqi münasibətdir. Bəraət almış (<em>dikayios</em>) insan Allahla
həqiqi münasibətdə olandır. Burada biz ən mühüm məqama toxunuruq: insan
bu münasibəti Allah üçün nəsə etdiyinə görə deyil, Allahın ona etdiyinə
görə qazanır. İnsan Allahla həqiqi münasibəti qanunu mükəmməl şəkildə
yerinə yetirdiyinə görə deyil, imanla özünü Allahın heyrətamiz
mərhəmətinə və məhəbbətinə təslim etdiyinə görə qazanır. Azərbaycan
dilində olan tərcümədə deyilir ki, «saleh imanla yaşayacaq». İndi biz
Paulun bu məşhur və son dərəcə yığcam ifadə ilə nə demək istədiyini
görürük. Öz əməlləri ilə deyil, Allahın məhəbbətinin onun üçün
etdiklərinə imanı sayəsində Allahla həqiqi münasibətdə olan insan saleh
sayılır. O, bu dünyada və əbədiyyətdə həyatın nə olduğunu bilir. Paul
üçün İsa Məsihin qurbanı — insanlara Allahla bu yeni və qiymətli
münasibətə girmək imkanı verməkdən ibarət idi. Qorxu keçib getdi, yerinə
sevgi gəldi. İnsanların düşmən saydığı Allah onlara dost oldu.</p>
<p><strong>18-23</strong></p>
<h2 id="allahin-qəzəbi-romalılara-118-23">ALLAHIN QƏZƏBİ (Romalılara
1:18-23)</h2>
<p>Əvvəlki hissələrdə Paul insanın iman vasitəsilə əldə edə biləcəyi
Allahla münasibətdən bəhs edirdi. O iman ki təslim olmağa və etibar
etməyə əsaslanır. İndi isə Paul həmin münasibətə qarşı Allahın qəzəbini
qoyur. Bu qəzəbə o kəslər məruz qala bilər ki, qəsdən Allahı
görməzlikdən gəlir, bütə və öz düşüncələrinə ibadət edirlər.</p>
<p>Bunu təsəvvür etmək çətindir. Ona görə də bu barədə diqqətlə düşünmək
vacibdir. Çünki biz burada <em>Allahın qəzəbi</em> anlayışı ilə,
çaşqınlıq və dəhşət doğuran bir ifadə ilə qarşılaşırıq. Allahın qəzəbi
nə deməkdir? Paul bu ifadəni yazanda nə düşünürdü?</p>
<p>Əhdi-Ətiqin erkən kitablarında Allahın qəzəbi seçilmiş xalq ideyası
ilə əlaqələndirilirdi. İsrail xalqının Allahla xüsusi münasibəti var
idi. Allah bu xalqı seçdi və onlara xüsusi münasibət təklif etdi: xalq
Onun Qanununa əməl etdiyi müddətcə bu münasibət qüvvədə qalacaqdı
(<em>Çıxış 24:3-8</em>). Bunun iki mənası var:</p>
<p>a) Bu o demək idi ki, insanlar tərəfindən istənilən Qanun pozuntusu
Allahın qəzəbinə səbəb olacaqdı və bu münasibətlərin pozulmasına gətirib
çıxaracaqdı. <em>Saylar kitabının 16</em>-cı fəsli Qorah, Datan və
Aviramın üsyanından bəhs edir. Fəslin sonunda Musa peyğəmbər Haruna
xalqın günahı üçün xüsusi qurban təqdim etməyi əmr edir, çünki «Rəbb
qəzəbini tökdü» (<em>Saylar 16:46</em>). İsraillilər Baal bütünə sitayiş
etməyə başlayanda, Rəbbin qəzəbi İsrailə qarşı alovlandı (<em>Saylar
25:3</em>).</p>
<p>b) Bundan əlavə, İsrailin Allahla xüsusi münasibəti olduğuna görə
başqa xalqlar israillilərə qarşı qəddar və ədalətsiz rəftar edəndə,
onların üzərinə Allahın qəzəbi gəlirdi. Babillilər israillilərə qarşı
pis rəftar edirdilər, buna görə «Rəbbin qəzəbi üzündən heç kəs orada
(Babil torpağında) yaşamayacaq» (<em>Yeremya 50:13</em>).</p>
<p>Peyğəmbərlər də Allahın qəzəbindən bəhs edirdilər. Amma onlar qəzəb
deyəndə bunun əksini vurğulayırdılar. Peyğəmbərlər dövründən bəri yəhudi
dini təfəkküründə iki dövr ideyası var idi: biri tamamilə tənəzzül edən,
digəri isə tamamilə gözəl olan qızıl dövr idi, yəni indiki və gələcək
dövr. Bu iki dövr bir-birindən Rəbbin günü ilə ayrılırdı. Bu, Allahın
Padşahlığı gəlməzdən əvvəl dünyanın məhv ediləcəyi, günahkarların məhv
ediləcəyi və kainatın yenidən qurulacağı dəhşətli cəza və mühakimə günü
olmalı idi.</p>
<p>Məhz <em>o zaman Allahın qəzəbi gəlməli</em> idi: «Budur Rəbbin günü
gəlir, amansızlıqla, qeyzlə, qızğın qəzəblə gəlir ki, yeri səhraya
döndərsin...» <em>(Yeşaya 13:9</em>) «Ordular Rəbbinin qəzəbi»
<em>(Yeşaya 9:19</em>); Yezekel peyğəmbər <em>7:19</em>-da «Rəbbin qəzəb
günündən» danışır. Allah xalqlar «üzərinə qeyzini, qızğın qəzəbini
tökəcək» <em>(Sefanya</em> 3:8).</p>
<p>Lakin peyğəmbərlər Allahın qəzəbini Qiyamət gününə qədər təxirə
salınmış bir cəza hesab etmirdilər. Onlara görə, insan hər zaman Allahın
qəzəbinə məruz qala bilər. İsrail Allahdan uzaqlaşanda, üsyankar və
sədaqətsiz olanda, Allahın qəzəbi onların üzərinə gəlirdi və onlara
fəlakət, səfalət, əsarət və məğlubiyyət gətirirdi. Peyğəmbərlərin
sözlərinə görə, Allahın qəzəbi həmişə var və Rəbbin Günündə o özünün ən
yüksək zirvəsinə çatacaq. Müasir ilahiyyatçılardan biri bunu belə ifadə
etmişdir: «O, Allahdır. Müqəddəs olduğuna görə Allah günaha dözə bilməz.
<em>Allahın qəzəbi</em> günaha qarşı olan «məhvedici reaksiyasıdır».</p>
<p>Bu həqiqəti anlamaq və qəbul etmək bizim üçün çətindir. Mahiyyət
etibarı ilə, bu, Əhdi-Cədidlə deyil, Əhdi-Ətiqlə əlaqələndirdiyimiz
dindir. Hətta Lüter bunu ağır həqiqət hesab edirdi. O, Allahın
məhəbbətindən danışanda Onun təbiətindən danışırdı, Allahın qəzəbindən
danışanda isə sanki Allahın qəribə tərəfinin olduğunu deyirdi. Məsihçi
zehni üçün bunu anlamaq çətindir.</p>
<p>Gəlin Paulun bu anlayışı necə dərk etdiyinə baxaq. Doktor S.Q.Dogg bu
mövzuda çox maraqlı və dərin şəkildə yazır. Paul tez-tez Allahın qəzəbi
haqqında danışır. Amma qəribəsi budur ki, o, Allahın qəzəbindən danışsa
da, heç vaxt <em>Allahın hirsləndiyini demir.</em> O, Allahın
sevgisindən bəhs edir və deyir ki, Allah sevəndir. O, Allahın
mərhəmətindən və rəhm etməsindən danışır, Allahın sədaqətindən və Öz
xalqına vəfalı olmasından danışır. Amma qəribədir ki, Paul Allahın
qəzəbindən danışsa da, heç vaxt Allahın qəzəbli olduğunu demir.
Beləliklə, Allahın məhəbbətlə və qəzəblə necə əlaqələndirilməsi arasında
müəyyən fərq var.</p>
<p>Paul yalnız üç dəfə Allahın qəzəbini qeyd edir. O, bir burada, daha
sonra <em>Efeslilərə 5:6</em>-da və <em>Kolosselilərə 3:6</em>-da bu
barədə bildirir. O, son iki halda Allahın qəzəbinin itaətsiz adamların
üzərinə gəldiyini deyir. Ancaq çox vaxt Paul <em>qəzəb</em> haqqında
yazanda bunun <em>Allahın</em> qəzəbi olduğunu vurğulamır. Qəzəb sözünü
də böyük hərflə yazmağı lazım bilir, sanki bu qəzəb dünyada fəaliyyət
göstərən bir növ şəxsiyyətsiz qüvvə kimidir. <em>Romalılara 3:5</em>-də
hərfi tərcümədə «üzərimizə qəzəbi gətirən Allah» deyilir. <em>Romalılara
5:9</em>-da Paul deyir: «Onun vasitəsilə də Allahın qəzəbindən mütləq
xilas olacağıq». <em>Romalılara 12:19</em>-da Paul insanlara qisas
almağı yox, Allahın qəzəbinə yer verməyi tövsiyə edir. <em>Romalılara
13:5</em>-də o, qəzəbin insanları itaətdə saxlamaq üçün güclü vasitə
olduğunu bildirir. <em>Romalılara 4:15</em>-də deyir ki, Qanun Allahın
qəzəbini üzə çıxarır. <em>1Saloniklilərə 1:10</em>-da Paul bildirir ki,
İsa «bizi gələcək qəzəbdən qurtardı». Burada son dərəcə qəribə bir şey
var: Paul qəzəbdən danışır, İsa Məsih isə insanları məhz bu qəzəbdən
xilas edir.</p>
<p>Gəlin peyğəmbərlərə qayıdaq. Çox vaxt onların xəbərdarlığı belə
olurdu: «Əgər Allaha təslim olmasanız, Allahın qəzəbi üzərinizə fəlakət
və bədbəxtlik gətirəcək». Yezekel peyğəmbər bunu fərqli və daha aydın
şəkildə ifadə etmişdi: «Yalnız günah işlədən adam öləcək» (<em>Yezekel
18:4</em>). Bu xəbərdarlığı müasir dillə ifadə etsək, belə səslənərdi:
«Bu dünyada əxlaq kodeksi var və onu pozan insan gec-tez cəzasını
çəkməlidir». Böyük tarixçi C.A.Froud isə belə deyirdi: «Tarixin
açıq-aydın təkrarladığı bir dərs — yalnız bir dərs var: dünya müəyyən
əxlaqi təməllər üzərində qurulub və sonda yaxşılar üçün yaxşı, pislər
üçün pis olacaq».</p>
<p>Yəhudi peyğəmbərlərinin xəbərdarlığı ona gəlib çıxırdı ki, dünyada
əxlaq nizamı mövcuddur. Buradan aydın bir nəticə hasil olur — <em>həmin
əxlaqi nizam Allahın daim fəaliyyətdə olan qəzəbidir</em>.</p>
<p>Allah bu dünyanı elə yaradıb ki, onun qanunlarını pozmaqla üzərimizə
fəlakət gətiririk. Əgər biz dəyişməz əxlaqi nizamın ümidinə
buraxılsaydıq, onda bizə ölüm və məhv olmaqdan başqa bir şey qalmazdı.
Dünya elə qurulub ki, əgər onda yalnız əxlaqi nizam işləsəydi, hər bir
günahkar insan məhv olardı. Amma insanın bu ümidsiz vəziyyətində Allah
sevgisi heyrətamiz könüllü mərhəmət aktı kimi gəlir, insanı günahın
nəticələrindən azad edir və onu mütləq məruz qalacağı qəzəbdən xilas
edir.</p>
<p>Paul sözünə davam edərək deyir ki, insan Allahı tanımadığına görə öz
günahsızlığına haqq qazandıra bilməz. İnsanlar Allahın necə olduğunu
görə bilirlər, çünki Onun yaratdığı dünyanı görürlər. İnsanın əlinin
işini görəndə həmişə onun haqqında nəsə demək olur; eləcə də Allahın
yaratdığı dünyaya baxanda Onun haqqında nəsə demək olar. Əhdi-Ətiq
müəllifləri bunu bilirdilər. Əyyub peyğəmbərin kitabı (<em>38-41-ci
fəsillər</em>) məhz bu fikri əks etdirir. Paul da bunu bilirdi. O,
Listrada bütpərəstlərə müraciət edərkən əvvəlcə Allahın yaratdıqlarından
danışdı (<em>Həvarilərin işləri 14:17</em>). Erkən məsihçiliyin böyük
ruhani atası Tertullian deyirdi ki, Allahın necə olduğunu Onun yaratdığı
dünyadan görmək olar. «Yaradanı ilk tanıdan Musa peyğəmbərin qələmi
deyildi... Musa peyğəmbərin adını, hətta kitabı haqqında eşitməyən bir
çox insanlar da Musanın Allahını tanıyırdılar». Tertullian dəfələrlə
vurğulayırdı ki: «Təbiət — müəllimdir; insan — şagirddir». «Çəpərdəki
tək bir çiçək — mən hələ çəmən gülündən danışmıram; tək bir dəniz
balıqqulağı — mən hələ Qırmızı dənizin mirvarisini demirəm; suda gəzən
bir quşun lələyi — mən hələ tovuz quşunun lələklərindən danışmıram —
bütün bunlar Yaradan haqqında pis nəsə deyə bilərmi?» «Sənə bir qızılgül
təqdim etsəm, onun Yaradanına xor baxa bilməzsən».</p>
<p>Allah dünya vasitəsilə əksini tapır. Paul tamamilə haqlı olaraq
əsaslandırır ki, biz dünyanı seyr edəndə həmişə <em>əzabla günahın
yanaşı olduğunu görürük</em>. Torpaqdan istifadə qanunlarını pozun, onda
məhsul əldə etməyəcəksiniz; memarlıq qanunlarını pozun, onda tikili
çökər. Gigiyena və qidalanma qanunlarını pozun, onda bədən əziyyət
çəkər. Paul deyir: «Dünyaya baxın! Onun necə qurulduğuna baxın! Belə bir
dünya sizə Allahın necə olduğunu açıq-aydın göstərəcək!» Beləcə günahkar
üçün heç bir bəhanə qalmır.</p>
<p>Paul daha bir addım irəli gedir. Günahkar nə edir? <em>Allaha bel
bağlamaq əvəzinə özünə güvənir</em>. O, mənasız mülahizələrə dalır və
özünü müdrik hesab edir, halbuki ağılsızdır. Nəyə görə? Ona görə ki,
<em>Allahın iradəsini qəbul etmək əvəzinə</em> <em>öz</em> ideyalarını,
fikirlərini, mülahizələrini həyatın norma və qanunlarına çevirib.
Günahkarların ağılsızlığı onda idi ki, onlar insanı «hər şeyin ağası»
etdilər. İnsan öz normalarını Allahın Qanununda deyil, öz fikirlərində
tapdı. İnsan Allahın mərkəzdə durduğu kainatda deyil, xudbin kainatda
yaşayır. Allaha arxalanaraq addımlamaq əvəzinə, o özünə arxalanaraq
addımlayır, ayağının altını görməyən insan kimi büdrəyir.</p>
<p>Bunun nəticəsi <em>bütpərəstliyə</em> gətirib çıxardı. O, Allahın
izzətini və nurunu insanlar və heyvanlar şəklində olan bütlərlə əvəz
etdi. Bütpərəstliyin əsas günahlarından biri eqoistlikdir. İnsan özü
üçün bir büt yaradıb, ona qurban kəsir və dualarını ona yönəldir. Nəyə
görə? <em>Öz sistemlərini və xəyallarını dəstəkləmək üçün</em>. Onun
ibadəti Allaha deyil, özünə yönəlib.</p>
<p>Bu hissədə əsas fikir odur ki, günahın mahiyyəti insanın özünü
Allahın yerinə qoymasındadır.</p>
<p><strong>24-25</strong></p>
<h2 id="allahin-dəyişə-bilməyəcəyi-insanlar-romalılara-124-25">ALLAHIN
DƏYİŞƏ BİLMƏYƏCƏYİ İNSANLAR (Romalılara 1:24-25)</h2>
<p><em>Epitumiya</em> sözü bu hissənin açarıdır və arzu, istək, şəhvət
kimi tərcümə olunur. Aristotel <em>epitumiya</em> sözünün mənasını
<em>həzzə can atmaq</em> kimi şərh edirdi. Stoiklər bu sözü hər şeyi
ayaq altına alaraq həzz çəkmək istəyi kimi izah edirdilər.
İsgəndəriyyəli Klement bunu məmnunluq gətirəcək şeyin ağılsızcasına
axtarışı adlandırdı. <em>Epitumiya</em> — qadağan edilmiş həzzi
ehtirasla arzulamaqdır. Bu, insanları iyrənc və ləyaqətsiz işlərə sövq
edən həzz (Azərbaycan dilində — şəhvət) istəyidir. Bu, dünyaya dərindən
qərq olmuş insanın həyat tərzidir. O, dünyaya elə qərq olur ki, Allahı
tanımaqdan əl çəkir.</p>
<p>Allahın kimisə nəyəsə <em>təslim etdiyini</em> söyləmək dəhşətlidir.
Bunun iki səbəbi var.</p>
<p>1) Allah insana iradə azadlığı verib və bu iradə azadlığı ilə
hesablaşır. Yəni Allah da insanın azad iradəsinə müdaxilə edə bilməz.
Paul <em>Efeslilərə məktubun 4:19</em>-cu ayəsində özlərini pozğunluğa
təslim etmiş insanlardan danışır: onlar öz iradələrini murdar işlərə
tabe etmişlər. <em>Huşə peyğəmbərin kitabının</em> <em>4:17</em>-ci
ayəsində dəhşətli bir söz var: «Efrayim bütlərindən yapışdı, burax onu!»
İnsanın qarşısında həmişə azad seçim var; belə də olmalıdır. Seçim
olmadan heç bir xeyirxahlıq ola bilməz; seçim olmadan heç bir sevgi ola
bilməz. Məcburi xeyirxahlıq — həqiqi xeyirxahlıq deyil; məcburi sevgi —
əsl sevgi deyil. Oğlu İsa Məsihi dünyaya göndərdikdən sonra insanlar
bilərəkdən Allahdan üz çevirsələr, Allah onları dəyişə bilməz.</p>
<p>Paul Allahın insanları <em>murdarlığa təslim etməsindən</em>
danışarkən, təslim etmək sözünü pis mənada işlətmir. Burada əsas məna
hətta mühakimə etmək və cəzalandırmaq da deyil. Əsas məna əlindən gələni
etmiş və bundan artıq heç nə edə bilməyən sevən birinin kədərlə
təəssüflənməsidir. Bu məna oğlunun evindən üz döndərərək uzaq bir ölkəyə
getdiyini görən atanın keçirdiyi hissləri təsvir edir.</p>
<p>2) Ancaq yenə də <em>təslim etmək</em> sözündə başqa bir şey var.
Bunun cəza mənası da var. Həyatın amansız həqiqətlərindən biri də budur
ki, insan nə qədər çox günah işlədirsə, onun üçün günah etmək bir o
qədər asan olur. Ola bilsin, əvvəlcə nə etdiyini anlayanda, canına
titrəmə düşsün. Amma sonda düşünmədən günah etməyə davam edəcək. Onu
cəzalandıran Allah deyil, o özü-özünü cəzalandırır və get-gedə günahın
quluna çevrilir. Yəhudilər bunu yaxşı bilirdilər və bu mövzuya uyğun
atalar sözləri var idi:</p>
<p>«Kim yaxşılıq üçün səy göstərirsə, lütf tapır, kim də pislik
axtarırsa, onu tapır».</p>
<p>«Günahkarlar pisliklə təqib edilir, salehlər isə yaxşılıqla
mükafatlandırılır».</p>
<p>«Kim öz salehliyini qorumağa çalışırsa, bunun üçün qüvvət alar;
murdarlığa qərq olan üçünsə, günah yolu açıqdır».</p>
<p>«Kim ətrafına qala çəksə, qorunacaq, özünü ifşa edən isə tərk
ediləcək».</p>
<p>Günahla əlaqəli ən dəhşətli şey — günahı doğuran səlahiyyətdir.
Məsuliyyət isə iradə azadlığı ilə əlaqələndirilir: çünki iradə azadlığı
insanın sonda bunu unudub, günahın qulu olmasına, istəmədən yanlış yola
qədəm qoymasına səbəb ola bilər. Günah həmişə yalandır, çünki günahkar
hesab edir ki, günah onu xoşbəxt edəcək, halbuki sonda həm özünün, həm
də başqalarının həyatını həm bu dünyada, həm də axirətdə məhv edir.</p>
<p><strong>26-27</strong></p>
<h2 id="rüsvayçiliq-dövrü-romalılara-126-27">RÜSVAYÇILIQ DÖVRÜ
(Romalılara 1:26-27)</h2>
<p>Belə görünə bilər ki, <em>Romalılara məktubun birinci fəslinin
26-32</em>-ci ayələri müasir dövrünün əxlaqını hədindən artıq tünd
çalarlarla çəkən isterik bir moralist tərəfindən ritorik mübaliğə ilə
yazılmışdır. Bu ayələr əxlaqın bəşər tarixində analoqu olmayan tənəzzül
vəziyyətindən bəhs edir. Bununla belə, Paul Yunan və Roma yazıçılarından
fərqli heç nə demirdi.</p>
<p>1) Bu, hər şeyin sanki nəzarətdən çıxdığı bir dövr idi. Vergili<a
href="#fn5" class="footnote-ref" id="fnref5"
role="doc-noteref"><sup>5</sup></a> yazırdı:</p>
<blockquote>
<p>«Həqiqətlə yalan bir-birinə qarışıb; dünyada o qədər haqsızlıq,
müharibələr var ki... kotana maraq itib, əkinçilər müharibəyə gedib,
tarlaları alaq basıb, oraqdan qılınc düzəldirlər. Şərqdə, Fəratda, hətta
qərbdə də, Almaniyada da müharibə başlayır; üstəlik, qonşu şəhərlər
ittifaqlarını pozur, qılınclarını çəkirlər; müharibə tanrısının
qeyri-təbii qəzəbi bütün dünyada tüğyan edir; sirkdəki döyüş arabaları
açıq qapılardan içəri girən kimi, onlar da yarış meydançasına aparılır;
arabaçı çarəsizcə cilovu çəkib, atlara onu daşımağa icazə verir, araba
isə əmrə tabe olmur».</p>
</blockquote>
<p>Bu, zorakılığın tüğyan etdiyi bir dünya idi. Tasit bu dövrün tarixini
yazmağa başlayanda qeyd edirdi:</p>
<blockquote>
<p>«Mən bədbəxtliklərlə dolu, müharibələrlə dağılmış, iğtişaşlarla
parçalanmış, sülh vaxtı belə qəddar olan bir dövrün tarixinə keçirəm...
Bu, azğınlıq, nifrət, terror dolu dövr idi. Qullara rüşvət verilirdi ki,
ağalarına xəyanət etsinlər. Düşməni olmayan insanı dostları təqib
edirdi».</p>
</blockquote>
<p>Tarixçi Svetoni<a href="#fn6" class="footnote-ref" id="fnref6"
role="doc-noteref"><sup>6</sup></a> imperator Tiberinin hakimiyyətini
təsvir edərək deyirdi:</p>
<p>«Elə bir gün olmurdu ki, kimsə edam edilməsin».</p>
<p>Bu, ifrat dərəcədə terror dövrü idi. Liviya tarixçisi deyirdi:</p>
<blockquote>
<p>«Roma nə öz xəstəliklərinə, nə də bu xəstəlikləri müalicə etmək üçün
olan vasitələrə dözə bilirdi».</p>
</blockquote>
<p>Şair Propertius yazırdı:</p>
<blockquote>
<p>«Mən Romanı, qürurlu Romanı görürəm. Öz rifahının qurbanı olan,
vaxtsız məhv olan Romanı görürəm».</p>
</blockquote>
<p>Bu, mənəvi intihar dövrü idi. Satirik Yuvenal yazırdı:</p>
<blockquote>
<p>«Yer artıq pis insanlardan və qorxaqlardan başqa heç kəsi doğurmur.
Buna görə də Allah kim olursa-olsun, onlara baxıb gülür və nifrət
edir».</p>
</blockquote>
<p>Düşüncəli insan üçün bu, dünyanın nəzarətdən çıxdığı və tanrıların
istehzalı gülüşlərinin eşidildiyi bir dövr idi. Senekanın dediyi kimi,
bu, «artıq özünü idarə edə bilməyən, təlaşla dolu» bir dövr idi.</p>
<p>2) Bu, misli görünməmiş dəbdəbə dövrü idi. Romadakı ictimai
hamamlarda gümüş kranlardan isti və soyuq su axırdı. İmperator Kaliqula
hətta sirk arenasına taxta kəpəyi əvəzinə qızıl tozu səpilməsini əmr
etmişdi. Yuvenal təəssüflə deyirdi: «Dəbdəbəlik buludu müharibədən daha
amansızcasına Romanın üzərini almışdı... Romada artıq yoxsulluq olmadığı
kimi, günah və şəhvət sarıdan da korluq çəkmirdilər». «Pul — pozğunluğun
mamaçasıdır... bolluq dövrü tənbəl dəbdəbə dövrünü gətirdi». Seneka
«həqiqi şərəfin məhv edilməsinin səbəbi olan puldan» danışırdı, sonra
əlavə edirdi ki, «insanlar nələrinsə əsl mahiyyətini deyil, neçəyə başa
gəldiyini soruşurlar». Bu elə bir dövr idi ki, insanlar adi şeylərdən
sıxılmış, qeyri-adi şeylərə can atırdı. Lukresi «həzz bulağından axan
acıdan» danışırdı. O vaxtlarda cansıxıcılığın yeganə dərmanı cinayət
idi. Tasitin dediyi kimi, «əməl nə qədər utancverici olurdusa, həzz bir
o qədər şirin gəlirdi».</p>
<p>3) Bu, misli görünməmiş azğınlıq dövrü idi. Roma imperiyası tarixinin
ilk 520 ili ərzində bir dəfə də olsun boşanma qeydə alınmamışdır. İlk
qeydə alınmış boşanma eramızdan əvvəl 234-cü ildə, Roma vətəndaşı Sturi
Karvili Ruqa həyat yoldaşından ayrıldığı zaman baş verdi. Amma Senekanın
yazdığı kimi, sonra qadınlar boşanmaq üçün evlənir, evlənmək üçün isə
boşanırdılar.</p>
<p>Zadəgan nəslindən olan Roma matronaları<a href="#fn7"
class="footnote-ref" id="fnref7" role="doc-noteref"><sup>7</sup></a>
illəri konsulların adları ilə deyil, ərlərinin adları ilə təyin
edirdilər. Yuvenal hətta bir iffətli matronanın olduğunu təsəvvür belə
edə bilmirdi. İsgəndəriyyəli Klement Roma cəmiyyətinin tipik qadını
haqqında belə deyir: «Venera kimi bellərinə əxlaqsızlığı qızıl kəmərtək
bağlayır».</p>
<p>Yuvenal deyirdi: «İberina üçün bir ər kifayətdirmi? Onu bir gözlə
qalmağa razı salmaq daha asandır, nəinki bir ərlə qalmağa». Sonra o, beş
il ərzində səkkiz dəfə ərə gedən qadını misal çəkir. Yuvenal daha sonra
Aqrippinanı — imperator Klavdiyin arvadını misal gətirir. Aqrippina sırf
öz ehtirasını məmnun etmək üçün gecələr saraydan çıxıb fahişəxanada vaxt
keçirirdi. «Onlar bunu qorxmadan və utanmadan edirdilər». Paul
bütpərəstlik dünyası haqqında bütpərəst əxlaqçıların dediklərindən artıq
heç nə demirdi. Lakin əxlaqsızlıq yalnız kobud və təbii pozğunluqla
məhdudlaşmırdı. Pozğunluq başdan ayağa cəmiyyətin canına hopmuşdu. İlk
on beş Roma imperatorundan on dördü homoseksual idi.</p>
<p>Hər şeyi şişirtməkdən uzaq olan Paul bu mənzərəni təmkinlə təsvir
edirdi. Məhz belə bir yerdə o, Müjdəni təbliğ etmək istəyirdi. Məhz belə
bir yerdə Məsihin Müjdəsindən utanmırdı. Dünyanın xilas olması üçün
qüdrət lazım idi. Paul bilirdi ki, bu qüdrət Məsihdən başqa heç kimdə
yoxdur.</p>
<p><strong>28-32</strong></p>
<h2 id="allaha-yer-olmayan-həyat-romalılara-128-32">ALLAHA YER OLMAYAN
HƏYAT (Romalılara 1:28-32)</h2>
<p>Həyatında Allaha yer olmayan insanı nələrin gözlədiyini aydın şəkildə
göstərən başqa belə bir hissə çətin ki tapılsın. Allahın insanı mühakimə
etməsindən daha çox insan düşüncələrində və həyatında Allaha yer
verməməklə özü-özünü mühakiməyə uğradır. İnsan Allahı həyatından
uzaqlaşdıranda tamamilə fərqli bir insana çevrilir. Həyatında Tanrı
olmayan bir insanın kitablarda belə dəhşətli təsviri yoxdur. Gəlin bir
allahsızın həyatını dolduran dəhşətlərin siyahısına nəzər salaq.</p>
<p>Belə adam insanlığa yaraşmayan hərəkətlər edir. Stoiklərin xüsusi bir
ifadəsi var idi — <em>ta katekonta.</em> Bu, «<em>insanlara yaraşan
əməllər</em>» mənasını verən söz idi. Elə əməllər var ki, insana xasdır
və onun təbiətinin bir hissəsidir. Elə əməllər də var ki, insana xas
deyil.</p>
<p>Şekspirin Makbetdə dediyi kimi:</p>
<p>İnsana yaraşan hər şeyi etməyə cəsarətim var;</p>
<p>Kim daha çox edirsə, o, heç kim olur.</p>
<p>Həyatında Allaha yer verməyən insan təkcə dinini yox, insanlığını da
itirir.</p>
<p>Aşağıda qorxunc pisliklərin uzun siyahısı verilir. Gəlin onlara nəzər
salaq:</p>
<p><em>Haqsızlıq (adikiya)</em>. <em>Adikiya — diaiosunenin</em> —
<em>ədalətin</em> tam əksidir. Yunanlar ədaləti (<em>diaiosune</em>)
Allaha və insana haqqını vermək kimi müəyyən edirdilər. <em>Haqsızlıqla
dolu</em> insan — insanın və Allahın haqqını əlindən alan adamdır. O,
həm insanı, həm də Tanrını istisna edərək, mərkəzdə özünə elə bir
qurbangah qurur ki, yalnız özünə pərəstiş edə bilsin.</p>
<p><em>Pislik</em> (<em>poneriya</em>). Yunan dilində bu söz pislikdən
daha böyük məna ifadə edir. Başqasından daha çox günahkarın özünə zərər
verir. Bu pislik, hər hansı bir alçaqlıq kimi, başqalarına zərər
vurduqda qəsdən edilir. Yunanlar pisliyi — <em>poneriyanı</em> —
<em>zərər vermək istəyi kimi</em> müəyyən edirdilər. Bu, fəsad törətmək
və zərər vermək məqsədilə fəal, düşünülmüş cəhddir. Əgər yunanlar qadını
<em>ponera</em> kimi xarakterizə edirdilərsə, onlar məsum birini düz
yolundan azdıran qadını nəzərdə tuturdular. Yunan dilində iblisin ən çox
yayılmış adlarından biri <em>qo ponerosdur</em> — mənası rəzil, yəni
insanların saflığını qəsdən məhv etməyə çalışan deməkdir.
<em>Poneros</em> — sadəcə pis insan deyil, özü kimi başqalarını da pis
və rəzil etməyə çalışan insandır. <em>Poneriya</em> — dağıdıcı
pislikdir.</p>
<p><em>Tamahkarlıq, şəhvət</em> (<em>pleoneksiya</em>). Yunan dilində bu
söz daha çoxuna sahib olmaq mənasını verən iki sözdən ibarətdir.
Yunanlar <em>pleoneksiyanı</em> iyrənc sahiblənmə eşqi kimi müəyyən
edirdilər. Bu, aqressiv pislikdir, yalnız öz məqsədlərini güdən,
başqalarının hüquqlarını və ümumbəşəri dəyərləri tamamilə rədd edən
ruhdur. Onun əsas mahiyyəti <em>tamahdır</em>. 5-ci əsrin qabaqcıl
ilahiyyatçılarından biri olan Teodoret bu sözü (<em>pleoneksiya</em>)
daha çox almağa, haqqı olmayanı ələ keçirməyə çalışan ruh kimi
xarakterizə edir. Əgər bu istək maddi sahəyə aid edilirsə, əxlaq və
dürüstlük normalarına etinasız yanaşaraq pul və əşyaları mənimsəmək
deməkdir. Əgər bu istək etik sahəyə aid edilirsə, onda başqalarının
haqqını tapdalayan və ona xas olmayanları əldə etmək iddiası kimi başa
düşülür. Əgər əxlaqi sahəyə aiddirsə, onda həzzə nail olmaqdan ötrü
cilovsuz şəhvəti xarakterizə edir. <em>Pleoneksiya</em> — heç bir qanun
və norma tanımayan bir istəkdir.</p>
<p><em>Kin</em> (<em>kakiya</em>). <em>Kakiya</em> — yunan dilində
əxlaqsızlığı ifadə etmək məqsədilə ən çox işlənən sözdür. Bu söz bütün
yaxşılıq keyfiyyətlərindən məhrum olmuş insanı xarakterizə edir.
Məsələn, <em>kakoye krites</em> sözü — bir hakimə lazım olan bütün
keyfiyyətlərdən — həm hüquqi bilikdən, həm mənəvi hisslərdən, həm də
dürüstlükdən məhrum olan hakim deməkdir. Teodoret <em>kakiya</em> sözünü
— qüsur kimi, <em>qəlbin mənəviyyatsızlığı</em> kimi xarakterizə edir.
Teodoret bununla yanaşı <em>pone</em> — <em>balanssızlıq</em>
terminindən istifadə edir. <em>Kakoye</em> kimi xarakterizə olunan
insanın həyatında pislik hakim olur. <em>Kakiya</em> azğınlığın və bütün
pisliklərin vacib elementidir, pisliyin toxumudur. Bu, həddindən artıq
mənəvi parçalanma dərəcəsidir, buradan bütün günahlar böyüyür və çiçək
açır.</p>
<p><em>Paxıllıq</em> (<em>ftonos</em>). Paxıllıq həm yaxşı, həm də pis
niyyətli ola bilər. Yaxşı niyyətli paxıllıq insana öz zəifliklərini və
bacarıqsızlıqlarını göstərə, onda kiminsə yaxşı hərəkətlərini
təkrarlamaq üçün güclü istək oyada bilər. Ancaq pis niyyətə köklənən
paxıllıq da var. Pis niyyətli paxıllıq gözəl insanı görəndə onun
gözəlliyinə qədər yüksəlmək istəyi deyil, ona qarşı nifrət doğurur. Bu,
ən azğın, ən qeyri-təbii hissdir.</p>
<p><em>Qatillik (fonos)</em>. Yadda saxlamalıyıq ki, İsa bu sözün
mənasını hədsiz dərəcədə geniş vermişdir. O, nəinki zorakılığa, həm də
qəzəb və nifrət hisslərinə qarşı çıxırdı. O, nəinki pis və qəddar
hərəkətlərdən çəkinməyi, həm də bu cür hissləri ürəkdən tamamilə
çıxarmağı tələb edirdi. Ola bilsin ki, biz heç vaxt kiməsə bir şillə
vurmamışıq. Amma kim deyə bilər ki, heç vaxt ürəyindən kimisə vurmaq
hissi keçməyib? Akvinalı Foma<a href="#fn8" class="footnote-ref"
id="fnref8" role="doc-noteref"><sup>8</sup></a> bir dəfə demişdi:
«İnsanlar bizim nə etdiyimizi, Allah isə niyyətlərimizi görür».</p>
<p><em>Münaqişə (eris).</em> Bu sözün mənası paxıllıqdan,
şöhrətpərəstlikdən, yaxşı yer, uğur və yüksək vəzifə uğrunda mübarizədən
yaranan <em>ədavət</em> deməkdir. Bu cür ədavətlər, adətən, paxıllıq və
qısqanclıqdan qaynaqlanır. Özünü paxıllıqdan təmizləyən insan münaqişə
və ədavətlə bağlı olan hər şeydən təmizlənmiş olur. Başqa bir insanın
uğuruna öz uğuru kimi sevinmək bacarığı — Allahın ənamıdır.</p>
<p><em>Hiylə (dolos)</em>. Bu sözün mənasını daha yaxşı başa düşmək üçün
<em>doloun</em> feilinin haradan gəldiyinə baxmaq lazımdır.
<em>Doloun</em> iki xarakterik vəziyyətdə istifadə olunur: saxta
metallar hazırlamaq və şəraba su qatmaq. <em>Dolos</em> — aldatmaqdır.
Bu, qeyri-səmimi, pis niyyətli, dürüstlüyü bacarmayan, məqsədlərinə
çatmaq üçün gizli və vicdansız yollardan istifadə edən insana aid
edilir. Bu söz hər bir icmada, hər bir cəmiyyətdə mövcud olan
intriqaçıların məharətli hiyləgərliyini müəyyən edir.</p>
<p><em>Pis niyyət (kakoeteiya)</em>. <em>Kakoeteiya</em> hərfi mənada
kinlilik, daha geniş mənada isə bədxahlıq deməkdir. Aristotel bu sözə
daha dar mənada tərif vermişdi və bu günədək də həmin məna istifadə
olunur. Aristotel <em>kakoetiyanı</em> «həmişə başqa insanlar haqqında
pis düşünən ruh» olaraq müəyyən etmişdi. Roma yazıçısı Plini<a
href="#fn9" class="footnote-ref" id="fnref9"
role="doc-noteref"><sup>9</sup></a> bu sözü «yozmaq, təhrif etmək» kimi
şərh etmişdir. Ceremi Teylor bu sözün mənasını belə izah edirdi:
«...insanın əsas pisliklərindən biri, həmişə hər şeyə yanlış şəkildə
baxmaq və onları ən pis mənada şərh etməkdir». Ola bilsin, bu, ən tipik
pislikdir. Əgər insanın hər hansı bir hərəkətinə iki tərəfdən baxmaq
lazım gələrsə, insan təbiəti ən pis tərəfdən baxmağa üstünlük
verəcəkdir. İnsanlar çay süfrəsi arxasında nə qədər yaxşı adları pis
niyyətlə məhv edirlər. Bu barədə düşünmək adamı dəhşətə gətirir. Bu cür
etmək istəyi bizdə yarananda, unutmamalıyıq ki, Allah bizim hər sözümüzü
eşidir və xatırlayır.</p>
<p><em>Qeybətçi və böhtançılar (psituristes və katalalos)</em>. Bu iki
söz böhtan atan insanları müəyyən edir. Lakin onların arasında fərq var.
<em>Katalalos</em> — şər atandır: o, ittihamlarını kifayət qədər açıq
şəkildə ifadə edir və öz hekayələrini danışır. <em>Psituristes</em> —
qeybətçidir, adamı bir küncə çəkib onun qulağına kimlərinsə nüfuzuna
xələl gətirən pis əhvalatları pıçıldayır. İkisi də axmaqdır. Amma
qeybətcil ikisindən ən pisidir. İnsan açıq böhtandan özünü müdafiə edə
bilər. Lakin insanın nüfuzuna xələl gətirməkdən həzz alan gizli
qeybətçilər qarşısında aciz qalır.</p>
<p><em>Allaha nifrət edənlər (teostuqeis).</em> Bu söz Allaha nifrət
edən insana aid edilir. Çünki o, Allaha açıq şəkildə itaətsizlik
etdiyini bilir. Allah onunla onun həzzi arasında maneədir. Allah — onun
istədiyini etməyə mane olan buxovdur. Əgər gücü çatsaydı, o, böyük
məmnuniyyətlə Allahı dünyadan uzaqlaşdırardı. Çünki Allah olmasaydı, özü
azad olmasa da, azad iradəsi olardı.</p>
<p><em>Söyüşçü</em> (<em>qubristes</em>). Yunanlar arasında
<em>qubris</em> tanrıların əli ilə insana ölüm gətirən günah idi. Bu
anlayış özlüyündə iki mühüm məna ehtiva edir.</p>
<p>1) <em>Qubris</em> — Allaha meydan oxuyan qürurlu insanı xarakterizə
edir. Bu cür qürur büdrəmədən əvvəl gəlir. Söyüşçü Allahın yaratdığı
varlıq olduğunu unudur. Bu özünə arxayın olan, həyatı tək yaşaya
biləcəyini düşünən bir adamın xüsusiyyətidir.</p>
<p>2) <em>Qubris</em> — sadist dərəcədə qəddar və təhqiramiz olan insanı
xarakterizə edir. Aristotelə görə, bu anlayış insana pislik və təhqir
edən ruhdur. Həmin ruh intiqamı və ya intiqamdan gələn fayda üçün deyil,
yalnız ağrı və zərər verməkdən həzz alır. Elə insanlar var ki, ağır
təhqirdən titrəyən adamı seyr etməkdən həzz alırlar. Elə insanlar da var
ki, başqalarına ruhani və fiziki ağrı verəndə, şeytani həzz alırlar.
<em>Qubris</em> elə budur. Başqalarına ağrı verməkdən həzz almaq
sadizmdir.</p>
<p><em>Məğrur (quperofanos)</em>. Bu söz Müqəddəs Yazılarda üç dəfə —
Allahın qürura qarşı çıxdığı deyiləndə rast gəlinir (<em>Yaqub 4:6;
1Peter 5:5; Süleymanın məsəlləri 3:34</em>). Teofilakt qüruru «bütün
günahların son həddi» adlandırırdı. Bir sıra məşhur xarakterlərin
təsvirini verən yunan yazıçısı Teofrast <em>quperifaniyanı</em> — qüruru
«özündən başqa hər kəsə nifrət edən» adam kimi müəyyən etmişdir. Sonra
gündəlik həyatdan həmin məğrurluğu mükəmməl şəkildə göstərən nümunələr
verir. Məğrur adama vəzifə təklif edəndə, o, işlərinin çox olduğunu və
boş vaxtının olmadığını əsas gətirərək bundan imtina edir; küçədəki
insanlar onun xoşuna gəlməyəndə, onların üzünə heç vaxt baxmır; kimisə
yeməyə dəvət edir, amma özü süfrəyə gəlmir, qonağına qulluq etmək üçün
xidmətçisini göndərir. O, nifrət ruhu ilə doludur, başqalarına
əhəmiyyətsizliyini hiss etdirməkdən həzz alır.</p>
<p><em>Təkəbbürlü (alatson)</em>. <em>Alatson</em> — maraqlı tarixçəsi
olan sözdür. Bu söz hərfi mənada sərgərdan gəzən adam deməkdir. Sonradan
bu söz şarlatanları — yaratdıqları dərmanlar və müalicə üsulları ilə
öyünən şəfaçıları, eləcə də mallarının yalandan keyfiyyətli olduğunu
söyləyən, alverçiləri xarakterizə etdi. Yunanlar <em>alatsoneiya</em>
deyəndə özündə olmayan bir şeyə sahib olduğunu iddia edən bir ruhu
nəzərdə tuturdular. Ksenofona görə, bu söz özünü olduğundan daha varlı
və cəsur kimi göstərən, hansısa mənfəət və ya gəlir əldə etməkdən ötrü
bacardığından daha çox iş görəcəyini vəd edən adamı xarakterizə edir.
Teofrast belə adamları <em>snob</em> adlandırır, yəni <em>böyük
iddiaları</em> olan insan. Bu, həqiqətdə mövcud olmayan, yalnız
xəyalında qurduğu ticarət sövdələşmələri, nüfuzlu adamlarla əlaqələri,
heç vaxt etmədiyi və heç vaxt layiq olmadığı xeyriyyə və ictimai
xidmətləri ilə öyünən bir adamdır. O, yaşadığı evin onun üçün çox kiçik
olduğunu və daha böyük ev almalı olduğunu deyir. Özünü tərifləyən insan
var gücü ilə başqalarını heyran etməyə çalışır. Dünya hələ də belə
insanlarla doludur.</p>
<p><em>Pis işlərdə bacarıqlı (efeuretes kakoy)</em>. Bu ifadə adi
günahlardan doymuş, yeni pisliklər və yeni günahlarda adrenalin axtaran
insanı səciyyələndirir.</p>
<p><em>Ata-anaya itaətsiz (qoneusin apeiteis)</em>. Həm yəhudilər, həm
də romalılar ata-anaya itaət etməyə böyük əhəmiyyət verirdilər. On
Əmrdən biri «Atana və anana hörmət et» idi. Roma imperiyasının sübh
çağında <em>patriya potestas</em> atanın səlahiyyəti o qədər böyük idi
ki, o, ailə üzvləri üzərində həyat və ölüm gücünə sahib idi. Bu günah
burada ona görə yer alıb ki, doğmalıq əlaqələrinin zəifləməsi
istər-istəməz tənəzzülə və degenerasiyaya səbəb olacaq.</p>
<p><em>Axmaq (asunetos)</em>. Bu söz həyat təcrübəsindən dərs ala
bilməyən, Allahın ona bəxş etdiyi ağıldan, yaddaşdan istifadə edə
bilməyən insanı xarakterizə edir.</p>
<p><em>Xain (asuntetos)</em>. Bu söz romalılara xüsusi təsir göstərməli
idi. Romanın əzəmətli dövründə Roma dürüstlüyü heyrətamiz idi. Romalının
sözü onun vəzifə borcu qədər etibarlı idi. Mahiyyət etibarı ilə, bu,
romalılarla yunanlar arasındakı mühüm fərqlərdən biri idi. Yunanlar
anadangəlmə fırıldaqçı idi. Yunanlar deyirdilər ki, əgər bir valiyə və
ya məmura bir talant verilsə, onu on nəzarətçi və mühasib də yoxlasa
belə, bir hissəsini mənimsəməyə nail olacaq. Halbuki romalı, istər
dövlət qulluğunda olan məmur, istərsə də hərbi əməliyyatda olan hərbi
komandir olsun, bir sözü ilə minlərlə talantı idarə edər və bir qəpik
belə itməz. Paul bu sözü yazarkən romalıları təkcə məsihçi etikasına
deyil, həm də onların böyük keçmişinin dürüstlük standartlarına
çağırırdı.</p>
<p><em>Şəfqətsiz (astorqos)</em>. Yunan sözü olan <em>storqe</em> ailə
məhəbbətini ifadə etmək üçün istifadə edilirdi. Həmin dövrdə ailə
sevgisi, həqiqətən də, sönürdü. Bir uşağın həyatı heç vaxt bu qədər
təhlükəli və təsadüfdən bu qədər asılı olmamışdır. Uşaqlar bədbəxtlik
sayılırdı. Uşaq dünyaya gələndə onu atasının ayaqlarının yanına
qoyurdular. Əgər atası uşağı qucağına götürürdüsə, bu o demək idi ki,
onu qəbul edir; əgər uşaqdan üz döndərirdisə, onda, sözün əsl mənasında,
körpə çölə atılırdı. Roma Forumunda elə bir gecə olmayıb ki, otuz-qırx
körpə birdən çölə atılmasın. Hətta böyük insan və filosof olan Seneka bu
barədə belə yazırdı: «Biz quduzlaşmış iti öldürürük, vəhşi öküzü
qəssabxanaya aparırıq, xəstə heyvanı kəsirik ki, sürüyə yoluxdurmasın;
<em>zəif və ya eybəcər doğulmuş uşaqları isə suda boğuruq</em>». İnsanın
təbii sevgi bağları məhv olmuşdu.</p>
<p><em>Rəhmsiz (aneleemon)</em>. Heç bir dövrdə insan həyatı bu qədər
ucuz olmamışdır. Ağa öz qulunu öldürə və ya işgəncə verə bilərdi, çünki
o, əşyadan başqa bir şey deyildi. Qanun ağalara qulların üzərində
qeyri-məhdud səlahiyyət vermişdi. Məsələn, əgər qul zəngin evdə nimçədə
büllur badələr daşıyanda ayağı büdrəyib birini sındırardısa, ev sahibi
dərhal onu evin həyətindəki balıq gölünə atmağı əmr edərdi. Orada
ilanbalıqları onun ətini yeyirdi. Bu, mərhəmətsiz, qəddarlıqdan həzz
alan bir dövr idi. Bu, insanların bir-birini öldürməsini izləməkdən həzz
aldığı böyük qladiator oyunları dövrü idi. Bu, mərhəmət hissinin itdiyi
bir dövr idi.</p>
<p>Paul Allahdan imtina edən bu insanlar haqqında daha bir söz deyir.
Elə olur ki, insan günahkar olduğunu dərk edir və hansısa günahı özünə
rəva biləndə, başqa insanlarda da bunun qınanılmalı bir şey olduğunu
başa düşür. Amma o dövrdə insanlar elə bir mənəvi tənəzzül səviyyəsinə
çatmışdılar ki, nəinki özləri günah işlədir, başqalarını da buna təşviq
edirdilər. Bernard Şou bir dəfə demişdi: «Heç bir xalq öz tanrılarının
ölümünə dözə bilməz». Burada Paul bizə insanların bilərəkdən Allahı öz
düşüncələrindən uzaqlaşdırdıqda baş verənlərin dəhşətli mənzərəsini
təqdim edir. Vaxtı çatanda Roma süquta uğradı. Bədbəxtlik və mənəvi
tənəzzül əl-ələ verib irəliləyirdi.</p>
