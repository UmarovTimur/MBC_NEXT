<h1>6-cı fəsil</h1>
<p><strong>1-11</strong></p>
<h2 id="yaşamaq-üçün-ölmək-romalılara-61-11">YAŞAMAQ ÜÇÜN ÖLMƏK
(Romalılara 6:1-11)</h2>
<p>Paul bu məktubda tez-tez etdiyi kimi, xəyali bir rəqiblə mübahisə
etməyə davam edir. Mübahisə əvvəlki fəslin son cümləsindən daha da
qızışır: «..günah ölüm vasitəsilə hökmranlıq etdiyi kimi, lütf də
salehlik vasitəsilə hökmranlıq edir» və təxminən belə davam edə
bilərdi:</p>
<p><em>Opponent</em>: Bayaq dedin ki, Allahın lütfü hər bir günahı
bağışlamağa yetəcək qədər böyükdür.</p>
<p><em>Paul</em>: Tamamilə doğrudur.</p>
<p><em>Opponent</em>: Sən iddia edirsən ki, Allahın lütfü bu dünyada ən
heyrətamiz şeydir.</p>
<p><em>Paul</em>: Düzdür.</p>
<p><em>Opponent</em>: Yaxşı, onda gəl günah etməyə davam edək. Axı nə
qədər çox günah etsək, bir o qədər çox lütf hasil olacaq. Günah heç bir
əhəmiyyət daşımır, çünki onsuz da Allah bağışlayır. Əslində, biz daha da
irəli gedib deyə bilərik ki, günah Allahın lütfünün təzahür etməsinə
imkan verdiyi üçün yaxşı bir şeydir. Sənin sözlərindən belə çıxır ki,
günah lütf gətirir. Bir halda ki, günah özü ilə lütf gətirir, deməli,
yaxşı şeydir.</p>
<p>Paulun ilk reaksiyası dəhşət içərisində öz arqumentindən imtina etmək
oldu: «Lütf çoxalsın deyə sən günah etməyə davam etməyi təklif edirsən?
Allah bizə belə yanlış yolla getməyi qadağan edir!»</p>
<p>Paul bir qədər geri çəkilib başqa arqumentə keçir. O sual verir: «Heç
düşünmüsənmi ki, vəftiz olunanda nə baş verir?» Paulun nə demək
istədiyini anlamağa çalışsaq, yadda saxlamalıyıq ki, o dövrdə vəftiz
bugünkündən fərqli idi.</p>
<p>a) Adətən, böyüklər vəftiz olunurdular. Bu o demək deyil ki,
Əhdi-Cədid körpələrin vəftiz edilməsinə qarşı çıxır. Uşaqların vəftiz
edilməsi məsihçi ailəsinin nəticəsidir. Paulun dövründə çətin ki,
məsihçi ailələri mövcud olsun. İnsan Məsihçi Cəmiyyətinə çox vaxt
ailəsiz, tək daxil olurdu.</p>
<p>b) Erkən İmanlı Cəmiyyətində vəftiz Məsihi qəbul etməklə sıx bağlı
idi. İnsan İmanlı Cəmiyyətinə qoşulanda vəftiz olunurdu, çünki İmanlı
Cəmiyyətinə birbaşa bütpərəstlikdən gəlirdi. Vəftiz zamanı insan
həyatında dönüş nöqtəsi olan qərar verirdi. Bu qərara əsasən o, keçmişlə
əlaqəsini tamamilə qırmalı idi. Bu, o qədər qəti və birmənalı qərar idi
ki, sanki həyata yenidən başlamalı olurdu.</p>
<p>c) Vəftiz, adətən, tam suya batırılmaqla həyata keçirilirdi. Bu adət
vəftizə su ilə çiləmənin vermədiyi simvolik məna verirdi. İnsanın
tamamilə suya batırılması dəfni simvolizə edirdi. İnsanın sudan çıxması
isə qəbirdən qalxmasını, ölülərdən dirilməsini simvolizə edirdi. Vəftiz
ölüm və dirilmənin rəmzi idi. İnsan bir həyat üçün ölür, başqa bir həyat
üçünsə yenidən doğulurdu. O, köhnə günahlı həyatına görə ölür, lütflə
dolu yeni həyat üçün yenidən doğulurdu. Bunu anlamaq üçün xatırlamalıyıq
ki, Paul müasirlərinin başa düşdüyü dil və təsvirlərdən istifadə edirdi.
Bəlkə də bütün bunlar bizə qəribə görünə bilər, lakin onun müasirləri
üçün heç də qəribə görünmürdü.</p>
<p>Yəhudilər bu fikri yaxşı başa düşürdülər. Bütpərəst yəhudi dinini
qəbul edəndə, bu müqəddəs mərasim üç prosesdən ibarət idi: qurban,
sünnət və vəftiz. Bütpərəst yəhudiliyi vəftiz yolu ilə qəbul edirdi.
Mərasim belə idi: vəftiz olunan adam saçlarını və dırnaqlarını kəsirdi;
o, tamamilə çılpaq olurdu. Vəftiz suyu 500 litr olmalı idi; bədəninin
hər yeri su ilə örtülməli idi. Suda olarkən o, üç ağsaqqal şahidin
qarşısında imanını iqrar edirdi. Onlar da öz növbəsində ona müəyyən
nəsihətlər və xeyir-dualar verirdi. Belə hesab olunurdu ki, bu mərasim
nəticəsində insan yenidən ruhani doğulur. Vəftiz olunan adamı yeni
doğulmuş bir günlük körpə adlandırırdılar. Onun bütün günahları
bağışlanırdı, çünki Allah onu doğulmamışdan əvvəl etdiyi günahlara görə
cəzalandıra bilməzdi. Bəzi ravvinlər yəhudi dinini yeni qəbul edən
adamın dəyişməsinə elə böyük əhəmiyyət verirdilər ki, hətta onun böyük
uşaqları olsa belə, imana gələndən sonra doğulan uşağı birinci övladı
sayırdılar. Bu, heç vaxt təcrübədə tətbiq olunmasa da, nəzəri cəhətdən
elə güman olunurdu ki, vəftiz olunan adam bacısı və ya hətta anası ilə
evlənə biləcək qədər yeni insandır. O, nəinki iman etmiş, həm də
kökündən dəyişmiş bir insan idi. Hər bir yəhudi Paulun vəftiz edilmiş
adamın tamamilə yeni olması barədə fikirlərini düzgün başa düşürdü.</p>
<p>Yunanlar da Paulu yaxşı başa düşürdülər. O dövrdə yeganə həqiqi yunan
dini — misteriya hesab olunurdu. Onların dini maraqlı ayinlərdən ibarət
idi. Ayinlər insana dünyanın qayğılarından, kədərindən və qorxularından
qurtulacağını vəd edirdi. Bu qurtuluşu isə müəyyən bir tanrı ilə
vəhdətdə olmaqla əldə edirdilər. Misteriya dramatik tamaşalardan ibarət
idi, yəni əzab çəkən, ölən və yenidən dirilən hansısa tanrının
iztirablarına əsaslanırdı. Həmin hekayə dramatik bir tamaşa kimi
oynanılırdı. Bu drama baxmağa icazə verilməzdən əvvəl, insanı dinə həsr
edirdilər. O, uzun bir təlim keçməli idi, burada ona misteriyanın daxili
məzmunu izah edilirdi. O, asket intizamı kursu keçirdi. Onu yaxşı
hazırlayırdılar. Tamaşa müxtəlif musiqi və işıq effektləri, «müqəddəs»
mərasimlər və yanan buxurdan istifadə edilərək oynanılırdı. Mistik
ayinlər bitəndən sonra insan tanrı ilə birləşmənin ruhani təcrübəsindən
keçirdi. Bu təcrübədən əvvəl onu həsrolunma mərasimindən keçirirdilər.
Həmin həsrolunma mərasimi ölümdən sonra yenidən doğulma kimi qəbul
edilirdi. Bu müddət ərzində insan əbədi həyat üçün yenidən doğulurdu.
Belə mərasimdən keçənlərdən biri «könüllü ölümə məruz qaldığını» deyir.
Biz bilirik ki, həmin mistik ayinlərin birində dinə həsrolunmuş insanı
<em>moriturus</em> adlandırırdılar, yəni ona ölməli olan şəxs deyilirdi
və o, başına qədər torpağa basdırılırdı.</p>
<p>Həsrolunmadan sonra ona körpə kimi yanaşır və süd verirdilər. Başqa
bir mistik ayində dinə həsr olunan adam belə dua edirdi: «Ruhuma,
düşüncələrimə, bütün həyatıma daxil ol; çünki sən mən, mən də sənəm».
Belə bir mərasimdən keçmiş yunan üçün Paulun vəftiz zamanı ölmək və
dirilmə ilə bağlı nə demək istədiyini başa düşmək çətin deyildi. Bunun
nəticəsində Məsihlə birləşmə baş verirdi.</p>
<p>Biz iddia etmirik ki, Paul öz fikirlərini və ya sözlərini yəhudi və
ya bütpərəst mərasimlərindən götürüb; biz demək istəyirik ki, Paul həm
yəhudilərə, həm də bütpərəstlərə tanış olan sözlər və təsvirlərdən
istifadə edir. Bu hissədə üç əbədi həqiqət ortaya qoyulur.</p>
<p>1) Allahın mərhəmətindən sui-istifadə etmək, bununla da günaha haqq
qazandırmaq dəhşətlidir. Gəlin bu barədə insani baxımdan düşünək. Oğulun
atasının onu bağışlayacağını bildiyinə görə rahat şəkildə günah işlədə
bilməsi necə də mənfur hərəkət olardı. Bu, sevən adamın qəlbini qırmaq
üçün onun sevgisindən sui-istifadə etmək deməkdir.</p>
<p>2) Məsihin yolunu tutan insan başqa bir həyat tərzi sürməyi üzərinə
götürür. O, bir həyat üçün ölüb, digəri üçün doğulub. Bu gün fakt odur
ki, məsihçi həyat tərzini qəbul etmiş insan həyatında bu qədər
əhəmiyyətli dəyişikliklər etmək məcburiyyətində deyil. Paul isə deyirdi
ki, bu onun həyatında əhəmiyyətli dəyişiklik yaratmalıdır.</p>
<p>3) Ancaq insan Məsihi öz həyatına qəbul edəndə sadə bir etik
dəyişiklikdən daha böyük bir şey baş verir. O, həqiqətən, Məsihlə
birləşir. Həqiqət budur ki, həmin birlik olmadan insanın həyatında
yaxşıya doğru dəyişiklik mümkün deyil. İnsan <em>Məsihə bürünür</em>.
Böyük bir alim bu ifadə üçün belə bir bənzətmə təklif etmişdir: biz
havada olmasaq, havanı içimizə almasaq, fiziki mövcud ola bilmərik; əgər
biz Məsihdə deyiliksə, Məsih də bizdə deyilsə, biz Allahla yaşaya
bilmərik.</p>
<p><strong>12-14</strong></p>
<h2 id="iman-və-gündəlik-həyat-romalılara-612-14">İMAN VƏ GÜNDƏLİK HƏYAT
(Romalılara 6:12-14)</h2>
<p>Paulun yazdıqları arasında əvvəlki hissədən sonrakı hissəyə bu qədər
tipik keçən başqa keçid yoxdur. Əvvəlki hissə — mistik yazıçının
əsəridir. Orada vəftiz zamanı baş verən məsihçinin Məsihlə mistik
birliyindən danışılırdı. Orada Paul məsihçinin necə yaşamalı olduğundan
danışırdı, yəni məsihçi Məsihə o qədər yaxın olmalıdır ki, bütün
həyatının Onda keçdiyini söyləmək mümkün olsun. Beləliklə, Paul mistik
ruhani təcrübələrdən praktiki məsələlərə keçir.</p>
<p>Məsihçilik mənəvi təcrübə deyil: bu, həyat tərzidir. Məsihçi olmaq,
nə qədər gözəl olsa da, ruhani təcrübələrə tamamilə qərq olmaq demək
deyil; bu, dünyada yaşaya-yaşaya müəyyən həyat tərzi sürmək, hücumlardan
gizlənməmək və dünya problemlərindən qaçmamaq deməkdir. Dini həyatda
kilsədə oturub emosional dalğalara qərq olmaq adi və normal hesab
olunur. Biz tək olanda çox vaxt Məsihə yaxın olduğumuzu hiss edirik.
Amma bu, belə demək olarsa, yarımçıq məsihçilikdir; çünki Məsihə
yaxınlıq hissi hərəkətə sövq etməlidir. Məsihçilik heç vaxt yalnız
daxili ruhani təcrübə olaraq qala bilməz; o, bütün insanların gözü
qarşısında təzahür etməlidir.</p>
<p>İnsan dünyaya üz tutanda dəhşətli vəziyyətlə qarşılaşır. Paulun
anlayışına görə, Allah kimi günah da öz məqsədlərini həyata keçirmək
üçün insanlar arasında alətlər axtarır. Allah insanlarsız iş görmür.
Allah bir söz demək istəyəndə, Ona bu sözü deyən adam lazımdır. Əgər
Allah insanı ruhlandırmaq və onu hərəkətə gətirmək istəyirsə, Ona bu işi
görən başqa bir insan lazımdır. Eyni şey günaha da aiddir. İnsan əvvəlcə
günaha sövq edilməlidir. Günah da sözləri və ya davranışı ilə
başqalarını ona sövq edən insanları axtarır.</p>
<p>Paul sanki belə deyir: «Bu dünyada günahla Allah arasında əbədi
mübarizə gedir. Kimin tərəfində olduğunu özün seç». Biz böyük seçim
qarşısındayıq — ya Allahın, ya da günahın əlində alət olmaq. İnsan bu
seçimə cavab olaraq belə deyə bilər: «Belə bir seçim mənim gücüm
xaricindədir. Bilirəm ki, mən mütləq yanlış seçim edəcəyəm». Paul buna
belə cavab verir: «Narahat olma və məyus olma. Günah daha sənin üzərində
hökmranlıq edə bilməz». Niyə? Çünki biz artıq Qanunun deyil, lütfün
altındayıq. Nə üçün bu belədir? Çünki biz artıq Qanunun tələblərini
yerinə yetirməyə deyil, sevgiyə layiq olmağa çalışırıq. Biz artıq Allaha
sərt hakim kimi baxmırıq; biz Ona insanların dostu kimi baxırıq. Dünyada
heç nə sevgi qədər ruhlandırıcı deyil. Kim sevdiyi insanı tərk edərək
daha yaxşı olmaq istəməz ki? Məsihçi həyatı artıq yük deyil: ona layiq
olmaq bir imtiyazdır. Dani bunu belə ifadə etmişdi: «İnsanı günahdan
azad edən məhdudiyyət deyil, sevgiyə ruhlandırmadır; insanı müqəddəs
edən Sina dağı deyil, Qolqotadır». Bir çoxları Qanuna riayət etməklə
deyil, sevdiyinə və ya onu sevən insana mənəvi yara vurmaması, kədər və
ya məyusluq gətirməməsi ilə xilas oldu. Qorxu aşılayan Qanun insana
yalnız məhdudiyyətlər qoya bilər. Məhəbbət isə insanı əvvəlkindən daha
yaxşı olmağa ruhlandıraraq onu günahdan xilas edir. Məsihçi meyarları
Allahın ona nə edə biləcəyi qorxusu ilə deyil, Allahın onun üçün
etdikləri ilə müəyyən edilir.</p>
<p><strong>15-23</strong></p>
<p><strong>MÜSTƏSNA MÜLKİYYƏT (Romalılara 6:15-23)</strong></p>
<p>Müəyyən düşüncə tərzinə malik insanlar üçün belə bir sərbəst lütf
nəzəriyyəsi həmişə şirnikləndirici ola bilər: «Əgər burada deyildiyi
kimi, bağışlanmaq belə asandırsa, əgər Allahın yeganə arzusu insanları
bağışlamaqdırsa, əgər Onun mərhəməti hər bir ləkəni və hər bir eyibi
örtəcək qədər böyükdürsə, onda günaha görə narahat olmağa dəyərmi? Niyə
də istədiyimiz kimi yaşamayaq? Onsuz da sonda hər şey eyni olacaq».</p>
<p>Paul bu arqumenti bir misal çəkməklə əsaslandırır. O deyir: «Bir
vaxtlar özünüzü və bədən üzvlərinizi günaha təslim etdiniz; günahın qulu
olanda, salehlikdən uzaq idiniz. İndi isə özünüzü Allaha təslim etdiniz
və bədən üzvlərinizi salehliyin qulu kimi təqdim etdiniz; beləcə
günahdan azad oldunuz».</p>
<p>Bu fikri anlamaq üçün qulun nə olduğunu bilmək lazımdır. Bizim
anlayışımızda qulluqçu — vaxtının müəyyən razılaşdırılmış hissəsini
ağasına verən və bunun üçün müəyyən maaş alan şəxsdir. Bu müddət ərzində
o, ağasının ixtiyarında olaraq xidmətində durur və onun əmrlərini yerinə
yetirir. Amma işi bitəndən sonra o, istədiyini etməkdə azaddır. İxtiyarı
müəyyən bir müddətdə ağasına, boş vaxtlarında isə özünə aiddir. Paulun
dövründə isə qulun mövqeyi tamamilə fərqli idi. Qulun şəxsi vaxtı yox
idi. Qul tamamilə ağasına məxsus idi. O, ağasının mütləq mülkiyyəti
sayılırdı. Paul bu fikirləri qeyd edəndə, məhz bu mənzərəni nəzərdə
tuturdu. O deyir: «Siz günahın qulu olanda, tamamilə günahın hökmü
altında idiniz. O zaman günahdan başqa heç nə barədə danışa bilmirdiniz.
Amma siz Allahı Ağa seçdiniz, buna görə tamamilə Onun hökmü
altındasınız. İndi siz günah haqqında danışa bilməzsiniz, ancaq
müqəddəslikdən danışmalısınız».</p>
<p>Paul çəkdiyi misala görə sanki üzr istəyir. O deyir: «Mən insanlardan
ona görə misal gətirirəm ki, siz dediklərimin mənasını başa düşə
biləsiniz». O, Məsihdəki həyatı köləliyin hər hansı forması ilə müqayisə
etmək istəmədiyi üçün üzr diləyir. Lakin Paulun misalı aydın şəkildə
göstərir ki, məsihçinin Allahdan başqa ağası ola bilməz.</p>
<p>Məsihçi həyatının bir hissəsini Allaha, digər hissəsini isə dünyaya
verə bilməz. Allaha ya hər şeyi vermək lazımdır, ya da heç nəyi. Ömrünün
bir hissəsini Allahdan başqa nəyəsə saxlayan insan əsl məsihçi deyil.
Məsihçi öz həyatını tamamilə Məsihə təslim edir. Məsihə təslim olan
insan Allahın lütfü ilə günaha haqq qazandırıb, günaha davam edəcəyini
ağlına belə gətirə bilməz.</p>
<p>Lakin Paul daha çox şey istəyir: «Siz özünüzü həsr etdiyiniz təlimə
ürəkdən itaət etdiniz». Başqa sözlə, o deyir: «Siz nə etdiyinizi yaxşı
bilirdiniz və bunu istəyərəkdən etdiniz». Çox maraqlıdır. Unutmayaq ki,
bu hissə vəftizlə bağlı müzakirə zamanı yaranıb. Nəticə etibarilə,
vəftiz — bilərəkdən edilən vəftizdir. Artıq gördüyümüz kimi, erkən
İmanlı Cəmiyyətində vəftiz yetkinlik yaşında keçirilirdi və imanın
iqrarı sayılırdı. Bu o deməkdir ki, heç kim Məsihçi İmanlı Cəmiyyətinə
sırf emosional impulsla qəbul edilməyib. Vəftiz olunan adama nəsihət
verilirdi; o, nə etdiyini bilməli idi; o, Məsihin təlimi ilə tanış
olurdu. Yalnız bundan sonra o, Məsihin Cəmiyyətinə daxil olmaq qərarı
verə bilərdi. Benedikt monastır ordeninin üzvü olmaq istəyən şəxs bir
illik sınaq müddətindən keçməli olur. Həmin müddət ərzində onun
hücrəsində<a href="#fn13" class="footnote-ref" id="fnref13"
role="doc-noteref"><sup>13</sup></a> dünyəvi paltarları asılır. O,
istədiyi vaxt monastır paltarını çıxarıb, dünyəvi paltarını geyinə və
çıxıb gedə bilər. Heç kim onun haqqında pis heç nə düşünməyəcək. Yalnız
sınaq müddəti bitəndən sonra onun paltarları götürülür. O, ətrafında baş
verənləri yaxşı dərk edərək, qərarını diqqətlə ölçüb-biçəndən sonra
monastıra daxil olur.</p>
<p>Məsihçilikdə də eynidir. İsa Məsihə son qərarını verməyən davamçılar
lazım deyil. Ona emosionallığa qapılaraq sədaqətində təlatümlü olan
insan lazım deyil. İmanlı Cəmiyyəti imanı təmsil etməyə və insana təqdim
etdiyi bütün xəzinələri göstərməyə borclu deyil. O, həm də onun üzvü
olmaq istəyən hər kəsə onunla bağlı bütün tələblərini göstərməlidir.</p>
<p>Paul keçmiş həyatla indiki həyat arasındakı fərqi təsvir edir.
Əvvəlki həyat <em>murdarlıq və qanunsuzluqla</em> xarakterizə olunurdu;
bütpərəst dünya, murdar dünya kimi, paklıq anlayışını dərk etmirdi.
Əzabkeş Yustin Romadakı dəhşətli adətlərdən — arzuolunmaz uşaqları,
xüsusən də qız uşaqlarını gecə küçəyə atmaqdan danışır. Onların
bəzilərini əxlaqsızlıq yuvaları işlədən qəddar insanlar götürürdülər.
Buna görə də əzabkeş Yustin bütpərəstlərə deyir ki, əxlaqsızlıqları
ucbatından onlar fahişəxanaya gedib bilmədən uşaqları ilə zina edə
bilərlər.</p>
<p>Bütpərəst dünya ona görə qanunsuz sayılırdı ki, insanların yeganə
qanunu öz ehtirasları idi; bu qanunsuzluq yeni qanunsuzluqlara yol
açırdı. Günah qanununun mahiyyəti elə bundadır. Günah — günah doğurur.
İlk dəfə pis iş görəndə, bunu tərəddüdlə, titrəyə-titrəyə edirik. İkinci
dəfə bunu etmək daha asan olur. Pislik etməyə davam etdikcə sonda heç
bir səy göstərmədən edirik. Günah qorxu hissini itirir. Günahlı
istəklərimizi razı salmağa çalışanda, əvvəlcə az şeylə kifayətlənirik.
Lakin zaman keçdikcə eyni həzzi almaqdan ötrü biz daha çox şey istəməyə
başlayırıq. Günah günaha aparır; qanunsuzluq qanunsuzluqla nəticələnir.
Günah yoluna girmək — günah yolu ilə daha da irəli getmək deməkdir.</p>
<p>Yeni həyat tamamilə fərqlidir; bu, saleh həyatdır. Yunanlar salehliyi
<em>insana və Allaha öz haqqını vermək</em> kimi tərif edirdilər.
Məsihçi heç vaxt Allaha itaətsizlik etməməli və öz istəklərini təmin
etməkdən ötrü başqa insandan istifadə etməməlidir. Məsihçi həyatı Allaha
layiq olduğu yeri verir və insan hüquqlarına hörmət edir. Belə bir həyat
<em>murdarlıqdan təmizlənməyə</em> — yunanca <em>gagiasmosa</em> gətirib
çıxarır. Yunan dilində <em>-asmos</em> ilə bitən bütün isimlər
tamamlanmamış prosesi bildirir. <em>Gagiasmos</em> — günahlardan
təmizlənmə — müqəddəsliyə gedən yol deməkdir. Həyatını Məsihə verən
insan dərhal kamil insana çevrilmir: mübarizə hələ də davam edir. Ancaq
məsihçilik insanın çatdığı mərhələdən daha çox tutduğu istiqaməti vacib
hesab edir. İnsan Məsihə təslim olan kimi təqdis edilmə prosesi başlayır
və o, müqəddəsliyə doğru gedir.</p>
<p>Hər gün bir çirkabdan üz döndərərək,</p>
<p>Allaha doğru qaçsan,</p>
<p>Daha təmiz və mehriban olacaqsan.</p>
<p>Robert Lui Stivenson deyirdi: «Ümidlə səyahət etmək, hədəfə çatmaqdan
daha yaxşıdır». Ali məqsədə doğru səyahətə çıxmaq, ona heç vaxt
çatmasanız belə, layiqli bir işdir.</p>
<p>Paul bu hissəni vacib bir ifadə — ikili metafora ilə bitirir. «Çünki
günahın əvəzi ölümdür, Allahın ənamı isə Rəbbimiz Məsih İsada olan əbədi
həyatdır». O, burada hərbi lüğətin iki terminindən istifadə edir. «Əvəz»
sözü yunanca <em>opsoniya</em> sözü ilə ifadə edilir. <em>Opsoniya</em>
döyüşçünün həyatını riskə ataraq alnının təri ilə qazandığı maaşdır;
yəni ona məxsus olan və ondan alına bilməyən maaş. <em>Ənam</em>
(Allahın ənamı) — Paulun yunan sözü olan <em>karyema</em> və ya latınca
<em>donativum</em> ilə ifadə etdiyi — ordunun qazanmadığı hədiyyədir.
Xüsusi günlərdə, məsələn, doğum günündə, taxta çıxması və ya taxta
çıxmasının ildönümündə imperator orduya könüllü və səxavətli şəkildə pul
hədiyyələri verirdi. Onlar qazanılmış hədiyyə deyildi, imperatorun
xeyirxahlığından və mərhəmətindən irəli gələrək verilirdi. Beləliklə,
Paul deyir: «Əgər layiq olduğumuzu alsaydıq, bu, ölüm olardı, amma Allah
Öz lütfü ilə bizə həyat verir».</p>
