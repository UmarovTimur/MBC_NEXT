<h1>9-cu fəsil</h1>
<p><strong>1-5</strong></p>
<h2 id="yəhudilərin-problemi">YƏHUDİLƏRİN PROBLEMİ</h2>
<p>9-11-ci fəsillərdə Paul İmanlı Cəmiyyətinin həll etməli olduğu ən
çətin problemlərdən birinə — yəhudilərin probleminə toxunmağa çalışır.
Yəhudilər Allahın seçilmiş xalqı idi. Onlar Allahın planında müstəsna
bir yerə sahib idilər. Bununla belə, Allahın Oğlu dünyaya gələndə,
yəhudilər Onu rədd etdilər və çarmıxa çəkdilər. Bu necə baş verə
bilərdi? Bu paradoksu necə izah etmək olar? Sonrakı fəsillərdə Paulun
həll etməyə çalışdığı məhz bu problemdir. Bunlar mürəkkəb və çətin
fəsillərdir. Buna görə də onları ətraflı öyrənməyə başlamazdan əvvəl,
əvvəlcə Paulun təklif etdiyi həllin əsas xüsusiyyətlərini qeyd etmək
lazımdır. Paulun fikirlərini anlamağa başlamazdan əvvəl qeyd etmək
yerinə düşər ki, bu fəsillər qəzəblə deyil, ürək ağrısı ilə yazılmışdır.
O özünün yəhudi olduğunu heç vaxt unutmurdu. Əgər canını vermək bahasına
qardaşlarını İsa Məsihin yoluna inandıra bilsəydi, böyük məmnuniyyətlə
bunu edərdi.</p>
<p>Paul İsrailin seçilmiş xalq olduğunu heç vaxt inkar etmir. Allah
yəhudiləri Özünə övladlığa götürmüşdü; O, yəhudilərə əhd, məbəd ibadəti
və Qanun vermişdi; Allah onlara Öz izzətinin nurunu vermişdi; Allah
onlara əcdadlar vermişdi. Ancaq bütün bunlardan ən üstünü o idi ki, İsa
da yəhudi idi. Paul yəhudilərin Allahın xilas planında tutduqları xüsusi
yeri bir aksioma və başlanğıc nöqtəsi kimi qəbul edirdi.</p>
<p>Paul sorğu-sualsız mühüm bəyanat verir ki, yəhudilər bir xalq olaraq
İsanı rədd edib çarmıxa çəkdilər; lakin bu da doğrudur ki,
<em>yəhudilərin heç də hamısı</em> Onu rədd etmədilər; bəziləri Onu
qəbul edib Ona iman etdi, çünki Məsihin ilk davamçıları yəhudilər
idilər. Sonra Paul tarixə nəzər salır və belə nəticəyə gəlir ki, İbrahim
peyğəmbərin nəslindən olmaq hələ yəhudi olmaq demək deyil. İsrail
tarixində açıq-aydın görünür ki, Allahın təqdiri təkrar-təkrar ona
yönəlmişdi — Paul bunu <em>əvvəlcədən təyinetmə</em> adlandırır;
nəticədə Allah İbrahim peyğəmbərin nəslindən bəzilərini seçib,
digərlərini rədd etmişdi. Məsələn, İbrahimin bilavasitə nəslindən,
Rəbbin vədi ilə doğulan oğlu İshaq seçildi, təbii istəkdən doğulan
İsmail isə rədd edildi. İshaqla da belə oldu: oğlu Yaqub seçildi, onun
əkiz tayı Esav rədd edildi. Allahın seçimi onların xeyirxah olduğuna
görə baş vermirdi. Bu seçim yalnız Allahın xüsusi hikmətinin və
səlahiyyətinin bəhrəsi idi.</p>
<p>Bundan əlavə, xalq heç vaxt bütövlükdə seçilmirdi; yalnız <em>saleh
hissəsi</em> — hamı Ondan üz döndərdiyi zaman Allaha sadiq qalan bir
neçə nəfər seçilirdi. İlyas peyğəmbərin dövründə belə idi: İsrail xalqı
Baalın ardınca gedəndə, yeddi min yəhudi Allaha sadiq qalmışdı. Bu,
Yeşaya peyğəmbərin təliminin vacib hissəsi idi. O deyirdi: «Ey İsrail,
xalqın dəniz qumu qədər çox olsa belə, onlar arasından ancaq sağ
qalanlar Allaha tərəf dönəcək» (<em>Yeşaya 10:22; Romalılar 9:27</em>).
Paulun demək istədiyi odur ki, xalq heç vaxt bütövlükdə seçilmirdi.
Seçim həmişə Allahın təqdirinə görə olurdu. Bəs Allah bəzilərini seçib,
bəzilərini isə rədd etməkdə ədalətlidirmi? Əgər bəziləri seçilir,
digərləri rədd edilirsə və bu onların səhvlərindən ya da
xeyirxahlığından asılı deyilsə, onda onları Məsihi rədd etməkdə necə
qınamaq olar? Yaxud da Məsihi qəbul etməkdə necə tərifləməmək olar?
Paulun burada gətirdiyi arqument bizi sarsıda və şübhəyə sala bilər. Bir
sözlə, Allah istədiyi hər şeyi etməkdə azaddır. İnsan gözündə Onun
qərarları nə qədər anlaşılmaz görünsə də, bu qərarlar şübhə altına alına
bilməz və insanın buna haqqı da yoxdur. Gil dulusçuya göstəriş vermir.
Usta iki qab düzəldə bilər: biri bəzək kimi, digəri isə gündəlik
istifadə üçün. Lakin qabların heç biri buna qərar verə bilməz. Allah da
insanlarla məhz belə davrana bilər. Paul Misir fironunu misal gətirir və
deyir ki, (<em>Romalılara 9:17</em>) o, tarixi səhnəyə məhz Allahın
cəzalandırıcı qüdrətini göstərmək üçün çıxarılıb. İstənilən halda,
İsrail xalqına başqa millətlərin də seçiləcəyi və İsrail xalqının rədd
ediləcəyi barədə xəbərdarlıq edilmişdi. Huşə peyğəmbər belə yazırdı:
«Onlara «siz Mənim xalqım deyilsiniz» deyilən yerdə «siz var olan
Allahın övladlarısınız» deyiləcək» <em>(Huşə 1:10; Romalılara
9:25</em>).</p>
<p>Halbuki İsrail xalqının bu cür rədd edilməsi rəhmsizcəsinə və
təsadüfi deyildi. Allah qapıları bütpərəstlərin üzünə açsın deyə,
yəhudilərin üzünə bağladı. Allah bir məqsədlə İsrail xalqının gözlərini
kor və ürəyini daş etdi ki, bütpərəstlərin imana gəlməsi üçün yol
açılın. Bu, həm qəribə, həm də qorxunc arqumentdir. Bütün qeyri-vacib
olanları bir kənara qoysaq, bu o deməkdir ki, Allah hər bir insana və ya
xalqa istədiyi hər şeyi edə bilər. O, qəsdən İsrailin zehnini və
gözlərini kor etdi ki, bütpərəstlər Onun hüzuruna gələ bilsin.</p>
<p>Bəs yəhudilərin əsas səhvi nə idi? Bayaq dediklərimizin fonunda bu
sual olduqca qəribə səslənə bilər. Lakin paradoksal görünsə də, Paul
hesab edir ki, İsrailin rədd edilməsi Allah tərəfindən olmasına
baxmayaraq, bunun baş verməsi mütləq deyildi. Paul paradoksdan əl çəkmir
(hətta onu kənara qoymaq belə istəmir), yəni hər şey Allahdan olsa da,
insanın iradə azadlığı var. Yəhudilərin əsas səhvi onda idi ki, onlar öz
gücünə və əməlləri sayəsində Allahla həqiqi münasibət qurmaq
istəyirdilər. Onlar xilası qazanmağa çalışırdılar, bütpərəstlər isə
Allahın onlara təklif etdiyi xilası, sadəcə olaraq, imanla qəbul
edirdilər. Yəhudilər bilməli idilər ki, Allaha gedən yeganə yol — iman
yoludur, insan öz gücünə heç bir yerə gedib çata bilməz. Yeşaya
peyğəmbər demişdi: «Ona iman edən hər kəs narahat olmayacaq» (<em>Yeşaya
28:16; Romalılara 10:11</em>). Məgər Yoel peyğəmbər belə deməmişdimi:
«Amma Rəbbin adını çağıran hər kəs xilas olacaq» (<em>Yoel 2:32;
Romalılara 10:13</em>). Düzdür, heç kim Rəbbin təklifini eşitməyincə
iman edə bilməz. Amma bu təklif İsrailə edilib. Onlar isə Qanuna riayət
edərək, Qanuna və öz əməllərinə tamamilə arxalanaraq əməl yolundan
yapışdılar. Lakin onlar bilməli idilər ki, Allaha gedən yol — iman
yoludur, bunu onlara peyğəmbərlər də demişdir. Bir daha vurğulamaq
lazımdır ki, bütün bunlar Rəbbin işi idi və bütpərəstlərin iman
qapısından keçməsinə imkan vermək üçün edilmişdi. Buna görə də Paul
bütpərəstlərə müraciət edir.</p>
<p>Paul onları təkəbbürlərindən əl çəkməyə çağırır. Onlar bağ ağacına
calaq olunmuş yabanı zeytun budaqlarına bənzəyirlər. Onların da xilası
yəhudilərinkindən çox olmadı. Əslində, onlar yəhudilərdən asılıdırlar:
çünki onlar calaq olunmuş budaqlardır. Ağacın kökü və gövdəsi hələ də
seçilmiş xalqdır. Onların Allah tərəfindən təyin olunması və yəhudilərin
rədd edilməsi bütpərəstlərin qəlbində təkəbbür hissi oyatmamalıdır. Əgər
onlar təkəbbürə yer versələr, yəhudilər kimi onlar da rədd
olunarlar.</p>
<p>Elə bu? Xeyr. Allahın məqsədi yəhudilərdə qısqanclıq oyatmaq idi:
onlar başqa millətlərin Allahla əldə etdikləri münasibəti görüb
qısqanmalı, Allaha tərəf yönəlməli və Onunla münasibəti bərpa etməyi
Allahdan istəməli idilər. Məgər Musa peyğəmbər demədimi ki, «Mən də
onları xalq olmayanlarla qısqandıracağam, axmaq bir millətlə
qəzəbləndirəcəyəm» (<em>Qanunun təkrarı 32:21; Romalılara 10:19</em>).
Son nəticədə başqa millətlər yəhudilərin xilası üçün vasitə olacaqlar.
«Beləcə bütün İsrail xilas olacaq» (<em>Romalılara 11:26</em>). Paul öz
arqumentini belə bitirir.</p>
<p>Biz buradan aşağıdakı nəticələri çıxara bilərik.</p>
<p>1) İsrail seçilmiş xalqdır.</p>
<p>2) Yəhudi olmaq milli mənsubiyyətdən daha böyük mənanı ifadə edir.
Xalqın arasında həmişə seçilmə baş verib. Müəyyən bir hissə həmişə
Allaha sadiq qalıb.</p>
<p>3) Belə seçim ədalətsizlik deyil, çünki Allah istədiyini etməkdə
azaddır.</p>
<p>4) Allah yəhudilərin ürəyini bir məqsədlə daşlaşdırdı: bütpərəstlərin
üzünə iman qapısını açmaq üçün.</p>
<p>5) İsrailin səhvi ondan ibarət idi ki, o, Qanuna əsaslanan insan
əməllərinə güvənirdi. Allaha gedən yol isə Ona tamamilə güvənən ürəkdən
keçir.</p>
<p>6) Bütpərəstlər qürurlanmamalıdır. Çünki onlar əsl zeytun ağacına
calaq olunmuş yabanı budaqlardır. Bunu unutmamalıdırlar.</p>
<p>7) Ancaq bu, heç də hamısı deyil: bütpərəstlərə verilən xüsusi mövqe
yəhudilər arasında elə qısqanclıq yaradacaq ki, sonda bütpərəstlər
onları iman yoluna döndərəcəklər.</p>
<p>8) Beləliklə, nəticədə hamı xilas olacaq — həm yəhudilər, həm də
başqa millətlər. Paulun arqumentinin nəticəsi izzətə gətirib çıxarır.
Paul əvvəlcə bəzilərinin seçildiyini, bəzilərinin isə rədd edildiyini
söyləyir. Amma son sözləri budur ki, Allahın iradəsi hamının xilas
olmasıdır.</p>
<h2 id="faciəvi-uğursuzluq-romalılara-91-5">FACİƏVİ UĞURSUZLUQ
(Romalılara 9:1-5)</h2>
<p>Paul yəhudilərin İsa Məsihi rədd etməsinin səbəbini izah etməyə
çalışır. O, bunu qəzəblə deyil, kədərlə izah edir. Burada nə şiddətli
qəzəb, nə də lənət püskürməsi var; burada yalnız sınmış ürəyin acı
peşmanlığı var. Paul sevdiyi və xidmət etdiyi Allah kimi günaha nifrət
edir, günahkarları isə sevirdi. Heç kim insanları sevmədən xilas etməyə
çalışmaz. Paul yəhudilərə qəzəblə qamçılanmağa layiq bir xalq kimi
deyil, məhəbbət və mərhəmətə layiq xalq kimi baxır. Əgər Paul canını
fəda etməklə onları Məsihə yönəldə bilsəydi, bunu böyük məmnuniyyətlə
edərdi.</p>
<p>Ola bilsin ki, o, İsrail xalqının tarixindəki ən böyük epizodlardan
birini — Musa peyğəmbərin Rəbdən Qanunu almaq üçün dağa çıxmasını
xatırlayırdı; aşağıda qalan xalq qızıl dana düzəldərək ona sitayiş
etməklə günah işlətdi. Bunu görən Allah qəzəbləndi. Onda Musa peyğəmbər
fəryadla dua edib Allaha müraciət etdi: «İndi yalvarıram, onların
günahlarını bağışla. Əgər belə etməsən, adımı yazdığın kitabdan sil»
(<em>Çıxış 32:32</em>).</p>
<p>Paul qardaşları naminə lənətli olmağa razı idi, təki onların günahı
silinsin. Paul yunanca qorxunc «<em>anafema</em>» sözündən istifadə
edir. <em>Anafema</em>ya təslim edilən ya <em>lənətlənmiş</em>, ya
Allaha həsr edilmiş, ya da tamamilə tərk edilməyə məhkum olurdu. Əgər
bütpərəst bir şəhər ələ keçirilirdisə, onda olan hər şey tamamilə məhv
olmağa məhkum idi, çünki hər şey murdar sayılırdı (<em>Qanunun təkrarı
3:6; 2, 4; Yeşua 6:17; 7:1-26</em>). Əgər bir adam İsraili həqiqi Allaha
ibadət etməkdən döndərməyə çalışırdısa, o, amansızcasına tamamilə məhv
edilirdi (<em>Qanunun təkrarı 13:8-11</em>). Paulun həyatında ən
qiymətli şey o idi ki, heç nə onu İsa Məsihdəki Allahın məhəbbətindən
ayıra bilməzdi. Ancaq bu onun qardaşlarının xilasına kömək edə bilsəydi,
o, hətta rədd edilməyə, Allahdan uzaq düşməyə razı idi. Burada yenə
böyük həqiqətlə qarşılaşırıq: günahkarı yalnız onu sevən adam xilas edə
bilər. Oğul və ya qız nədəsə səhv edib cəzasını çəkəndə, əksər ata və
analar bu cəzanı özləri çəkməyi üstün tutarlar.</p>
<p>Pavel Mayerin «<em>Müqəddəs Paul</em>» şeirində deyildiyi kimi:</p>
<p>Coşqun bir arzu — lərzə də</p>
<p>Truba səsi kimi bədəni dəlib keçir:</p>
<p>Onları xilas et! Onların xilası üçün canını ver,</p>
<p>Əbədi yaşamaları üçün ölümə get,</p>
<p>Hər kəs üçün özünü qurban ver.</p>
<p>Bax, Allah belə hiss edir. Paul da belə hiss edirdi. Biz də eynilə bu
cür hiss etməliyik. Paul yəhudilərin Allahın planında xüsusi yer
tutduğunu bir an belə inkar etmirdi. Paul onların imtiyazlarını
sadalayır.</p>
<p>1) Onlar Allahın övladları, xüsusi seçilmişlər idilər, Allahın
ailəsinə xüsusi olaraq övladlığa götürülmüşdülər. «Siz Allahınız Rəbbin
övladlarısınız» (<em>Qanunun təkrarı 14:1</em>). «Sizi yaradan, sizə
görkəm verən Atanız, Yaradanınız O deyilmi?» (<em>Qanunun təkrarı
32:6</em>) «İsrail Mənim oğlum, Mənim ilkimdir» (<em>Çıxış 4:22</em>).
«İsrail uşaq ikən onu sevdim, Öz oğlumu Misirdən çağırdım» (<em>Huşə
11:1</em>). Müqəddəs Kitab İsrailin xüsusi övladlıq münasibəti və bu
münasibəti qəbul etməkdən imtina etməsi haqqında belə fikirlərlə
doludur. Borem uşaqlıqda bir dəfə dostunun evinə getməsindən danışır.
Evin bir otağına girmək qadağan idi. Günlərin bir günü Borem həmin
otağın qapısı ilə üzbəüz dayananda, qapı açıldı və o, otaqda yaşıdı
olan, lakin dəhşətli vəziyyətə düşən bir oğlan gördü. O, anasının oğlana
yaxınlaşdığını gördü. O, Boremin sağlam olduğunu gördü və sonra oğluna
baxdı. Çox güman, gördükləri onun ürəyini ağrıtdı. Borem ananın ruhi
xəstə oğlunun yanında diz çökdüyünü və fəryad etdiyini gördü: «Səni
yedizdirdim, geyindirdim, sevdim — amma sən məni heç vaxt tanımadın».
Tanrının İsrailə dediyi də məhz bu idi. Lakin nümunə çəkdiyimiz hadisə
ilə müqayisədə bu, daha dəhşətli idi. Çünki İsrailin rədd edilməsi
şüurlu və qəsdən idi. Allahın ürəyini yaralamaq dəhşətlidir.</p>
<p>2) İsrailin izzəti var idi. <em>Şekina</em> və ya <em>kabof</em>
ifadələri İsrailin tarixində dönə-dönə xatırlanır. Yəni Rəbb Öz xalqını
ziyarət edəndə onun üzərinə enən ilahi parıltı (<em>Çıxış 16:10;
24:16.17; 29:43; 33:18-22</em>). İsrail Allahın izzətini görsə də, Onu
rədd etdi. Bizə İsa Məsihin simasında Rəbbin məhəbbətinin izzətini və
Onun lütfünü görmək nəsib olmuşdur. Əgər bundan sonra da dünya yolunu
seçsək, dəhşətli olar.</p>
<p>3) İsrailin əhdləri var idi. Əhd iki nəfərin bağladığı münasibətdir,
qarşılıqlı fayda üçün sövdələşmə, qarşılıqlı dostluq müqaviləsidir. Rəbb
dəfələrlə İsrail xalqına müraciət edib, onlarla xüsusi münasibət qurdu.
O, İbrahimlə, İshaqla, Yaqubla, Sina dağında İsrailə Qanun verəndə
eynilə bu cür etdi.</p>
<p>Lionlu İriney Allahın insanlarla müqavilə bağladığı dörd böyük əhdi
müəyyən edir: birinci əhd daşqından sonra Nuh peyğəmbərlə bağlanan əhd
idi; onun simvolu göy qurşağı idi. Bu da daşqının bir daha baş
verməyəcəyinə dair Rəbbin işarəsi idi. İkinci əhd Allahla İbrahim
arasında bağlanan əhd idi. Onun simvolu sünnət idi. Üçüncü əhd Rəbb ilə
İsrail xalqı arasında Sina dağında bağladığı əhd idi. O, Qanuna
əsaslanırdı. Dördüncü əhd İsa Məsihdəki Əhdi-Cədiddir.</p>
<p>Maraqlıdır ki, Allah insanlara üz tutub onlarla qarşılıqlı zəmanət
əsasında münasibət qururdu. Allah insanları heç vaxt taleyin ümidinə
buraxmayıb. O, dəfələrlə onlara üz tutdu və hələ də fərdlərə, ayrı-ayrı
insanlara müraciət etməkdə davam edir. O, qapının ağzında dayanıb qapını
döyür. Qapını açmaq istəməyən insan isə üzərinə dəhşətli məsuliyyət
götürür.</p>
<p>4) İsrailin Qanunu var idi. İsrail heç vaxt Allahın iradəsini
bilmədiyini iddia edə bilməzdi. Rəbb ona nə edəcəyini söyləmişdi. Əgər
yəhudilər günah işlədirdilərsə, bilmədən yox, bilə-bilə günah edirdilər.
Şüurlu edilən günah isə nura qarşı günahdır və ən dəhşətli günah
sayılır.</p>
<p>5) İsrailin Məbəddə ibadəti var idi. İbadət, mahiyyət etibarilə,
insan ürəyinin Allaha yaxınlaşmasını ifadə edir. Rəbb Məbəddə ibadət
etməklə yəhudilərə Ona yaxınlaşmaq üçün xüsusi bir yanaşma verdi. Əgər
Allaha açılan qapılar bağlı idisə, onları yəhudilər özləri
bağlayırdılar.</p>
<p>6) İsrailin vədləri var idi. İsrail heç vaxt deyə bilməzdi ki,
taleyindən xəbərsizdir. Rəbb ona vermək istədiyi tapşırığı və bunun
qarşılığında alacağı imtiyaz barədə bildirmişdi. Yəhudilər bilirdilər
ki, onlar Allahın planına əsasən böyük işlər görməlidirlər.</p>
<p>7) İsrailin əcdadları var idi. Onların ənənələri və tarixi var idi;
ənənələrinə xilaf çıxan, milli mənsubiyyətindən utanan belə insanlara
ancaq təəssüf etmək olar.</p>
<p>8) Sonda ən əsası: Məsih bədənə görə onlardan idi. Qalan hər şey buna
sadəcə hazırlıq idi; buna baxmayaraq, Məsih gələndə Onu rədd etdilər.
Min bir əziyyətlə övladının uğur qazanmasından ötrü qurban verən insanı
ən çox məyus edən o ola bilər ki, bu qədər fədakarlığının qarşılığında
övladı itaətsizlik, üsyan edib ona verilən fürsətlərdən istifadə
etməsin. Faciə də elə budur. Çünki bu, sevən bir ürəyin boşa çıxmış
səylərini və puç olmuş xəyallarını nümayiş etdirir. İsrailin faciəsi
ondadır ki, Allah onu Oğlunun gəlişi gününə hazırlasa da, bütün bu
hazırlıqlar boşa çıxdı. İsrail nəinki Allahın Qanununu pozdu, həm də
Allahın məhəbbətini rədd etdi. Paulun sözləri qəzəb püskürmür, onlar
Allahın sınmış ürəyini ifadə edir.</p>
<p><strong>6-13</strong></p>
<h2 id="allahin-seçməsi-romalılara-96-13">ALLAHIN SEÇMƏSİ (Romalılara
9:6-13)</h2>
<p>Əgər israillilər Allahın Oğlu İsanı rədd edib, çarmıxa çəkdilərsə, bu
o deməkdir ki, Rəbbin niyyəti puça çıxdı və Onun planı pozuldu? Bu fikri
təkzib etmək üçün Paul qəribə dəlil gətirir: israillilərin heç də hamısı
İsanı rədd etmədilər; onlardan bəziləri Onu qəbul etdi, çünki İsanın ilk
davamçılarının hamısı Paul kimi yəhudilər idi. Paul deyir ki, əgər
İsrailin tarixinə nəzər salsaq, dəfələrlə seçim prosesinin necə baş
verdiyini görəcəyik. Biz görəcəyik ki, Allahın planı heç də bütün
israilliləri əhatə etmirdi. Bəziləri Onun planına daxil idi, bəziləri
isə yox. Allahın planları və münasibəti bütün xalqa şamil olunmurdu.
İbrahim peyğəmbərin nəslindən olduğunu iddia edənlərin heç də hamısı
Onun planına daxil deyildi. Allahın planında təkcə fiziki mənşə nəzərə
alınmırdı, həmişə seçim prinsipi, Tanrının seçməsi üstün tutulurdu.</p>
<p>Paul öz arqumentini sübut etmək üçün İsrailin tarixindən iki nümunə
çəkir və onları sitatlarla təsdiqləyir. İbrahimin iki oğlu var idi: qul
Həcərdən doğulan İsmail və arvadı Saradan doğulan İshaq. Onların hər
ikisi İbrahimin qanından idi. Sara oğlunu elə bir ahıl yaşda doğmuşdu
ki, insani nöqteyi-nəzərdən bu, mümkün deyildi. İshaq böyüyəndə İsmail
bir dəfə ona rişxənd elədi. Bu, Saranı çox qəzəbləndirdi. O, İsmail və
Həcərin qovulmasını, İshaqın isə yeganə varis olaraq qalmasını tələb
etdi. İbrahim peyğəmbər onları qovmaq istəmirdi, lakin Allah ona bunu
etməyi əmr etdi, çünki «İshaqdan törəyənlər sənin nəslin adlanacaq»
(<em>Yaradılış 21:12</em>). İsmail təbii insan istəyinin bəhrəsi idi.
İshaq isə Allahın vədinə görə doğulan oğul idi (<em>Yaradılış
18:10-14</em>). Əsl irsi xətt yalnız vəddən doğulan uşaqdan gəlirdi. Bu,
İbrahimin fiziki nəslinin heç də hamısının seçilmiş xalqın üzvləri
sayıla bilməyəcəyinə dair ilk sübutdur. Allahın seçmə prosesi xalqın
arasında davam edirdi.</p>
<p>Sonra Paul başqa bir misal çəkir. Rivqa hamilə olanda Allah ona dedi
ki, onun bətnində iki millətin atası olacaq iki oğul var. Lakin
gələcəkdə onlardan böyüyü kiçiyinə qul olacaq (<em>Yaradılış
25:23</em>). Budur, Esav və Yaqub adlı əkizlər dünyaya gəldi. Esav böyük
oğul idi. Amma Allah Yaqubu seçdi və Allahın iradəsi Yaqubun nəsli ilə
həyata keçirilməli idi. Nəhayət, mübahisəyə nöqtə qoymaq və
arqumentlərini gücləndirmək üçün Paul Malaki peyğəmbərin kitabından
sitat gətirir. Burada Allah peyğəmbərə deyir: «...Mən Yaqubu sevdim,
Esava isə nifrət etdim» (<em>Malaki 1:2-3</em>).</p>
<p>Paul iddia edir ki, yəhudi olmaq İbrahimin nəslindən olmaqdan daha
böyük üstünlükdür. İbrahim peyğəmbərin bütün övladları seçilmiş xalqı
təşkil etmir. Ailənin daxilində və İsrail xalqı arasında tarix boyu
seçilmə prosesi getmişdir. İstənilən yəhudi bu arqumenti başa düşəcək və
qəbul edəcək. Ərəblər ət və qana görə İbrahimin oğlu İsmailin
nəslindəndirlər. Amma yəhudilər ərəblərin seçilmiş xalq olduğunu heç
vaxt ağıllarına belə gətirmirdilər. Edomlular Esavın nəslindən idilər.
Ancaq Esav İshaqın oğlu və Yaqubun əkiz qardaşı olsa da, heç bir yəhudi
deyə bilməzdi ki, edomlular seçilmiş xalqdır. Malaki peyğəmbərin demək
istədiyi də elə budur. Paul yəhudi nöqteyi-nəzərindən fikrini belə
əsaslandırdı ki, qan bağlılığına görə İbrahim peyğəmbərin ailəsində və
nəslində seçmə prosesi gedir.</p>
<p>Paul növbəti iddiasını səsləndirir: seçim əməllərə və fəzilətlərə
görə aparılmırdı. Buna sübut kimi Paul <em>doğuşdan</em> əvvəl Yaqubun
seçildiyini, Esavın isə rədd edildiyini göstərir. Seçim onlar hələ ana
bətnində ikən edilmişdi. Bizim düşüncəmiz belə bir arqumentə etiraz edə
bilər. Qarşımızda yenidən Öz iradəsinə uyğun birini seçib digərini rədd
edən Allahın surəti dayanır. Bizim üçün bu arqument inandırıcı deyil,
çünki o, etik cəhətdən əsassız görünən pis əməllərə görə məsuliyyəti
Allahın üzərinə qoyur. Amma fakt — fakt olaraq qalır: bu arqument yəhudi
üçün inandırıcıdır. Hətta bizim üçün bu arqumentin mahiyyətində böyük
bir həqiqət var: hər şey Allahdandır; hər şeyi edən Odur. Hətta ilk
baxışda ixtiyari və təsadüfi görünənlər də, Ondan gəlir. Bu dünyada heç
nə məqsədsiz deyil.</p>
<p><strong>14-18</strong></p>
<h2 id="allahin-ali-iradəsi-romalılara-914-18">ALLAHIN ALİ İRADƏSİ
(Romalılara 9:14-18)</h2>
<p>Paul bizdə yaranan suallara və etirazlara cavab verməyə başlayır. O,
İsrailin tarixi boyu seçim prosesinin davam etdiyini deyir. O,
vurğulayırdı ki, bu seçim insanların xüsusi keyfiyyətlərinə əsaslanmır,
yalnız Allahın iradəsinə əsaslanır. Onda qarşı tərəfdə sual yaranır:
«Məgər bu, ədalətlidir? Məgər Allah birini seçib, digərini rədd etməkdə
ədalətli iş görür?» Paulun bu suala cavabı belə olur ki, Allah
istədiyini edə bilər. Roma İmperiyasının amansız, insanların həyatının
təhlükəsiz olmadığı bir vaxtda istənilən insan xoflu və heç kimə görə
məsuliyyət daşımayan bir imperatorun kefindən ölə bilərdi. Qalba
imperator olan kimi dedi ki, indi o, kimə nə istəsə edə bilər. Paul bu
hissədə Allah haqqında danışarkən məhz bunu nəzərdə tutur.</p>
<p>Öz iddiasını sübut etmək üçün o, Müqəddəs Kitabdan iki sitat gətirir.
Birincisi, <em>Çıxış 33:19</em>-dandır. Musa peyğəmbər Allaha yalvarır
ki, O, həqiqətən, İsrail xalqının yanında olduğuna dair əlamət versin.
Allah ona cavab verir ki, kimə istəsə, lütf göstərər, kimə istəsə, rəhm
edər.</p>
<p>Onun xalqa olan mərhəməti yalnız Onun Özündən asılıdır. Digər misal
İsrailin Misir əsarətindən və fironun hökmranlığından xilas olmaq üçün
apardığı mübarizədən götürülüb. Musa peyğəmbər ilk dəfə fironun hüzuruna
gedəndə və ondan İsrail xalqını əsarətdən azad etməsini istəyəndə,
firona xəbərdarlıq etdi: Allah fironu tarix səhnəsinə ona görə çıxarıb
ki, Öz ilahi gücünü hər kəsə göstərsin və firon Allahın iradəsinə
müqavimət göstərən insanın başına nələr gələ biləcəyinə dair nümunə
olsun (<em>Çıxış 9:16</em>).</p>
<p>Yenə də bizim düşüncəmiz bu arqumenti qəbul etməkdən imtina edir.
Əlbəttə, Allahın istədiyini etməyə qadir olduğunu söyləmək doğru deyil.
O, təbiətinə zidd olan heç nə etməz. O, mahiyyət etibarilə, Öz
qanunlarını pozan ədalətsizliyə görə heç bir məsuliyyət daşıya bilməz.
Kiməsə mərhəmət edib, kimisə mərhəmətdən məhrum edən, intiqam almaq üçün
Öz gücünü nümayiş etdirməkdən ötrü kukla və ya maneken kimi hansısa
padşahı taxt-taca çıxaran məsuliyyətsiz Tanrını təsəvvür etmək çətindir.
Hətta deyərdim ki, qeyri-mümkündür. Amma bir yəhudi üçün bu arqument
ağlabatan və inandırıcı olardı, çünki yenə də hər şeyin arxasında Allah
dayanır.</p>
<p>Yenə də bu arqumentin arxasında böyük bir həqiqət var. Allahla
insanlar arasındakı münasibəti <em>ədalət</em> nöqteyi-nəzərindən
mühakimə etmək mümkün deyil. İnsan, ümumiyyətlə, Allahdan heç nə tələb
edə bilməz. Yaradılışın Yaradanından nəsə tələb etməyə haqqı yoxdur.
Amma bu münasibətlər çərçivəsində ədalət məsələsi qaldırılan kimi dərhal
cavab alırıq: insanın Allah qarşısında şəxsən qazandığı heç nə yoxdur və
Ondan heç nə tələb edə bilməz. Allahın insanlarla münasibətində əsas
ünsür — Onun iradəsi və mərhəmətidir.</p>
<p><strong>19-29</strong></p>
<h2 id="dulusçu-və-gil-romalılara-919-29">DULUSÇU VƏ GİL (Romalılara
9:19-29)</h2>
<p>Əvvəlki abzasda Paul göstərdi ki, İsrailin bütün tarixi boyu Allah
tərəfindən seçilmə prosesi olub. Onda təbii bir etiraz yaranır: əgər
Allah istədiyi insanı seçirsə, onda Onu inkar edən insanları necə
günahlandıra bilər? Deməli, burada onların günahı yoxdur, günah
Allahdadır. Paulun cavabı bir qədər sərt və kobud səslənir. O deyir ki,
heç bir insanın Allahla mübahisə etməyə haqqı yoxdur. Dulusçu qab
düzəldəndə, qab dulusçuya etiraz edə bilməz. Dulusçu qab üzərində
tamamilə səlahiyyətə malikdir: bir gildən mərasim məqsədləri, digərindən
isə gündəlik istifadə üçün qab düzəldə bilər. Gil isə buna etiraz edə
bilməz və etiraz etmək haqqına da malik deyil. Əslinə baxsaq, Paul bu
misalı Yeremya peyğəmbərin kitabından götürmüşdür (<em>Yeremya
18:1-6</em>). Bu baxımdan iki hala diqqət yetirək:</p>
<p>1) Fikrimizcə, bu, pis bənzətmədir. Əhdi-Cədidin məşhur
şərhçilərindən biri deyirdi ki, Paul bu hissəni yazmasaydı, daha yaxşı
olardı. İnsanla bir parça gil arasında əsaslı fərq var. İnsan —
<em>canlıdır</em>, gil parçası isə <em>əşyadır</em>. Biz
<em>əşyalarla</em> istədiyimizi edə bilərik, amma bir <em>insanla</em>
istədiyimizi edə bilmərik. Gilin etiraz etmək və ya sual vermək istəyi
ola bilməz. Çünki nə hiss edir, nə düşünə bilir, nə qəzəblənir, nə də
əziyyət çəkir. Böyük faciə yaşamış insana «şikayət etməyə haqqın yoxdur,
çünki Allah istədiyini edə bilər» söyləmək ona heç bir rahatlıq verməz.
Bu, sevən Atanın deyil, tiranın əlamətidir. İncilin leytmotivi məhz
budur ki, Tanrı insanlarla dulusçu gil parçası ilə rəftar etdiyi kimi
rəftar <em>etmir</em>. Ata öz övladına mehriban davrandığı kimi, Allah
da elə davranır.</p>
<p>2) Ancaq bunu deyərkən, bir şeyi də xatırlamalıyıq: Paul bunu ürək
ağrısı ilə yazmışdı. O, Allahın seçilmiş xalqının, soydaşlarının Allahın
Oğlunu rədd edib çarmıxa çəkməsindən dəhşətə gəlmişdi. Bütün bunları
söyləmək heç də Paulun ürəyincə deyildi: o, bunları deməyə məcbur idi.
O, bunu yalnız belə izah edə bilərdi: Allah Öz məqsədləri üçün xalqını
necəsə kor edib.</p>
<p>Hər bir halda, Paul burada son nöqtəni qoymur. O, daha sonra deyir
ki, yəhudilər tərəfindən Allahın Oğlunun rədd edilməsi bütpərəstlərin
iman qapılarından içəri girə bilməsi üçün idi. Amma fikrimizcə, bu
arqumenti qənaətbəxş adlandırmaq olmaz. Biri var ki, Allah faciəli
vəziyyəti yaxşılığa çevirmək üçün istifadə edir, biri də var ki,
yaxşılığa çevrilsin deyə faciəli vəziyyətin yaranmasına bilərəkdən izin
verir. Paul deyir ki, Allah başqa millətlərə xilas qapısını açmaqdan
ötrü qəsdən İsrail xalqının əksəriyyətinin zehnini bağladı, gözlərini
kor etdi və ürəklərini sərtləşdirdi. Təbii ki, bu arqumenti öz
kabinetində oturub nəzəriyyələr yaradan bir ilahiyyatçı irəli sürməyib.
Bu, bütün varlığı ilə anlaşılmaz bir faktın izahını axtaran insanın
arqumentidir. Sonda Paul yalnız bir cavab tapa bildi: bunu edən Allahın
Özüdür.</p>
<p>Yenə də unutmayaq ki, Paul yəhudilərlə mübahisə edirdi və onların
müqəddəs kitablarından sitat gətirərək öz arqumentini əsaslandırırdı.
Yəhudilərin rədd edilməsinin və başqa millətlərin qəbul edilməsinin
peyğəmbərlərin yazılarında əvvəlcədən deyildiyini sübut etmək üçün Paul
peyğəmbərlərdən sitat gətirməyə davam edir. Huşə peyğəmbər deyir ki,
Allah xalqı olmayana xalqım deyəcək (<em>Huşə 2:23</em>) və onlara belə
söyləyəcək: «siz var olan Allahın övladlarısınız» (<em>Huşə 1:10</em>).
Paul göstərir ki, Yeşaya peyğəmbər bütün İsrail xalqının məhv
ediləcəyini, yalnız müəyyən hissəsinin xilas olacağını qabaqcadan
görmüşdü (<em>Yeşaya 10:22-23; 37:32</em>). Paul iddia edir ki, İsrail
peyğəmbərlərin dediklərini başa düşsəydi, öz taleyini qabaqcadan görə
bilərdi. Bu hissəni tədqiq edərkən Paulu tənqid etmək asandır. Lakin
yadda saxlamaq lazımdır ki, Paulun ürəyi xalqına görə iztirab çəkirdi və
istənilən halda hər şeyin Allahın iradəsinə görə olduğuna inanırdı.
Bundan başqa onun deyəcək sözü yox idi.</p>
<p><strong>30-33</strong></p>
<h2 id="yəhudilərin-səhvi-romalılara-930-33">YƏHUDİLƏRİN SƏHVİ
(Romalılara 9:30-33)</h2>
<p>Burada Paul Allaha yönələn iki yolu müqayisə edir. Bunlardan biri
yəhudilərin getdiyi yol idi. Yəhudilər qarşılarına məqsəd qoymuşdular
ki, Allahın gözündə salehliyə nail olsunlar və bu salehliyi
qazanacaqlarını düşünürdülər. Bunu başqa cür ifadə etsək, əslində nə
demək olduğunu görmək olar. Yəhudilərin təməl fikri ona əsaslanırdı ki,
itaətin tələblərini ciddi şəkildə yerinə yetirən şəxs özü üçün müsbət
tarazlıq təmin edir. Bunun nəticəsində Rəbb ona borclu qalacaq və ona
xilas verməli olacaq. Amma aydın məsələ idi ki, bu yolla qazanmaq mümkün
deyildi. Çünki insanın naqisliyi heç vaxt Allahın kamilliyini təmin edə
bilməz. İnsan nə etsə də, Allahın onun üçün etdiklərinin cüzi hissəsini
belə əvəz edə bilməz.</p>
<p>Paul məhz bu nəticəyə gəldi. O, bir yəhudi kimi bütün həyatını
Allahın gözündə onu saleh edəcək Qanun axtarışına sərf etdi, lakin heç
vaxt tapa bilmədi, çünki belə bir Qanun, ümumiyyətlə, yoxdur. Bütpərəst
isə heç vaxt belə bir Qanunun axtarışına çıxmamışdı. Lakin qəfildən İsa
Məsihdə Allahın ağlasığmaz məhəbbəti ilə qarşılaşdıqda, sadəcə olaraq,
imanla bu məhəbbətin iradəsinə təslim oldu. Bu, bütpərəstin çarmıxı
görüb «Əgər Allah məni bu qədər sevirsə, həyatımı da, canımı da Ona
etibar edə bilərəm» deməsinə bənzəyirdi.</p>
<p>Yəhudilər Allahı özlərinə borclu etməyə çalışırdılar; bütpərəstlər
isə Allaha borclu olmağa razı idilər. Yəhudilər inanırdılar ki, Allah
üçün nəsə etməklə xilas ola biləcəklər. Bütpərəstlər Allahın onlar üçün
etdiklərinə heyran qalmışdılar. Yəhudilər Allaha gedən yolu əməllərdə
axtarırdılar, bütpərəstlər isə Onun yanına iman yolu ilə gəldilər.</p>
<p>Qanuna əməl edə bilməyib,</p>
<p>Ölümə məhkum oldum.</p>
<p>Günah məni təqib etdi,</p>
<p>Qəlbimi yandırıb-yaxdı.</p>
<p>Mən rahatlığımı yalnız</p>
<p>Məsihin müqəddəs qayasında tapdım!</p>
<p>Paul burada «Amin» deyərdi.</p>
<p><em>Daş</em> — erkən məsihçi müəlliflərinin əsərində tapılan
xarakterik istinadlardan birini təmsil edir. Əhdi-Ətiqdə daşa dair bir
neçə sirli istinadlar var. <em>Yeşaya peyğəmbərin kitabı 8:14-</em>də
deyilir ki, Allah «<em>İsrailin iki padşahlığına büdrəmə daşı və yıxma
qayası</em>» olacaq. Həmin kitabda <em>28:16</em>-da Allah deyir:
«Budur, Sionda təməl olaraq bir <em>daş, sınaqdan keçirilmiş daş,
qiymətli bir guşədaşı</em> qoyuram». <em>Daniel peyğəmbərin kitabı
2:34-35, 44-45</em>-də sirli bir daşdan bəhs edilir. <em>Zəbur
118:22</em>-də belə deyilir: «Bənnaların rədd etdiyi <em>daş</em>
guşədaşı olub».</p>
<p>Məsihçilər Əhdi-Ətiqdə Məsihin gəlişi ilə bağlı peyğəmbərliklər
axtarmağa başlayanda, bu istinadlar vasitəsilə İsanı işarə edən möcüzəvi
daşa rast gəldilər. Bunun əsası İsanın Özünü nəzərdə tutduğu (<em>Zəbur
118:22</em>) İncil hekayəsi idi (<em>Matta 21:4</em>2). Etibarlı
bünövrə, bütün quruluşu birləşdirən, guşədaşı olan, əvvəlcə bənnaların
rədd etdiyi, sonra isə bütün daşların ən mühüm daşına çevrilən həmin
daşı məsihçilər Məsihin alleqorik obrazı kimi qəbul edirdilər. Paulun
burada gətirdiyi sitat <em>Yeşaya peyğəmbərin kitabındakı 8:14 və
28:16</em> ayələrin birləşməsidir. Məsihçilər, o cümlədən Paul bu sitatı
belə başa düşürdülər: Allah Öz Oğlunu hər bir insanın həyatının təməli
olmasını nəzərdə tutmuşdur; lakin O gələndə yəhudilər Onu rədd etdilər.
Buna görə də yəhudilərin xilası üçün nəzərdə tutulmuş Allahın bu
hədiyyəsi onların lənətinə çevrildi. Daş obrazı məsihçiləri riqqətə
gətirirdi. Biz buna Əhdi-Cədiddə tez-tez rast gəlirik (<em>Həvarilərin
işləri 4:11; Efeslilərə 2:20; 1Peter 2:4-6</em>).</p>
<p>Lakin bütün bunların arxasında əbədi bir həqiqət dayanır: İsa bu
dünyaya bəşəriyyətin Xilaskarı olmaq üçün göndərilmişdir; O, həm də
məhək daşıdır, hər bir insanın mühakimə olunacağı meyardır. Əgər insanın
ürəyi sevgi ilə Ona təslim olarsa, İsa onun xilası olacaq. Əgər insanın
ürəyi üsyankar qalarsa, İsa onun üçün lənət olacaq. İsa dünyaya bizim
xilasımız üçün gəldi. Amma Ona olan münasibətə uyğun olaraq O, insanın
ya xilası, ya da lənəti ola bilər.</p>
