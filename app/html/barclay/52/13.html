<h1>13-cü fəsil</h1>
<p><strong>1-7</strong></p>
<h2 id="məsihçi-və-dövlət-romalılara-131-7">MƏSİHÇİ VƏ DÖVLƏT
(Romalılara 13:1-7)</h2>
<p>İlk baxışdan bu hissə son dərəcə qəribə görünür. Çünki bu hissədə
məsihçilərə mülki hakimiyyətə tabe olmaq tövsiyə edilir. Ancaq mahiyyət
etibarilə, bu tövsiyələr bütün Əhdi-Cədid boyunca açıq-aydın görünən bir
əmrdir. <em>1Timoteyə 2:1-2</em>-də oxuyuruq: «Hər şeydən əvvəl xahiş
edirəm: möminlik və ləyaqətlə sakit və rahat ömür sürməyimiz üçün, bütün
insanlar, o cümlədən, padşahlar və hakimiyyət sahibi olanların hamısı
üçün yalvarış, dua, vəsatət və şükürlər edilsin». <em>Titə 3:1</em>-də
ağsaqqala tövsiyə olunur: «İmanlılara xatırlat ki, başçılar və hakimlərə
tabe olub itaət etsinlər. Hər cür xeyirli iş görməyə hazır olsunlar».
<em>1Peter 2:13-17</em>-də oxuyuruq: «İnsanın yaratdığı hər quruma Rəbb
naminə tabe olun; həm ali hakimiyyət olduğuna görə padşaha, həm də
pislik edənləri cəzalandırmaq, yaxşılıq edənləri də tərifləmək üçün onun
tərəfindən göndərilən valilərə tabe olun. Çünki Allahın iradəsi yaxşılıq
edərək axmaqların cahilliyini susdurmanızdır. Azad insanlar kimi
yaşayın. Amma azadlığınızı pislik etmək üçün bəhanə saymayıb Allahın
qulları olaraq yaşayın. Hamıya hörmət edin. İmanlı bacı-qardaşları
sevin, Allahdan qorxun, padşaha hörmət edin».</p>
<p>Güman etmək olar ki, bu sətirlər Roma hökumətinin hələ məsihçiləri
təqib etməyə başlamadığı bir vaxtda yazılmışdır. Məsələn, Həvarilərin
İşləri kitabından bilirik ki, Roma tarixçisi Gibbonun dediyi kimi,
bütpərəst hakimlərin məhkəməsi çox vaxt yəhudi izdihamının qəzəbindən
qorunmaq üçün ən etibarlı sığınacaq rolunu oynayırdı. Biz dəfələrlə
Paulun qərəzsiz Roma məhkəməsində müdafiə olunduğunu görürük. Amma
maraqlı və diqqət çəkən odur ki, təqiblər başlayanda və məsihçilər
cinayətkar kimi təqib olunanda, əsrlər boyu məsihçi icmasının
ağsaqqalları eyni sözləri təkrarlayırdılar.</p>
<p>Əzabkeş Yustin (<em>Apologiya 1:17</em>) yazır: «Biz hər yerdə İsa
Məsihin bizə öyrətdiyi kimi, həm vacib, həm də qeyri-vacib vergiləri
ödəməyə çalışırıq. Biz yalnız Allaha ibadət edirik. Digər məsələlərdə
isə sizi padşahlar və insanların hökmdarları kimi tanıyaraq sizin üçün
dua edirik. Dua edirik ki, hökmdar kimi düzgün qərarlar qəbul edəsiniz».
Məsihçilərin müdafiəsi üçün yalvaran Afinaqor<a href="#fn15"
class="footnote-ref" id="fnref15" role="doc-noteref"><sup>15</sup></a>
(<em>37-ci fəsil</em>) yazır: «Biz təqdirə layiqik. Çünki hökumətiniz
üçün dua edirik. Dua edirik ki, padşahlığı ədalətlə atadan oğula
alasınız və bütün insanlar hökumətə tabe olana qədər imperiyanız
genişlənsin».</p>
<p>Tertullian (<em>Apologiya 30-cu fəsil</em>) bu barədə daha ətraflı
yazır: «Biz hökmdarlarımız üçün dualarımızı əbədi, həqiqi, var olan
Allaha yönəldirik. O Allaha ki, onlar da Onun mərhəmətini hər şeydən çox
arzulamalıdır... Biz həmişə bütün hökmdarlarımız üçün dua edirik.
Onların uzun ömür sürməsi, hakimiyyətinin təhlükəsizliyi, hökmdar
sarayının müdafiəsi, cəsur ordular, sadiq senat, layiqli xalq, sülh, bir
sözlə, hər kəsin və ya hər bir hökmdarın arzulaya biləcəyi hər şey üçün
dua edirik». O davam edib deyir ki, məsihçilər imperatora hörmət etməyə
bilməzlər. «Çünki o, Allah tərəfindən Ona xidmət etmək üçün çağırılıb».
Sonda Tertullian sözünü belə tamamlayır: «Qeysər sizdən çox bizimdir,
çünki onu Allah təyin edib». Arnobius (<em>4:36</em>) izah edir ki,
məsihçilər «hakimiyyət sahiblərinin hamısı üçün sülh və bağışlanma»
diləyirlər. İmanlı Cəmiyyətinin təlimi ondan ibarət idi ki, hətta
hakimiyyətdə Neron kimi bir adam olsa belə, hakimiyyətə tabe olmaq və
onun üçün dua etmək lazımdır.</p>
<p>Bu bəyanatların arxasında hansı düşüncə və inanc dayanır?</p>
<p>1) Paulun hakimiyyətə tabe olmağı vurğulamaq üçün tutarlı bir səbəbi
var idi. Yəhudilər bədnam üsyançılar kimi tanınırdılar. İsrail, xüsusən
də Qalileyada daim üsyanlar püskürürdü. Bundan əlavə, yəhudilərin
Allahdan başqa heç bir padşahının olmadığına və Allahdan başqa heç kimə
xərac verilməməsinə əmin olan millətçilər var idi. Onlar hətta passiv
müqavimət siyasəti ilə də razılaşmırdılar. Onlar əmin idilər ki,
özlərinə kömək etmək üçün zorakılıq yolunu tutmasalar, Allah da onlara
kömək etməyəcək. Onların məqsədi istənilən hökuməti qeyri-mümkün etmək
idi. Onlar həmişə yanlarında xəncər gəzdirən insanlar kimi tanınırdılar.
Onlar fanatiklər — terrorçu mübarizə üsullarından istifadə etməyə and
içən terrorçular idi. Onlar təkcə Roma hökumətinə qarşı çıxmırdılar,
Roma hökumətinə xərac verən öz yəhudi soydaşlarının ailələrini öldürür,
evlərini dağıdır, əkin sahələrini yandırırdılar.</p>
<p>Paul bunu tamamilə mənasız hesab edirdi. Bu, doğrudan da, məsihçi
etik normalarına zidd idi. Ancaq yenə də bəzi yəhudilər arasında bu,
normal davranış sayılırdı. Ola bilsin, Paul bu barədə ona görə bu qədər
ətraflı danışır ki, məsihçiliyi üsyankar yəhudilikdən ayırsın,
məsihçiliyin və yaxşı vətəndaşlığın bir-birindən ayrılmaz olduğunu açıq
şəkildə göstərsin.</p>
<p>2) Bununla belə, məsihçilərlə dövlət arasındakı münasibət sadəcə
keçici xarakter daşımır. Ola bilsin, Paul yəhudilərin iğtişaşları ilə
bağlı yaranan vəziyyət haqqında düşünürdü, eyni zamanda başqa halları da
nəzərə alırdı. Birincisi, heç kim özünü yaşadığı cəmiyyətdən təcrid edə
bilməz. Heç kim vicdanla özünü xalqdan ayıra bilməz. Xalqın bir üzvü
kimi o, bəzi üstünlüklərdən istifadə edir, halbuki təkbaşına yaşasaydı,
bunları əldə edə bilməyəcəkdi. Amma yenə də, bütün imtiyazları tələb
edə-edə ictimai həyatla bağlı bütün öhdəlikləri yerinə yetirməkdən
imtina edə bilməz. O, imanlı cəmiyyətinin bir üzvü olduğu kimi, xalqın
da bir üzvüdür: bu dünyada təcrid olunmuş fərd yoxdur və ola da bilməz.
İnsanın dövlət qarşısında öhdəlikləri var. Hətta Neron kimi hökmdar
taxtda otursa belə, o, öhdəliklərini yerinə yetirməlidir.</p>
<p>3) İnsan öz müdafiəsinə görə dövlətə borcludur. Bu, hələ Platonun
ideyası idi ki, dövlət ədalət və təhlükəsizliyi təmin etmək üçün
mövcuddur və insanın vəhşi heyvanlardan, quldurlardan qorunmasına
zəmanət verir. Necə deyərlər: «İnsanlar təhlükəsizlikdə yaşamaq üçün
divarın arxasına toplaşırlar». Dövlət — müəyyən qanunlara riayət etməklə
bir-biri ilə müəyyən münasibətlər saxlamaq üçün öz aralarında razılığa
gələn bir qrup insanların təşkilatıdır. Bu qanunlar olmasaydı və onlara
riayət edilməsəydi, güclü, eqoist və əxlaqsız insanlar hökmranlıq
edərdilər; zəif insanlar uğursuzluğa düçar olub, qovulardılar.
Cəmiyyətdə cəngəllik qanunu hökm sürərdi. Hər bir sadə insan öz
təhlükəsizliyini dövlətə borcludur. Ona görə də dövlət qarşısında
müəyyən öhdəliklər daşıyır.</p>
<p>4) Sadə insan dövlətə onun üçün əlçatmaz olan çoxlu sayda xidmətlər
borcludur. İnsanın şəxsi su təchizatı, işıqlandırma, kanalizasiya və ya
nəqliyyat sistemləri ola bilməzdi. Bu sistemlər yalnız insanların
birlikdə yaşadığı şəraitdə mövcuddur. İnsan bütün bu xeyir-dualardan və
rahatlıqlardan bəhrələnib, üzərinə düşən məsuliyyəti qəbul etməzsə, bu,
tamamilə anormallıq olardı. Bu, məsihçinin nümunəvi vətəndaş olmasının
və vətəndaşlıqla bağlı bütün öhdəliklərini yerinə yetirməsinin şərəf
məsələsi olmasının əsas səbəblərindən biridir.</p>
<p>5) Bundan əlavə, Paul ümumilikdə dövlətə, xüsusən də Roma
İmperiyasına dünyanı xaosdan xilas etmək üçün Allahın təyin etdiyi
vasitə kimi baxırdı. İmperiya aradan götürülsə dünya parçalanacaq.
Əslində, məsihçi müjdəçilərə müjdələmək imkanı verən həmin <em>Roma
paks</em>-ı — yəni Roma dünyası idi. Əslində, insanları bir-birinə
məsihçi sevgisi bağlamalıdır. Amma bu, hələ belə olmadığına görə onları
dövlət birləşdirir.</p>
<p>Paul dövlətə dünyanı xaosdan xilas etmək üçün Allahın təyin etdiyi
vasitə kimi baxırdı. Paulun fikrincə, dövləti idarə edənlər bu böyük
işdə üzərinə düşən vəzifəni yerinə yetirirdilər. Şüurlu və ya şüursuz
hərəkət etmələrindən asılı olmayaraq, onlar Allahın məqsədini yerinə
yetirirdilər. Paulun fikrincə, məsihçilər bu işdə onlara mane olmamalı,
əksinə, kömək etməlidirlər.</p>
<p><strong>8-10</strong></p>
<h2
id="ödənilməli-olan-və-heç-vaxt-ödənilə-bilməyən-borclar-romalılara-138-10">ÖDƏNİLMƏLİ
OLAN VƏ HEÇ VAXT ÖDƏNİLƏ BİLMƏYƏN BORCLAR (Romalılara 13:8-10)</h2>
<p>Əvvəlki hissədə insanın «sosial borcları» deyilən məsələni
araşdırdıq. <em>7</em>-ci ayədə onlardan ikisi verilir: <em>vergi</em>
və <em>gömrük</em>. Paul «<em>vergi haqqı olana vergi</em>» dedikdə
Romaya tabe olan bütün xalqlar tərəfindən ödənilən vergiləri nəzərdə
tuturdu. Romalıların tabeliyində olduğu xalqlardan topladıqları xərac
(vergi) üç hissədən ibarət idi. <em>Torpaq vergisi</em> — nağd və ya
natura şəklində ödənilməli idi. Bu, bütün taxılın ondabiri, şərab və
meyvənin beşdəbiri demək idi. İkincisi, bu, <em>gəlir vergisi</em> idi.
Adam gəlirinin bir faizini ödəməli idi. Üçüncüsü, bu, on dörd yaşından
altmış beş yaşına qədər hamının ödədiyi <em>adambaşına alınan vergi</em>
idi. Vergilər dedikdə Paul yerli vergiləri nəzərdə tutur. Bura gömrük
rüsumu, idxal və ixrac olunan mallara görə rüsumlar, körpülərdən
keçərkən əsas yollardan istifadəyə görə rüsum, bazardan və ya limandan
istifadəyə görə rüsumlar, heyvan saxlamaq, əl arabasından və ya arabadan
istifadə etmək hüququna görə rüsumlar daxildir. Paul öyrədirdi ki,
məsihçi üçün nə qədər xoşagəlməz olsa da, həm dövlətə, həm də yerli
hakimiyyət orqanlarına icarə haqqını və vergilərini ödəməlidir.</p>
<p>Daha sonra Paul şəxsi borclar barədə xəbərdarlıq edir: «...heç nədə
heç kimə borclu qalmayın». Əslində, bu barədə danışmamalıdır. Amma
Rəbbin Duasının — «Bizə borclu olanları bağışladığımız kimi, bizim
borclarımızı bağışla» sözlərini təhrif edən və bütün maliyyə
öhdəliklərinin bağışlandığını iddia edən insanlar var idi. Paul öz
şagirdlərinə xatırlatmalı oldu ki, məsihçilik nəinki öz qardaşları
qarşısında öhdəliklərini yerinə yetirməyənlərə göz yummur, hətta bütün
öhdəliklərin qüsursuz şəkildə yerinə yetirilməsi üçün əsasdır. Daha
sonra o, insanın hər gün ödəməli olduğu bir-birini sevmək borcundan
danışır. Baxmayaraq ki, bu, həmişəlik ödənməli borcdur. İsgəndəriyyəli
Origen deyirdi: «Sevmək borcu həmişə üzərimizdə qalır. Bu, hər gün
ödədiyimiz, eyni zamanda da borclu qaldığımız borcdur». Paul bildirir
ki, əgər insan məhəbbət borcunu vicdanla yerinə yetirməyə çalışırsa,
avtomatik olaraq bütün əmrləri yerinə yetirir. Belə insan zinaya yol
verməyəcək. Çünki iki nəfər öz ehtiraslarının onlara qalib gəlməsinə
icazə verərsə, bu, bir-birilərini çox sevdiklərinə görə deyil,
bir-birilərini çox az sevdiklərinə görə baş verir. Həqiqi məhəbbət həm
hörmətlə, həm də özünü idarəetmə ilə xarakterizə olunur. Belə insan heç
vaxt qətl etməz, çünki sevgi həmişə məhv etməyə yox, yaratmağa çalışır.
Sevgi həmişə ədəblidir və düşməni zərərsizləşdirmək üçün bir yol
axtarır, onu öldürmür, əksinə, onu dost etməyə çalışır. Belə insan heç
vaxt oğurluq etməz, çünki sevgi almaqdan daha çox verməyi üstün sayır.
O, başqasına məxsus olanı özü üçün arzulamayacaq. Çünki başqasına məxsus
olanı istəmək (<em>epituniya</em>) qadağan olunmuş meyvəyə şüuraltı
yönələn istəkdir. Məhəbbət isə qəlbi o qədər saflaşdırır ki, bu istək
tamamilə sönür.</p>
<p>Məşhur belə bir deyim var: «Allahı sev və istədiyini et». Əgər insan
qəlbinin əsas hərəkətverici qüvvəsi məhəbbətdirsə, Allaha məhəbbət,
həmvətənlərinə məhəbbət bütün həyatına hakimdirsə, onun başqa qanuna
ehtiyacı yoxdur.</p>
<p><strong>11-14</strong></p>
<h2 id="vaxtinda-edilən-xəbərdarliq-romalılara-1311-14">VAXTINDA EDİLƏN
XƏBƏRDARLIQ (Romalılara 13:11-14)</h2>
<p>Bir çox böyük adamlar kimi, Paulu da vaxtın tez keçib getdiyi fikri
narahat edirdi. Endryu Marvell həmişə «zamanın qanadlı arabasının
yanından ötüb keçdiyini» eşidirdi. Kitsi də həmişə narahat idi ki, onun
qələmi beynindəki fikirləri ifadə edə bilməmiş həyatı sona çatacaq. Eyni
zamanda Paul təkcə zamanın tez keçib getdiyi barədə düşünmürdü. O,
Məsihin İkinci Gəlişini gözləyirdi. Erkən məsihçi icması Onu hər an
gözləyirdi, buna görə də, həmişə Onun qarşısına çıxmağa hazır olmağa
çalışırdı. Bu gözlənti zaman keçdikcə aktuallığını itirdi və nəhayət,
zəiflədi. Lakin bir şey dəqiqdir: heç kim bilmir ki, Allah ona bu
dünyanı nə vaxt tərk etməyi əmr edəcək. Getdikcə vaxt qısalır, hər gün
bu ana bir az daha yaxınlaşırıq. Biz də hər an hazır olmalıyıq.</p>
<p>Bu hissənin son ayələri məşhurdur. Onları oxuyan Avqustin iman
etmişdir. Avqustinin «Tövbə» əsərində bunun necə baş verdiyini deyir. O,
fəzilətli həyat yolunu tapa bilmədiyi üçün məyus halda bağda dolaşır,
belə fəryad edirdi: «Nə vaxt? Axı nə vaxt? Həmişə sabah-sabah deyirlər.
Niyə bu gün yox? Nə üçün bu azğınlığa indi son qoyulmasın?» Qəfildən o,
uşaq səsinə oxşayan bir səs eşitdi: «Götür və oxu». O, uşaqlıqda
oynadığı və bu sözlərin deyildiyi bir oyunu xatırlamağa çalışdı, ancaq
heç cürə yadına sala bilmədi. O, tələsik dostu Alipinin oturduğu və
həvari Paulun Məktublarının cildini qoyduğu skamyaya qayıtdı. «Kitabı
əlimə götürüb diqqətimi çəkən ilk ayəni oxudum: «Gün işığında olduğu
kimi ləyaqətlə həyat sürək; eyş-işrətə və sərxoşluğa, əxlaqsızlığa və
pozğunluğa, münaqişəyə və qısqanclığa qapılmayaq. Əksinə, Rəbb İsa
Məsihə bürünün və cismani təbiətinizin ehtiraslarına uymaq fikrində
olmayın». Ardını oxumaq istəmədim. Heç buna ehtiyac da olmadı. Bu
cümləni oxuyub qurtaran kimi, sanki qəlbimi iman nuru bürüdü və bütün
şübhə kölgələri dağıldı. Barmağımı kitabın arasına qoyub onu bağladım,
Alipiyə tərəf dönüb, sakit bir baxışla ona bu barədə danışdım»
(Avqustinin «<em>Többə</em>» əsəri, 12-ci fəsil). Tanrı Avqustinlə məhz
bu sözlərlə danışdı. İngilis romantik şairi Samuel Teylor Kolric deyirdi
ki, o, Müqəddəs Kitabın Allahdan ilhamlanaraq yazıldığına inanır, çünki
Müqəddəs Kitab onu axtarır. Allahın Kəlamı insanı tapıb onu inandırmağa
qadirdir. Paulun Məsihi rədd edən insanlar üçün tipik olaraq seçdiyi
altı günahı nəzərdən keçirmək maraqlı olardı.</p>
<ol type="1">
<li><p>Birincisi, <em>eyş-işrət</em> (<em>komos</em>). Bu, maraqlı
sözdür. İlk vaxtlar <em>komos</em> oyunların qalibini evə müşayiət edən,
mahnı oxuyan və onun qələbəsini vəsf edən bir qrup dost demək idi.
Sonradan bu söz yeyib-içən, şəhərin küçələrində dələduzluq edən,
insanların ləyaqətini alçaldan, başqalarının narahatlığına səbəb olan
səs-küylü dəstəni ifadə edirdi.</p></li>
<li><p><em>Sərxoşluq</em> (<em>mete</em>). Yunanlar üçün sərxoşluq
xüsusilə utancverici hal idi. Onlar çox şərab içirdilər. Hətta uşaqlar
da içirdilər. Onların səhər yeməyi <em>akratizm</em> adlanırdı və şəraba
batırılmış bir dilim çörəkdən ibarət idi. Bununla belə, sərxoşluq
xüsusilə utancverici bir hərəkət hesab olunurdu. Su qıtlığı olduğuna
görə yunanlar su ilə qarışdırılmış şərab içirdilər. Sərxoşluq təkcə
məsihçilər üçün deyil, bütpərəstlər üçün də rüsvayçılıq hesab
olunurdu.</p></li>
<li><p>Əxlaqsızlıq (<em>koite</em>). Hərfi tərcümədə <em>koite</em>
yataq deməkdir, lakin qadağan olunmuş yatağa sahib olmaq arzusunu ifadə
edir. Bu, bütpərəstlər üçün adi günah idi. Bu söz sədaqətin nə olduğunu
bilməyən, hər zaman və hər yerdə şəhvət hissini təmin edən insanı
səciyyələndirir.</p></li>
<li><p><em>Pozğunluq</em> (<em>aselgeyia</em>). <em>Aselgeyia</em> sözü
yunan dilində ən iyrənc sözlərdən biridir. Bu söz nəinki əxlaqsızlığı
ifadə edir, həm də utanc hissindən tamamilə məhrum bir insanı
xarakterizə edir. Əksər insanlar pis hərəkətlərini gizlətməyə
çalışırlar, amma ürəyində <em>aselgeyia</em> olan insan buna heç
əhəmiyyət də vermir. Belə insan üçün kimin onu gördüyü maraqlı deyil.
Necə bir ictimai qınağa səbəb olması vecinə deyil. İnsanların onun
haqqında nə düşündüyünə əhəmiyyət vermir. <em>Aselgeyia</em> sözü
ədəbsiz hesab edilən şeyləri açıq şəkildə etməyə cəsarət edən insanın
xüsusiyyətidir.</p></li>
<li><p>Münaqişə (<em>eris</em>). <em>Eris</em> sözü cilovsuz və natəmiz
rəqabətin yaratdığı xasiyyəti bildirir. Bunun səbəbi vəzifə, güc və
prestij əldə etmək istəyindən qaynaqlanır; onu kölgədə qoyan insanlara
da nifrət bəsləyir. Bu, ciddi şəkildə desək, özünü hər şeydən önə qoyan
günahdır və özlüyündə məsihçi məhəbbətinin tam inkarını təmsil
edir.</p></li>
<li><p><em>Qısqanclıq</em> (<em>zelos</em>). <em>Zelos</em> sözü pis söz
kimi qəbul edilməməlidir. Bu söz başqa insanda yaxşı xarakter görüb, ona
nail olmağa çalışan nəcib rəqabəti ifadə edə bilər. Eyni zamanda bu söz
həsəd mənasını da ifadə edə bilər. Belə ki, başqasının nəcibliyini və
üstünlüyünü görəndə, böyük məmnuniyyətlə, onu yox etmək istər. Bu halda
qısqanclıq sahib olduqlarından narazı olan və özünə deyil, başqasına
verilən hər bir yaxşılığı qısqanan xasiyyətə işarə edir.</p></li>
</ol>
