<h1>13-cü fəsil</h1>
<p><strong>1-9</strong></p>
<h2 id="məsəllərdə-çoxifadəlilik">MƏSƏLLƏRDƏ ÇOXİFADƏLİLİK</h2>
<p><em>Matta 13</em> — Müjdənin bütün konsepsiyasında çox vacib bir
  fəsildir.</p>
<p>1. Bu fəsil İsa Məsihin <em>sinaqoqlardan</em> başladığı təbliğində
  müəyyən dönüş nöqtəsini göstərir. İndi isə biz Onun <em>göl
    kənarında</em> öyrətdiyini görürük. Bu dəyişiklik çox vacibdir. Düzdür,
  sinaqoqun qapıları Onun üzünə hələ bağlanmamışdı, lakin artıq bağlanma
  üzrə idi. Sadə insanlar Onu sinaqoqda hələ də salamlayırdılar, amma
  ortodoksal yəhudi dininin rəhbərləri açıq-aşkar Ona qarşı çıxırdılar.
  İndi O, sinaqoqa girəndə orada Onu təkcə həvəslə dinləyənlər deyil,
  soyuq baxışlı ilahiyyatçılar, fariseylər, ağsaqqallar qarşılayırdı.
  Onlar Məsihə qarşı bəhanə tapmaq və ittiham irəli sürmək üçün Onun hər
  sözünü diqqətlə ölçüb-biçir, təhlil edir və hər bir hərəkətini
  izləyirdilər.</p>
<p>Bu, ən böyük faciələrdən biri idi. İsa Məsih öz dövrünün məbədindən
  qovulmuşdu. Buna baxmayaraq, bu da Onu dayandırmadı. O, insanlara Öz
  dəvətini çatdırmağa davam edirdi. Sinaqoqun qapıları Onun üzünə
  bağlananda, O, səma altındakı açıq məbəddə — yəni kəndlərdə, yollarda,
  göl kənarında və evlərdə insanlara təlim verdi. Yaxşı xəbəri insanlara
  ötürmək istəyən adam həmişə onu çatdırmağın yolunu tapacaq.</p>
<p>2. Maraqlıdır ki, bu fəsildə İsa Məsih xüsusi təlim üsuluna
  <em>məsəllərlə</em> başlayır. Buna qədər O, artıq bu üsuldan istifadə
  etmişdi. Duz və nur haqqında müqayisə (<em>5:13-16</em>), quş və
  zanbaqların təsviri (<em>6:26-30</em>), ağıllı və ağılsız bənna haqqında
  hekayə (<em>7:24-27</em>), təzə və köhnə paltara yamaq, təzə və köhnə
  tuluqlar haqqında təsvir (<em>9:16-17</em>), eləcə də küçədə oynayan
  uşaqlar haqqında məsəl (<em>11:16-17</em>). Bunlar kiçik məsəllərdir.
  Məsəl — həqiqətin təsviri və nümunəsidir.
</p>
<p>Beləcə biz bu fəsildə İsa Məsihin məsəllərlə təliminin təsirli
  olduğunu görürük. Kimsə İsa Məsih haqqında demişdi: «İsa Məsih dünyanın
  qısa hekayələrinin ən böyük müəlliflərindən biridir». Bu məsəllərin
  ətraflı izahına keçməzdən əvvəl, İsa Məsihin nə üçün bu üsuldan istifadə
  etməsi və məsəllərin təlimdə hansı mühüm faydalarının olmasına
  baxaq.</p>
<p>a) Məsəl həmişə <em>həqiqəti konkretləşdirir</em>. Çox az adam
  mücərrəd fikirləri qavraya və anlaya bilər; əksər insanlar mənzərə və
  təsəvvür yaradaraq düşünür. Biz uzun-uzadı sözlərlə <em>gözəlliyin</em>
  nə olduğunu izah etməyə çalışa bilərik. Amma kimisə göstərib, «Bu gözəl
  insandır» desək, heç bir izahata ehtiyac olmayacaq. Biz uzun müddət
  <em>yaxşılığı</em> və <em>xeyirxahlığı</em> müəyyənləşdirməyə çalışa
  bilərik. Lakin bu, heç kimə aydın olmayacaq. Amma bir insan bizə
  yaxşılıq edəndə, yaxşılığın nə olduğunu başa düşəcəyik. Onları dərk edə
  bilmək üçün hər bir sözü nə və ya kimləsə müqayisə etmək lazımdır. Məsəl
  isə hər kəsin həqiqəti görüb, başa düşə biləcəyi şəkildə təqdim olunması
  üçündür.
</p>
<p>b) Bir nəfər belə demişdi: «Hər böyük təlim <em>indi və burada</em>,
  hazırkı reallıqdan qaynaqlanmalıdır ki, sonra o biri dünyada məqsədinə
  çatsın. Əgər kimsə insanlara anlamadıqları bir şeyi öyrətmək istəyirsə,
  onların anladığı şeylərdən başlamalıdır. Məsəl hər kəsin bildiklərindən
  başlayır. Sonra məsəl ona anlaşılmaz və gözləri ilə görə bilmədiklərini
  açır. Məsəl insanın olduğu və bildiyi yerdən başlayaraq, ağlını və
  gözünü açır, onu olmalı olduğu yerə aparır.</p>
<p>c) Məsəllərin əhəmiyyəti ondan ibarətdir ki, o, <em>maraq
    oyadır</em>. İnsanlara hekayələr danışmaqla, onların diqqətini cəlb
  etmək olar. Məsəl isə hekayə vasitəsilə təsvir olunan həqiqətdir. «Yer
  hekayəsi ilə Səmavi mənanın birləşməsi» — məsəlin ən sadə tərifidir.
  İnsanlarda maraq yaratsaq, onların diqqətini cəlb edəcəyik və onlar
  dinləyəcək. Sadə insanlarda marağı hekayələrlə oyatmaq olar, məsəl də
  məhz belə hekayədir.</p>
<p>d) Məsəlin əhəmiyyəti ondadır ki, insanları həqiqəti <em>dərk
    etməyə</em> sövq edir və onlara anlamaq bacarığı verir. Məsəl insanı
  düşünməyə həvəsləndirir. Məsəl adama deyir: «Bu da sənə hekayə. Orada
  hansı həqiqət qeyd olunub? Sənə nə öyrədir? Bu barədə özün düşün».</p>
<p>Bəzi şeyləri insana sadəcə demək və izah etmək olmur; insan özü bu
  həqiqətləri dərk etməlidir. İnsana sadəcə «budur, həqiqət» demək olmaz.
  Ona həmin həqiqəti kəşf etməsi üçün imkan verilməlidir. Həqiqəti biz
  özümüz kəşf etməyəndə, o bizim üçün bağlı qalır. Buna görə, çox güman,
  biz tezliklə onu unudacağıq. Məsəl isə insanı özü düşünməyə və nəticə
  çıxarmağa sövq edir, ona öz gözləri ilə həqiqəti görməyə imkan verir,
  eyni zamanda yaddaşına həkk edir.</p>
<p>e) Digər tərəfdən, məsəl <em>düşünməyə tənbəllik edən və ya öz
    iddialarının təsirindən kor olan adamdan həqiqəti gizlədir</em>. Məsəl
  bütün məsuliyyəti tamamilə insanın üzərinə qoyur. Məsəl həqiqəti
  axtaranlara <em>açılır</em>, həqiqəti görmək istəməyənlərə isə <em>gizli
    qalır</em>.</p>
<p>f) Ancaq bir şeyi də unutmaq olmaz. İsa Məsihin danışdığı məsəl
  <em>şifahi şəkildə</em> ifadə edilirdi. İnsanlar onu oxumur,
  eşidirdilər. Məsəl uzun-uzadı şərhlərin araşdırılması vasitəsilə deyil,
  dərhal insanlara təsir etməlidir. İldırım gecənin keçilməz qaranlığını
  necə işıqlandırırsa, həqiqət də insanı elə nurlandırmalıdır. Məsəlləri
  araşdıranda onun bizim üçün ikiqat mənası olacaq.
</p>
<p>Birincisi, biz İsrail tarixinin və gündəlik həyatının bütün
  təfərrüatlarını toplamalıyıq ki, məsəl onu ilk dəfə eşidənlərə təsir
  etdiyi kimi, bizi də təsir etsin. Biz düşünməli, araşdırmalı və o dövrə
  qayıtmalıyıq ki, <em>hər şeyi</em> İsanı dinləyənlərin gözü ilə görüb
  eşidək.</p>
<p>İkincisi, ümumiyyətlə, məsəllərdə <em>yalnız bir fikir var</em>.
  Məsəl — alleqoriya deyil. Alleqoriya — hər bir xırda detalın daxili
  mənası olan hekayədir. Alleqoriyanı <em>oxumaq və təhlil etmək</em>
  lazımdır. Məsəli isə sadəcə <em>dinləyirlər</em>. Məsəlləri alleqoriyaya
  çevirməmək üçün çox diqqətli olmaq lazımdır. Unutmamalıyıq ki, insan
  məsəli eşidəndə, həqiqət dərhal ona aşılanmalıdır.</p>
<h2 id="toxum-səpməyə-çixan-əkinçi-matta-131-9-18-23">TOXUM SƏPMƏYƏ
  ÇIXAN ƏKİNÇİ (Matta 13:1-9; 18-23)</h2>
<p>İsraildə bu mənzərə hamıya tanış idi. Burada İsa Məsih məkan və
  zamandan xaric olanlardan danışmaq üçün indiki zamandan istifadə edir.
  Müqəddəs Kitabın Azərbaycan dilinə tərcüməsi yunan dilində mənasını
  yaxşı çatdırır: «Bir əkinçi toxum səpməyə çıxdı». İsa Məsih, sanki,
  konkret əkinçiyə işarə edir. O, ümumi əkinçilərdən danışmır.</p>
<p>İsa Məsih sahilə yaxın qayıqdan tribuna və ya kafedra kimi istifadə
  edəndə, yəqin ki, əkinçi yaxınlıqdakı təpədə toxum səpirdi. İsa hamının
  yaxşı gördüyü əkinçini nümunə gətirərək nitqinə başladı: «Tarlaya toxun
  səpən bu əkinçiyə baxın!» İsa həmin an onların görə bildiyi məsəldən
  başladı ki, buna qədər heç vaxt görmədiyi həqiqət onlara aşkar
  olsun.</p>
<p>İsraildə toxum səpməyin iki yolu var idi. Əkinçi tarlada gəzişib,
  əlini geniş açaraq toxum səpirdi. Təbii ki, külək əssəydi, o, toxumu
  istənilən yerə, bəzən isə tamamilə tarladan kənara apara bilərdi. İkinci
  üsul isə tənbəllər üçün idi. Bu üsul da tez-tez istifadə olunurdu:
  əkinçi eşşəyin belinə toxumla dolu bir kisə qoyur, kisəni deşir və
  eşşəyi tarla boyu irəli-geri gəzdirirdi. Taxıl isə həmin deşikdən
  tökülürdü. Bu halda taxılın bir hissəsi eşşək yolun arasından keçərkən,
  dönüb tarlaya qayıdanda tökülə bilərdi.</p>
<p>İsraildə tarlalar uzun zolaq şəklində idi. Zolaqlar arasındakı boşluq
  — qanuni yol sayılırdı. Ondan adi yol kimi istifadə edilirdi. Ona görə
  də həmin yoldan keçən saysız-hesabsız adamlar yolu səkiyə çevirmişdi.
  İsa Məsih yol dedikdə bu səkini nəzərdə tuturdu. Əgər toxum səkiyə
  düşürdüsə (təbii ki, bu qaçılmaz idi), əkinçi toxumu nə qədər yaxşı
  səpsə də, o, yalnız yoldakı kimi cücərə bilərdi. Daş-kəsəkli yerlər —
  torpaqda daşların çox olduğu yerlər deyil, İsrailə xas bərk torpaqdır,
  nazik, cəmi bir neçə santimetr, qayalı yerləri örtən torpaq təbəqəsidir.
  Belə torpaqda toxum, təbii ki, çox tez cücərir. Çünki torpaq günəş
  şüaları altında tez qızır. Ancaq torpaq dərin olmadığına görə toxumun
  kökü qida və su axtarışı ilə qayaya dirənir. Beləcə bitki istiyə tab
  gətirə bilməyib məhv olur.</p>
<p>Tikanlı yer aldadıcıdır. Əkinçi toxum səpəndə, yer kifayət qədər
  təmiz görünür. Bağçanı təmiz etmək çətin deyil — bunun üçün sadəcə
  torpağı şumlamaq kifayətdir. Lakin ayrığın<a href="#fn66" class="footnote-ref" id="fnref66"
    role="doc-noteref"><sup>66</sup></a>,
  alaq otlarının və hər cür zərərvericilərin lifli kökləri hələ də
  torpaqda qalır, onlar yenidən cücərməyə hazır olur. Yaxşı bağban bilir
  ki, alaq otları sürətlə böyüyür, yalnız bir neçə bitki alaq otları ilə
  rəqabət apara bilir. Nəticədə yetişdirilən bitkilər torpaqda gizlənmiş
  alaq otları ilə bir yerdə böyüyür. Lakin alaq otları o qədər güclü olur
  ki, onları boğur.</p>
<p>Münbit torpaq dərin, təmiz və yumşaq olur. Toxum torpağa düşəndən
  sonra qida tapıb, sərbəst böyüyə və bol məhsul verə bilər.</p>
<h2 id="söz-və-dinləyici-matta-131-918-23-ardı">SÖZ VƏ DİNLƏYİCİ (Matta
  13:1-9:18-23 (ardı))</h2>
<p>Məsəl, həqiqətən, iki növ dinləyiciyə yönəlir.</p>
<p>O, sözü <em>eşidənlərə</em> yönəlir.</p>
<p>Məsihçi ilahiyyatçıları hesab edirlər ki, <em>13:18-23</em>-dəki
  məsəlin təfsiri İsa Məsihin deyil, erkən İmanlı Cəmiyyətinin
  təbliğçilərinin təfsiridir. Əslində, belə deyil. Belə deyirdilər ki,
  məsəl alleqoriya deyil və qaydalar çərçivəsindən kənara çıxır. Bu da
  dinləyicinin ilk dəfədən onun mənasını qavraması üçün kifayət qədər
  ətraflı izah olunur. Əgər İsa Məsih, həqiqətən də, həmin vaxt toxum
  səpən əkinçini göstərirdisə, onda belə bir fikir əsassız görünür. Hər
  halda, müxtəlif torpaq növünü göstərən müxtəlif dinləyiciləri müəyyən
  edən təfsir İmanlı Cəmiyyətində həmişə mövcud olmuşdur. Şübhəsiz ki, bu,
  mötəbər mənbədən qaynaqlanır. Bəs nəyə görə İsa Məsihin Özündən
  deyil?</p>
<p>Əgər bu məsəli dinləyicilərə xəbərdarlıq kimi qəbul etsək, deməli,
  Allahın Kəlamını müxtəlif cür qəbul edənlər mövcuddur. Onların verdiyi
  bəhrə toxumun düşdüyü qəlbdən asılıdır. Hər danışılan sözün təsiri
  dinləyicidən asılıdır. Bir nəfərin dediyi kimi: «Deyilən ağıllı sözün
  təsiri onu deyənin dilindən deyil, eşidənin qulağından asılıdır».
  Zarafat — yumor hissi olan və gülümsəməyi bacaran insanla edilirsə,
  yerinə düşər. Amma zarafat yumor hissi olmayan birinə və ya həmin an
  gülmək əhval-ruhiyyəsində olmayan adamla edilirsə, puç olar. Bəs onda
  məsəldə təsvir olunan və xəbərdarlıq edilən bu dinləyicilər kimdir?</p>
<p>1. Bu, <em>zehnini bağlamış</em> dinləyicidir. Bəzi insanların
  zehninə sözün daxil olması saysız-hesabsız ayaqların tapdaladığı
  ​​torpaqda toxumun cücərməsi qədər çətindir. İnsanın zehnini çox şey
  bağlaya bilər. Şəxsi düşüncələr insanı o qədər kor edə bilər ki, o,
  görmək istəmədiyini görməsin. İnadkarlıq, yaxud yeni bir şey öyrənmək və
  ya öyrənməyi istəməmək, aşılması çətin olan maneələr ola bilər. Belə
  inadkarlıq insanın bilməli olduğu şeyi bilmək istəmədiyi qürurdan, ya da
  yeni həqiqət qarşısında qorxmasından, hətta riskli düşüncələrə qapılmaq
  istəməməsindən irəli gələ bilər. Bəzən insanın zehnini yaşadığı əxlaqsız
  həyat tərzi bağlaya bilər. Ola bilsin ki, həqiqət onun xoşladığı
  əməlləri ifşa edir və etdiyi hərəkətləri pisləyir. Çoxları isə onları
  ifşa edən həqiqəti eşitməkdən və ya bilməkdən imtina edir, çünki görmək
  istəməyən insan tamamilə kordur.</p>
<p>2. Bu, zehni dayaz torpağa bənzəyən dinləyicidir: <em>o, işin sonunu
    düşünə bilmir</em>. Bəzi insanlar, sözün əsl mənasında, dəbin əsiridir:
  onlar nəyəsə tez həvəslənir, tez də həvəsdən düşürlər. Onlar həmişə
  dəblə ayaqlaşmaq istəyirlər. Onlar özlərində yeni hobbi və yeni
  keyfiyyətləri inkişaf etdirmək istəyirlər, lakin çətinliklər yaranan
  kimi onlar bundan dərhal əl çəkir, həvəsdən düşür və hər şeyi kənara
  qoyurlar. Bəzi insanların həyatı başlayıb heç vaxt bitirmədiyi işlərlə
  doludur. İnsan sözə də bu cür yanaşa bilər; o, sözün təsirindən
  ilhamlana bilər. Amma heç bir insan təkcə hisslərlə yaşaya bilməz.
  İnsana ağıl verilib, o, mənəvi cəhətdən şüurlu imana malik olmalıdır.
  Məsihçilik insan qarşısında müəyyən tələblər qoyur. Bu tələbləri qəbul
  etməzdən əvvəl düşünmək lazımdır. Məsihçiyə təklif olunanlar təkcə
  imtiyaz deyil, həm də məsuliyyətdir. Ani alovlanan həvəs tezliklə
  közərən oda çevrilə bilər.</p>
<p>3. Bu, həyatında çoxlu maraqları olan dinləyicidir. <em>Onun o qədər
    çox maraqları var ki, onlar həyatındakı ən vacib şeyləri kənara
    qoyur</em>. Müasir həyatın fərqi onda çox şeyin olması və hər şeyin
  çatdırılmasından ibarətdir. İnsan o qədər məşğuldur ki, dua etməyə vaxtı
  yoxdur; o qədər işlərlə məşğuldur ki, Allahın Kəlamını öyrənməyi unudur.
  Onun xidmətə və xeyirxah işlərə başı qarışdığına görə məhəbbət və
  xidmətin Mənbəyi Olana vaxt tapmır. Digərləri işləri ilə o qədər
  məşğuldurlar ki, nəsə haqqında düşünmək üçün çox yorğun olurlar. Zahirən
  iyrənc və pis görünən şeylər təhlükəli deyil, yaxşı olan şeylər
  təhlükəlidir. Çünki əsl düşmən yaxşı görünənlərdir. Axı insan bilərəkdən
  duanı, Müqəddəs Kitabı və İmanlı Cəmiyyəti həyatından kənarlaşdırmır.
  Bəlkə də tez-tez onları xatırlayır və vaxt ayırmağa çalışır. Lakin
  məşğul həyatına görə onlara vaxt çatdırmır. Məsihin həyatımızda əsas
  yeri tutması üçün diqqətli olmaq kifayət deyil.</p>
<p>4. Bu adam münbit torpağa bənzəyən dinləyicidir. Onun söz qavrayışı
  dörd mərhələdən keçir. Onun <em>zehni</em> münbit torpaq kimi
  <em>açıqdır</em>. O, hər zaman <em>öyrənməyə və dinləməyə hazırdır</em>,
  qulaq asmaq üçün heç vaxt qürurlu və ya çox məşğul deyil. Bir çoxları
  vaxtında dayanıb müdrik dostun və ya Allahın səsinə qulaq assaydılar,
  çox dərddən xilas olardılar. Belə adam <em>dərk edir</em>; o, hər şeyi
  ölçüb-biçir, onun üçün nə demək olduğunu bilir və qəbul etməyə hazır
  olur. <em>O, eşitdiyinə əməl edir</em>. O, yaxşı toxumdan yaxşı bəhrə
  verir. Əsl dinləyici — eşidən, anlayan və itaət edəndir.
</p>
<h2 id="məyus-olmaq-lazim-deyil-matta-131-9-18-23-ardı">MƏYUS OLMAQ
  LAZIM DEYİL (Matta 13:1-9, 18-23 (ardı)) </h2>
<p>Dediyimiz kimi, məsəllərin iki mənası var. Məsəllərin <em>sözü
    eşidənlərə</em> necə təsir etdiyini artıq gördük. Bu, həm də sözü
  <em>təbliğ edənlərə</em> təsir etməlidir. Məsəl təkcə dinləyən kütləyə
  deyil, həm də yaxın şagirdlərə nəsə söyləməli idi.
</p>
<p>Bəzən şagirdlərin ürəyində məyusluğun yarandığını görmək çətin deyil.
  Şagirdlərin gözündə İsa Məsih hamıdan müdrik və möhtəşəm idi. Lakin
  insan düşüncəsi baxımından Onun uğuru az idi. Sinaqoqların qapıları Onun
  üzünə bağlı idi. Ortodoksal yəhudi dininin rəhbərləri Onu şiddətlə
  tənqid edir və məhv etmək istəyirdilər. Düzdür, insanlar Məsihi dinləmək
  üçün Onun yanına gəlirdilər. Onlardan yalnız bir neçəsinin həyatları
  dəyişmişdi. Bir çoxları Ondan şəfa alıb, sonradan unutmuşdular.
  Şagirdlərin nəzərində İsa yalnız ortodoksal din rəhbərlərinin
  düşmənçiliyini qazanır və xalqda müvəqqəti maraq oyadırdı. Şagirdlərin
  məyus olmasında təəccüblü heç nə yoxdur.</p>
<p>Bu məsəl ruhdan düşmüş təbliğçiyə <em>məhsulun mütləq
    olacağından</em> xəbər verir. Ruhdan düşmüş təbliğçi üçün ibrət dərsi
  məsəlin kulminasiya nöqtəsində, bol məhsul verən toxumun təsvirində
  verilib. Bəzi toxumlar yol kənarına düşür və quşlar onları dənləyir;
  bəziləri daş-kəsəkli yerlərə düşür və heç vaxt sonadək yetişmir;
  bəziləri tikanların arasına düşə və orada boğulur. Lakin bütün bunlara
  baxmayaraq, <em>məhsul olacaq</em>. Heç bir əkinçi səpdiyi hər toxumun
  böyüyəcəyini və bəhrə verəcəyini gözləmir. O, yaxşı bilir ki, bəzilərini
  külək aparacaq, bəziləri isə böyüyə bilməyəcəyi yerə düşəcək. Amma o,
  əkməyi dayandırmır, hətta bol məhsulun olacağına ümid edir. Əkinçi
  inanır ki, bəzi toxumlar məhv olsa da, məhsul mütləq olacaq.</p>
<p>Beləliklə, bu məsəl kəlamı əkənləri ruhlandırır.</p>
<p>1. Allahın Sözünü əkən, məhsulun nəticəsinin necə olacağını bilmir.
  Tənha, qoca kişi olan Tomas haqqında hekayə var. Qoca bütün dostlarından
  çox yaşamışdı, getdiyi imanlı cəmiyyətində onu, demək olar ki, heç kim
  tanımırdı. Beləliklə, qoca Tomas öləndə, həmin imanlı cəmiyyətinə gələn,
  bu hekayəni nəql edən düşündü ki, dəfn mərasiminə heç kim gəlməyəcək.
  Buna görə qərar verdi ki, heç olmasa kimsə qoca Toması son mənzilə yola
  salsın.</p>
<p>Doğrudan da, başqa heç kim yox idi. Hava yağışlı və küləkli idi.
  Cənazəni qəbiristanlığa gətirdilər, qəbiristanlığın qapısında bir hərbçi
  gözləyirdi. Bu, zabit idi, amma paltarında heç bir fərqlənmə nişanı yox
  idi. Hərbiçi qoca Tomasın məzarına yaxınlaşdı, mərasim başa çatanda o,
  açıq məzarın önündə, sanki padşahın qarşısındakı kimi əli ilə hərbi
  salam verdi. O, briqada generalı idi, qəbiristanlıqdan çıxanda dedi:
  «Yəqin ki, buraya gəlməyim sizi təəccübləndirdi. Bir vaxtlar Tomas uşaq
  ibadətində mənim müəllimim olub. Mən çox dəcəl uşaq idim və onun üçün
  əsl cəza idim. O mənə nə qədər yaxşılıq etdiyini heç vaxt bilməyəcək.
  Amma bu gün nail olduğum hər şeyə görə yaşlı Tomasa borcluyam. Bu gün
  gəldim ki, ona son borcumu ödəyim». Tomas necə böyük iş gördüyünü
  bilmirdi, eləcə də heç bir müəllim və ya vaiz bunu bilə bilməz. Bizim
  işimiz toxum əkməkdir, qalanını Allaha həvalə etməkdir.</p>
<p>2. İnsan toxum əkəndə, o, dərhal toxumun cücərməsini gözləməməlidir.
  Təbiətdə hər şey vaxtında böyüyür. Palıd ağacının qozasının yetişməsi
  çox vaxt aparır. Ola bilsin ki, uzun müddətdən sonra əkilən söz insanın
  ürəyində bəhrə verəcək. Lakin çox vaxt insanın ürəyinə əkilən söz uzun
  müddət daxilində qalır. Bir gün bu söz qəfil cücərib insanı güclü
  imtahandan, hətta canını ölümdən xilas edər. Bizim dövrümüzdə hamı tez
  nəticə gözləyir. Amma biz səbirlə və ümidlə toxum əkməli, məhsulu isə
  bəzən uzun illər gözləməliyik.</p>
<p><strong>10-17</strong></p>
<h2 id="həqiqət-və-dinləyici-matta-1310-1734-35">HƏQİQƏT VƏ DİNLƏYİCİ
  (Matta 13:10-17:34-35) </h2>
<p>Bu hissədə çətin yerlər çoxdur. Biz tələsmədən onların mənasını
  anlamağa çalışmalıyıq. Burada iki məqam var: onları başa düşsək, bütün
  hissə bizim üçün aydın olacaq.</p>
<p><em>13:11</em>-də <em>sirr</em> kimi tərcümə olunan söz yunan
  mətnində <em>misteriyadır</em>. Söz əsl mənada istifadə olunub.
  Əhdi-Cədid dövründə <em>misteriya</em> sözü xüsusi mənada işlənirdi.
  Bizim təsəvvürümüzdə <em>misteriya</em> qaranlıq, çətin və ya başa
  düşülməyən <em>sirli</em> bir şey deməkdir. Lakin Əhdi-Cədid dövründə bu
  termin yad, həsr olunmamış adam üçün anlaşılmaz, həsr olunan üçün isə
  tamamilə aydın söz idi.</p>
<p>İsa Məsihin dövründə həm Yunanıstanda, həm də Romada dinin ən geniş
  yayılmış forması <em>misteriya</em> idi. Məsələn, Misirdə İsis və
  Osirisin misteriyası, Yunanıstanda Elefsina, Orfik, Samotrakiyanın
  misteriyası, Romada Vakha, Attis, Kiben, Mitranın misteriyası və s.
  Bütün bu misteriyalar ümumi xarakter daşıyırdı. Bunlar nə vaxtsa
  yaşamış, əzab çəkmiş və ölüb, yenidən xoşbəxtlik üçün dirilmiş hansısa
  tanrı haqqında əfsanəvi dini dramlar idi. Dramın daxili məzmunun izah
  edilməsi üçün həsr olunan adam uzun bir təhsil kursu keçirdi. Belə
  hazırlıq kursları aylarla, hətta illərlə davam edirdi. Dramın
  mahiyyətini dərk etmək üçün həsr olunmuş adam uzun müddət oruc tutmalı
  idi. Onu həyəcan və intizarda saxlamaq üçün hər şey edirdilər, yalnız
  bundan sonra onu drama baxmağa aparırdılar. Xüsusi bir mühit — süni
  işıqlandırma, buxur, təsirli musiqi, çox vaxt da möhtəşəm liturgiya
  yaradılırdı. Səhnədə tanrı haqqında hekayə təsvir olunarkən həsr olunan
  adamda həmin tanrı ilə tam birlik hissi oyatmalı idi. Həsr olunan adam,
  sözün əsl mənasında, həmin tanrının həyatına, əzablarına, ölümünə və
  dirilməsinə şərik olmalı, sonra isə onun ölməzliyini bölüşməli idi.
  Tamaşanın sonunda həsr olunan adam «Mən sənəm, sən də mənsən!» deyə
  qışqırırdı.</p>
<p>Misteriya kənar adam üçün heç bir məna kəsb etmir. Həsr olunan adam
  üçünsə son dərəcədə qiymətlidir. Əslində, Rəbbin Süfrəsində iştirak
  etməyimiz eyni xarakter daşıyır: əvvəllər buna bənzər bir şey görməyən
  insan üçün bir qrup insanın balaca çörək tikələrini götürüb, bir qurtum
  şərab içməsi qəribə görünəcək. Ancaq burada baş verənlərin və xidmətin
  mənasını başa düşən adam üçün bu, iman yolunda ən qiymətli və ən təsirli
  ibadətdir.</p>
<p>Beləcə İsa Məsih şagirdlərinə deyir: «Kənar adamlar dediklərimi başa
  düşə bilməz, siz isə Məni tanıyırsınız, Mənim şagirdlərimsiniz, ona görə
  başa düşə bilərsiniz».</p>
<p>Məsihçiliyi onun <em>daxilində olarkən dərk etmək mümkündür</em>.
  Yalnız İsa Məsihlə şəxsən görüşən insan onu başa düşə bilər. Məsihçiliyi
  kənardan tənqid etmək onu bilmədən tənqid etmək deməkdir. Ancaq şagird
  olmağa hazır olan insan məsihçi imanının ən dəyərli cəhətlərini dərk edə
  bilər.</p>
<h2 id="həyatin-dəyişməz-qanunu-matta-1310-17-34-35-ardı">HƏYATIN
  DƏYİŞMƏZ QANUNU (Matta 13:10-17, 34-35 (ardı)) </h2>
<p>İkinci ümumi məqam: <em>13:12</em>-dəki ifadə belə səslənir: kimin
  varıdırsa, ona daha çox veriləcək və o, bolluq içində olacaq. Amma kimin
  yoxudursa, əlində olan da ondan alınacaq. İlk baxışdan bu, çox sərt
  görünür. Lakin bu, heç də sərt deyil. Sadəcə olaraq, həyatın dəyişməz
  qanununun təsdiqidir. Həyatın bütün sahələrində kimin varıdırsa, ona çox
  verilir, kimin yoxudursa, əlində olan da alınır. Elm sahəsində biliyini
  artırmaq üçün səy göstərən tələbə get-gedə daha çox şey öyrənir.</p>
<p>Məhz ona elmi tədqiqatlar üzrə iş, daha dərin problemlərin
  öyrənilməsi həvalə olunur və o, daha qabaqcıl kurslara göndərilir. Çünki
  onun zəhmətkeşliyi və çalışqanlığı, fədakarlığı və dəqiqliyi onu bu
  biliyi almasına layiq görür. Eləcə də, əksinə, zəhmət çəkmək istəməyən
  tənbəl tələbənin və ya şagirdin sahib olduğu biliyi itirməsi
  istər-istəməz qaçılmaz olacaq. Çoxları məktəbdə ingilis, fransız, alman
  və ya başqa xarici dildə müəyyən biliklər alıblar. Sonra hər şeyi
  tamamilə unudublar, çünki heç vaxt biliklərini inkişaf etdirməyə və ya
  tətbiq etməyə çalışmayıblar. Çoxlarının oyunlarda və idmanda müəyyən
  bacarığı, hətta məharəti var idi. Daha sonra bununla bir də məşğul
  olmadıqlarına görə hər şeyi itiriblər. Çalışqan və zəhmətkeş insan
  getdikcə daha çox əldə edir, tənbəl isə əlində olanı da itirir.
  İstənilən bacarıq və ya istedadı inkişaf etdirmək olar. Nəzər alsaq ki,
  həyat daim hərəkətdədir, onlar inkişaf etdirilməsə, yox olacaq.</p>
<p>Xeyirxahlıq da bu cürdür. Hər bir sınaq bizi növbəti sınaqdan keçmək
  üçün getdikcə daha da bacarıqlı edir. Təslim olduğumuz hər sınaq isə
  növbəti sınaqdan keçmək şansımızı daha da azaldır. Hər bir xeyirxah
  əməl, hər bir nəfsə hakim olmaq və xidmət bizi gələcəkdə daha bacarıqlı
  edir. Lakin belə imkandan istifadə etməyəndə, gələcəkdə ondan
  yararlanmaq imkanımızı da azaldır.</p>
<p>Həyat — malik olduqlarına nəsə əlavə etmək və ya sahib olduqlarını
  itirmək prosesidir. İsa Məsih burada vurğulayır ki, insan Ona nə qədər
  yaxın olacaqsa, məsihçi kamilliyinə bir o qədər yaxınlaşacaq. Ondan nə
  qədər çox uzaqlaşsa, bir o qədər xeyirxahlığa az nail olacaq. Çünki
  zəiflik də güc kimi getdikcə artır.</p>
<h2 id="insanin-korluğu-və-allahin-məqsədi-matta-1310-1734-35-ardı">İNSANIN
  KORLUĞU VƏ ALLAHIN MƏQSƏDİ (Matta 13:10-17:34-35 (ardı)) </h2>
<p><em>13-17-ci</em> ayələr Müjdənin ən çətin hissəsidir. Bu hissənin
  müxtəlif Müjdələrdə müxtəlif cür verilməsi artıq ilk İmanlı Cəmiyyətində
  çətinliyin nə qədər hiss edildiyini göstərir. Markın Müjdəsinin ən qədim
  olduğunu nəzərə alsaq, İsa Məsihin sözlərinin orada dəqiq yazıldığını
  güman etmək olar. <em>Markın Müjdəsi</em> <em>4:11-12-də</em> deyilir:
  «Allahın Padşahlığının sirri sizə açılmışdır, amma kənarda olanlara hər
  şey məsəllərlə deyilir. Belə ki «Gördükcə görsünlər, amma qanmasınlar,
  eşitdikcə eşitsinlər, amma anlamasınlar, yoxsa onlar dönüb
  bağışlanar»«.</p>
<p>Əgər bu sözlərin həqiqi mənasına varmadan, hərfi mənasını götürsək,
  onda qeyri-düzgün nəticə çıxara bilərik: yəni İsa Məsih kənar adamlarla
  məsəllərlə ona görə danışırdı ki, onlar heç nə başa düşməsinlər, Allaha
  tərəf dönməsinlər və bağışlanmasınlar.</p>
<p>Mattanın Müjdəsi Markın Müjdəsindən daha sonra yazıldığına görə, onda
  əhəmiyyətli dəyişiklik edilib: «Mənim onlarla məsəllərlə danışmağımın
  məqsədi budur ki, «gördükləri halda görməzlər, eşitdikləri halda
  eşitməzlər və anlamazlar»«.</p>
<p>Mattaya görə, İsa Məsih məsəllərlə ona görə danışırdı ki, insanlar
  kar və kor olduğundan həqiqəti başqa cür görə bilmirdilər.</p>
<p>Qeyd edək ki, İsa Məsih bu ifadəni Yeşaya peyğəmbərin kitabı
  <em>6:9-10</em>-dan sitat gətirir. Bu hissə də insanları çətin vəziyyətə
  salır.
</p>
<blockquote>
  <p>«Get bu xalqa bunu çatdır: «Eşitdikcə eşidəcəksiniz, amma
    anlamayacaqsınız, gördükcə görəcəksiniz, amma qanmayacaqsınız. Bu xalqın
    ürəyini kütləşdir, qulaqlarını ağır eşidən elə, gözlərini yum ki,
    gözləri ilə görməsinlər, qulaqları ilə eşitməsinlər, ürəkləri ilə
    anlamasınlar və Mənə sarı dönüb şəfa tapmasınlar»».</p>
</blockquote>
<p>Yenə də elə səslənir ki, sanki Allah qəsdən insanların gözlərini kor,
  qulaqlarını kar və ürəklərini inadkar edib. Buna görə də onlar heç nə
  başa düşmürlər. İnsanda belə bir təəssürat yaranır ki, xalqın həqiqəti
  dərk etməməsinin səbəbi Allahın düşünülmüş fəaliyyətinin
  nəticəsidir.</p>
<p>Matta Markın dediyini yumşaltdığı kimi, Müqəddəs Yazıların yunanca
  tərcüməsi olan <em>Septuaqintada</em> və İsanın dövründə əksər
  yəhudilərin istifadə etdiyi variant, orijinal ibrani məzmununu
  yumşaldır: «Get bu xalqa bunu çatdır: «Eşitdikcə eşidəcəksiniz, amma
  anlamayacaqsınız, gördükcə görəcəksiniz, amma qanmayacaqsınız. Bu xalqın
  ürəyi kütləşib, qulaqları ağır eşidir, gözlərini yumub ki, gözləri ilə
  görməsinlər, qulaqları ilə eşitməsinlər, ürəkləri ilə anlamasınlar və
  Mənə sarı dönmürlər ki, şəfa tapsınlar»».</p>
<p><em>Septuaqinta</em>, belə demək mümkünsə, məsuliyyəti Allahın
  üzərindən götürüb, xalqın üzərinə qoyur.</p>
<p>Bütün bunlar nə ilə izah olunur? Necə olursa olsun, bir şey dəqiqdir
  — bu, İsa Məsihin təlimini qəsdən insanların başa düşə bilməyəcəyi
  şəkildə çatdırması mənasına gəlmir. İsa gəlmədi ki, həqiqəti insanlardan
  gizlətsin. O, həqiqəti insanlara açmaq üçün gəldi. Şübhəsiz ki,
  insanların bu həqiqəti başa düşəcəyi vaxtlar da olub.</p>
<p>Pis bağbanlar məsəlindəki xəbərdarlığı eşidən ortodoksal yəhudi
  rəhbərlər hər şeyi yaxşı başa düşüb, bu xəbərdən qorxaraq «Qoy belə
  olmasın!» dedilər (<em>Luka 20:16</em>). <em>13:34-35</em>-dəki hissədə
  İsa Məsih məzmurçunun sözlərini nümunə gətirir:</p>
<p>Ey xalqım, təlimimi dinləyin,</p>
<p>Dilimdən çıxan sözləri eşidin.</p>
<p>Ağzımı bu məsəllə açıb</p>
<p>Keçmişdəki müəmmaları bəyan edəcəyəm.</p>
<p>Bunları eşitmişik, bilirik,</p>
<p>Bizə atalarımız nəql edib.</p>
<p>Bu sitat <em>Zəbur 78:1-3</em> ayələrindən götürülmüşdü. Məzmurçu
  bilirdi ki, onun dedikləri başa düşüləcək. O, insanlara onların və
  atalarının bildiyi həqiqəti xatırladır.</p>
<p>Həqiqət bundan ibarətdir ki, İsa tərəfindən istifadə olunan Yeşaya
  peyğəmbərin sözlərini anlayışla oxumalı, eyni zamanda özümüzü həm
  Yeşayanın, həm də İsanın yerinə qoymalıyıq. Bu söz bizə üç şey haqqında
  danışır.</p>
<p>1. Bu sözlər peyğəmbərin <em>çaşqınlığından</em> bəhs edir. Peyğəmbər
  insanlara tamamilə aydın bir xəbər gətirir və onların bunu başa
  düşməməsi onu heyrətə salır. Belə vəziyyətlə vaizlər və müəllimlər
  dəfələrlə qarşılaşıb. Çox vaxt insanlara nəyisə təbliğ edəndə, öyrədəndə
  və ya müzakirə edəndə bizə tamamilə uyğun və aydın görünən, son dərəcədə
  maraqlı və vacib bir şey haqqında danışmağa çalışırıq. Onlar isə buna
  maraq və anlayış göstərmədən dinləyirlər. Görünür, bizim üçün
  əhəmiyyətli olanın onlar üçün əhəmiyyətsiz olması, bizi alovlandırana
  onların soyuqqanlıqla yanaşması, ürəyimizə toxunan şeylərə onların
  laqeyd qalması bizi təəccübləndirir. Belə vəziyyətlə hər vaiz, hər
  müəllim və hər müjdəçi qarşılaşır.</p>
<p>2. Bu sözlər peyğəmbərin <em>məyusluğundan</em> bəhs edir. Yeşayaya
  elə gəlirdi ki, onun vəzi xeyirdən çox zərər gətirir. O elə düşünürdü
  ki, daş və divara uğurla danışa bilər, amma kor və kar insanların ağlına
  və ürəyinə yol tapa bilməz. Bütün cəhdlərə baxmayaraq, onlar yaxşıya
  doğru dəyişməkdənsə, daha pis olurdular. Yenə də belə bir hiss müəllim
  və vaizdə yarana bilər. Elə vaxtlar olur ki, bütün səylərimizə
  baxmayaraq, doğru yola yönəltməyə çalışdığımız insanlar Məsihin yoluna
  yaxınlaşmaqdansa, ondan uzaqlaşırlar. Sanki sözlərimizi külək aparır,
  çatdırdığımız xəbər insan laqeydliyinin keçilməz divarına çırpılır.
  Adama elə gəlir ki, bütün zəhməti hədər gedir. Çünki sonda bu insanlar
  əvvəlkindən daha çox Allahdan uzaq düşürlər.</p>
<p>3. Lakin bu sözlər təkcə peyğəmbərin çaşqınlığından və məyusluğundan
  deyil, həm də onun <em>ağlasığmaz böyük imanından</em> bəhs edir. Burada
  biz yəhudi əqidəsi ilə üz-üzə gəlirik. O olmadan peyğəmbərlərin, İsanın
  Özünün və ilk İmanlı Cəmiyyətinin nə dediyi aydın olmazdı.</p>
<p>Yəhudi inancına görə, bu dünyada <em>Allahın iradəsi olmadan heç nə
    baş vermir</em>. İnsanların eşidib— eşitməməsi də Allahın iradəsidir.
  İnsanların həqiqəti dərk edib-etməməsi də Allahın iradəsidir. Yəhudilər
  qətiyyətlə inanırdılar ki, Allahın nəzərində hər şeyin öz yeri var. O,
  müvəffəqiyyət və uğursuzluğu, xeyir və şəri Öz planına uyğun müəyyən
  edir.</p>
<p>Onların fikrincə, hər şeyin sonu — xeyirdir. <em>Romalılara məktub
    9-11-də</em> Paul bunu nəzərdə tuturdu. Bu fəsillərdə Allahın seçilmiş
  xalqı olan yəhudilərin Allahın həqiqətini necə rədd etməsindən, Allahın
  Oğlu onların yanına gələndə Onu Çarmıxa çəkməsindən söhbət gedir. Bu,
  izaholunmaz görünsə də, nəticəsi nə oldu? Xoş Xəbər başqa millətlərə
  çatdı, sonda o, bir daha yəhudilərə toxunacaq. Belə görünür ki, pislik
  daha böyük xeyirə çevrilir. Çünki bütün bunlar Allahın iradəsinə
  daxildir.</p>
<p>Yeşaya peyğəmbərin yaşadıqları bu idi. Əvvəlcə o, çaşqın və məyus
  olmuşdu, sonra ümid işığını görüb belə dedi: «Mən bu insanları və
  onların davranışlarını başa düşə bilmirəm. Amma bilirəm ki, bütün bu
  uğursuzluqlar Allahın son məqsədinin bir hissəsidir. Allah bütün
  bunlardan Öz izzəti və insanların rifahı üçün istifadə edir». İsa Məsih
  Yeşaya peyğəmbərin sözlərindən istifadə edib, şagirdlərini ruhlandırmaq
  istədi. Mahiyyətcə, İsa onlara belə dedi: «Bilirəm, siz məyus olursunuz.
  İnsanlar qəlblərini və gözlərini həqiqət üçün bağlayanda, özünüzü necə
  hiss etdiyinizi anlayıram. Lakin bunda Allahın məqsədi var. Bir gün siz
  də bunu görəcəksiniz».</p>
<p>Bu bizi də ruhlandırmalıdır. Bəzən biz uğurlarımızı görəndə, razı
  qalırıq; bəzən bizə elə gəlir ki, qarşımızda yalnız quru torpaq və
  uğursuzluqlar var. İnsanların gözündə belə görünə bilər. Lakin bütün
  bunların, hətta uğursuzluqların arxasında hər şeyi bilən, hər şeyə qadir
  olan Allah dayanır. O, uğursuzluqları da Səmavi planına daxil edir.
  Allahın planında heç bir geriləmə və çıxılmaz vəziyyət yoxdur.</p>
<p><strong>18-23</strong></p>
<p><em>13:18-23</em> ayələrin şərhinə <em>13:1-9</em> bölməsində
  baxın.</p>
<p><strong>24-30</strong></p>
<h2 id="düşmənin-fəaliyyəti-matta-1324-30-36-43">DÜŞMƏNİN FƏALİYYƏTİ
  (Matta 13:24-30, 36-43) </h2>
<p>Bu məsəlin təsvirləri yəhudi dinləyicilərə tanış idi və yaxşı başa
  düşülürdü. Dəlicələr — alaq otları — kəndlinin sərt mübarizə aparmalı
  olduğu bir bəla idi. Həmin ot tüklü vetch adlanırdı. Cücərmə
  mərhələlərində dəlicələr buğdaya o qədər bənzəyir ki, onları
  bir-birindən ayırmaq mümkün deyil. Onları yalnız sünbüllənməyə
  başlayanda asanlıqla ayırd etmək olur. Ancaq o vaxta qədər onların
  kökləri bir-birinə elə dolaşır ki, buğdanı qoparmadan dəlicəni çıxarmaq
  mümkün olmur.</p>
<p>V.Tomson «Torpaq və kitab» kitabında El Hamamda dəlicə gördüyünü
  deyir:</p>
<blockquote>
  <p>«Taxıl elə inkişaf mərhələsində olur ki, bu da məsəldə deyilənlərə
    tam uyğun gəlir. Taxılın cücərdiyi yerlərdə dəlicələr də cücərir. Hətta
    uşaq da onları arpa ilə səhv sala bilməz. Amma erkən inkişaf mərhələsini
    diqqətlə yoxlayanda, onları ayırd etmək çətin olur. Mən heç özüm də bunu
    edə bilmərəm. Hətta bu ölkədə öz tarlasını alaq otlarından təmizləyən
    kəndlilər onları ayırd etməyə çalışmır. Məsələ onların dəlicənin əvəzinə
    buğdanı kökündən qoparmasında deyil. Adətən, dəlicə ilə buğdanın kökü
    bir-birinə o qədər bağlı olur ki, ikisini də çəkmədən onları
    bir-birindən ayırmaq olmur. Ona görə də biçinə qədər gözləyirlər».</p>
</blockquote>
<p>Böyümə zamanı buğdanı dəlicədən ayırmaq olmaz, bunu sonda etmək
  lazımdır. Çünki dəlicənin toxumları bir qədər zəhərlidir. O,
  başgicəllənməyə və ürəkbulanmaya səbəb olur, narkotik maddə təsirinə
  malikdir. Hətta dadı acı və xoşagəlməz olur. Adətən, onları xırmanda
  əllə ayırırlar. Səyyahlardan biri bunu belə təsvir edir:</p>
<blockquote>
  <p>«Dəyirmana gedən toxumların arasından dəlicələri seçmək üçün qadınlar
    işə götürülür. Adətən, buğdanın dəlicədən ayrılması prosesi biçindən
    sonra aparılır. Taxılı böyük sinidə qadınların qarşısına qoyurlar. Onlar
    ölçüsünə və formasına görə buğdaya bənzəyən, lakin mavi ilə bozun
    qarışığında olan dəlicələri seçirlər. Beləliklə, ilkin mərhələlərdə
    dəlicələr buğdadan fərqlənmir. Sonda isə ciddi nəticələrin qarşısını
    almaq üçün böyük zəhmətlə buğdadan ayrılmalıdır».</p>
</blockquote>
<p>Kiminsə tarlasına bilərəkdən dəlicə səpən adamın təsviri heç də saf
  təxəyyülün məhsulu deyil. Bəzən, doğrudan da belə edirdilər. Bu gün
  Hindistanda kəndli üçün bu, ən dəhşətli təhlükə hesab olunur: «Mən sənin
  tarlana zərərli toxumlar səpəcəyəm». Kodifikasiya edilmiş Roma
  qanunlarında belə bir cinayətə görə xüsusi cəza nəzərdə tutulmuşdu.</p>
<p>Bu məsəlin bütün təsvirləri və mənzərəsi onu ilk dəfə eşidən Qalileya
  sakinlərinə yaxşı tanış idi.</p>
<h2 id="mühakimə-zamani-matta-1324-30-36-43-ardı">MÜHAKİMƏ ZAMANI (Matta
  13:24-30, 36-43 (ardı)) </h2>
<p>Mahiyyətinə görə bu məsəl İsa Məsihin danışdığı bütün məsəllərin ən
  praktik olanıdır.</p>
<p>1. Bu məsəl bizə öyrədir ki, dünyada yaxşı toxumu məhv etmək istəyən
  düşmən var. Təcrübə göstərir ki, həyatımız həmişə iki təsirə məruz
  qalır: onlardan biri söz toxumunun cücərməsinə və böyüməsinə kömək edir,
  digəri isə yaxşı toxumu bəhrə vermədən məhv etməyə çalışır. Buna görə də
  həmişə ayıq-sayıq olmalıyıq.</p>
<p>2. Bu məsəl bizə öyrədir ki, kimin Allahın Padşahlığında olmasını,
  kimin olmamasını ayırd etmək çox çətindir. İnsan yaxşı görünə bilər,
  əslində isə, pisdir. Digəri pis görünə bilər, əslində isə, yaxşıdır. Biz
  çox vaxt bütün faktları bilmədən insanları bu və ya digər sinfə, yaxşı
  və ya pis kateqoriyalara ayırmağa tələsirik.</p>
<p>3. Bu məsəl bizə ittihamlarımızda təmkinli olmağı öyrədir. Əgər
  biçinçilər bildiklərini etsəydilər, onlar mütləq dəlicələrlə birlikdə
  buğdaları da kökündən qoparardılar. Mühakimə məhsul yığımına qədər
  təxirə salınmalıdır. Sonda insan bir əməlinə, bir dövrə görə deyil,
  bütün həyatına görə mühakimə olunacaq. Mühakimə yalnız sonda olacaq.
  İnsan səhvə yol verə, sonra onu düzəldə və Allahın lütfü ilə öz
  ləyaqətini qoruyaraq, məsihçi həyatı yaşaya bilər. Başqası isə mömin
  həyat tərzi sürüb, sonda günaha bataraq hər şeyi korlaya bilər. Yalnız
  bir hissəni görən ümumi mühakimə edə bilməz. İnsanın həyatının yalnız
  bir hissəsini bilən adam onu mühakimə edə bilməz.</p>
<p>4. Bu məsəl bizə hökmün sonda gələcəyini öyrədir. Hökm gəlməyə
  tələsmir, amma hökm gələcək; mühakimə mütləq olacaq. Bəlkə də insan
  nöqteyi-nəzərindən günahkar şəxs bu dünyada nəticədən qaça biləcək, amma
  qarşıda qiyamət günü var. İnsanda elə bir təəssürat yarana bilər ki,
  yaxşılıq onsuz da mükafatlandırılmır, lakin yer üzündəki nəticəni
  dəyişdirəcək gələcək dünya hələ qarşıdadır.</p>
<p>5. Bu məsəl bizə öyrədir ki, yalnız Allah mühakimə edə bilər. Təkcə
  Allah pisi yaxşıdan mükəmməl şəkildə ayıra bilər, təkcə Allah insanı və
  onun bütün həyatını görür. Yalnız Allah hökm verə bilər. Beləliklə, bu
  məsəl həm insanları qətiyyən mühakimə etməməyi, həm də sonda hər kəsin
  mühakimə olunacağı barədə xəbərdarlıq edir.</p>
<p><strong>31-32</strong></p>
<h2 id="təvazökar-başlanğic-matta-1331-32">TƏVAZÖKAR BAŞLANĞIC (Matta
  13:31-32) </h2>
<p>İsraildə xardal yetişdirilməsinin özünəməxsus xüsusiyyətləri var idi.
  Düzünü desək, xardal toxumu ən kiçik toxum deyil; sərv ağacının toxumu
  daha kiçikdir. Lakin Şərqdə xardal toxumu kiçik ölçüsünə görə atalar
  sözünə çevrilib. Məsələn, yəhudilər bir damla qan haqqında danışanda onu
  xardal toxumuna bənzədirdilər. Yaxud Qanunun ən kiçik pozuntusundan
  danışanda, xardal toxumu qədər pozuntunu nəzərdə tuturdular. Bəli, İsa
  Məsih Özü də imanla bağlı xardal toxumu boyda imandan danışanda, bu
  ifadədən istifadə etmişdi (<em>Matta 17:20</em>).</p>
<p>İsraildə belə kiçik xardal toxumundan böyük ağac yetişirdi. «Torpaq
  və kitab» kitabında V.Tomson yazır: «Mən bu bitkini zəngin Akar
  dərəsində üzərində atlı olan at hündürlüyündə gördüm». Sonra əlavə edir:
  «Bələdçimin köməyi ilə mən hündürlüyü 3,5 metrdən çox olan əsl xardal
  ağacını kökündən çıxartdım». Bu məsəldə heç bir mübaliğə yoxdur.</p>
<p>Bundan başqa, xardal kollarının və ya ağaclarının arasında quşların
  yuva qurmasını görmək göz oxşayır. Çünki quşlar bu yumşaq qara toxumları
  xoşlayır və onları dənləmək üçün ağacın üzərinə qonur.</p>
<p>İsa Məsih deyir ki, Onun Padşahlığı böyüyəndə ağaca çevrilən xardal
  toxumuna bənzəyir. Buradakı fikir tamamilə aydındır: Allahın Padşahlığı
  ən kiçikdən başlayır, lakin insanlardan heç kim onun harada sona
  çatacağını bilmir. Şərqdə, eləcə də Əhdi-Ətiqin özündə böyük imperiyalar
  məcazi mənada böyük ağac, fəth edilmiş xalqlar isə həmin ağacın
  budaqlarında istirahət edən və yuva quran quşlar şəklində təsvir olunur
  (<em>Yezekel 31:6</em>). Bu məsəl bizə öyrədir ki, Səmavi Padşahlıq
  kiçik bir şeydən başlayır, sonda çoxlu millətlər oraya toplanacaq.</p>
<p>Tarix də göstərir ki, böyük şeylər həmişə kiçik şeylərdən
  başlayır.</p>
<p>1. Bütün sivil dünyanın inkişafını tamamilə dəyişdirə bilən hansısa
  fikir bir insandan başlaya bilər. Britaniya İmperiyasında
  qaradərililərin azad edilməsinin təşəbbüskarı Vilyam Vilberfors
  olmuşdur. Bu fikir onda qul ticarəti haqqında kitab oxuyarkən yarandı.
  Vilberfors həmin dövrdə İngiltərənin baş naziri Vilyam Pittin yaxın
  dostu idi. Bir gün Vilberfors Vilyam Pitt və digər dostları ilə birlikdə
  bağçasında oturmuşdu. Onun qarşısında gözəl mənzərə açılırdı. Ancaq
  düşüncələrini insan həyatının çətinlikləri bürümüşdü. Birdən Vilyam Pitt
  ona tərəf çevrilib dedi: «Vilberfors, niyə də qul ticarətinin inkişafını
  nəzərdən keçirmirsən?» Həmin fikir bir insanın beyninə əkilmişdi və bu
  ideya yüz minlərlə insanın həyatını dəyişdi. İdeya onu həyata keçirməyə
  hazır olan insan tapmalıdır. Lakin həmin insanı tapan kimi heç nə onu
  dayandıra bilmir.</p>
<p>2. Məsih haqqında şəhadət bir şəxslə başlaya bilər. Bir kitabda
  deyilir ki, müxtəlif ölkələrdən olan bir qrup gənc Məsihin Müjdəsini
  insanlar arasında necə yaymaq barədə müzakirə aparır. Onlar təbliğatdan,
  ədəbiyyatdan, iyirminci əsrdə Müjdəni yaymağın bütün mümkün
  imkanlarından danışırdılar. Sonra Afrikadan olan bir qız danışdı: «Biz
  kəndlərin birində Müjdəni yaymaq istəyəndə, oraya kitab göndərmirik. Biz
  bir məsihçi ailəsini seçib həmin kəndə yaşamağa göndəririk. Onlar öz
  həyat tərzi ilə kəndi Məsihə gətirir». Çox vaxt hansısa qrupda və ya
  cəmiyyətdə, məktəbdə və ya fabrikdə, emalatxanada və ya ofisdə bir
  adamın şəhadəti kifayətdir. Məsihə iman edən alovlu bir kişi və ya
  qadın, bir gənc oğlan və ya qız başqalarını da alovlandırır.</p>
<p>3. Eləcə də reformasiya və ya islahatlar bir insandan başlayır.
  Məsihçi cəmiyyətlərinin tarixinin ən möhtəşəm səhifələrindən biri —
  Telemaxın tarixidir. O, səhrada yaşayan tərki-dünya insan idi. Amma
  günlərin bir günü Allah ona Romaya getməli olduğunu deyir. Beləcə o,
  Romaya gedir. Roma rəsmi olaraq artıq məsihçi imperiyası idi. Lakin
  şəhərdə insanların bir-biri ilə vuruşduğu və izdihamın qana susadığı
  qladiator döyüşləri davam edirdi. Telemax oyunların keçirildiyi bir yer
  tapdı. 80 000 tamaşaçı amfiteatrı doldurmuşdu. Telemax bundan dəhşətə
  gəlmişdi. Məgər məsihçi adlanan və bir-birini öldürən bu insanlar
  Allahın övladlarıdır? Telemax oturduğu yerdən birbaşa arenaya atıldı və
  qladiatorların arasında dayandı. Onu itələdilər, amma o, yenə
  qladiatorların arasında dayandı. Camaat qəzəblənib, ona daş atmağa
  başladı. O isə əl çəkmədi. Nəzarətçinin əmri ilə qılınc çəkildi və
  Telemax ölü kimi yerə düşdü. Camaat nəyin baş verdiyini anlayanda,
  birdən sükut çökdü: mömin adam öldürülmüşdü. Həmin gün Romada nəsə baş
  verdi, çünki o vaxtdan bəri bir daha Romada qladiator döyüşləri
  keçirilmədi. Bir adam öz ölümü ilə imperiyanı təmizlədi. Kimsə həmişə
  islahatlara başlamalıdır. Bütün xalq arasında olmasa da, qoy o, evindən
  və ya iş yerindən başlasın. Kimsə bu dəyişikliyin nə ilə bitəcəyini
  bilmir.</p>
<p>4. Eyni zamanda, bu məsəl, İsanın danışdığı digər məsəllər kimi, Onun
  Özündən bəhs edirdi. Çünki şagirdləri bəzən ümidsizliyə qapılırdılar,
  axı onlar çox az, dünya isə çox böyükdür. Onlar necə dünyaya sahib çıxıb
  onu dəyişəcəklər? Bununla belə, İsa Məsihlə birlikdə dünyaya yenilməz
  bir güc gəldi. Bir dəfə ingilis yazıçısı Herbert Uells demişdi: «Məsih
  tarixdə əsas fiqurdur... Heç bir teoloji inancı olmayan tarixçi başa
  düşür ki, Nazaretdən olan zavallı müəllimi birinci yerə qoymadan
  bəşəriyyətin tərəqqisini vicdanla təsvir etmək mümkün deyil». Məsəldə
  İsa Məsih şagirdlərinə və bu gün davamçılarına deyir ki, heç bir halda
  ruhdan düşməsinlər, yer üzündəki padşahlıqlar Allahın Padşahlığına
  çevrilənə qədər hər kəs öz yerində xidmət və şəhadət etməli, eləcə də
  kiçik bir başlanğıc olmalıdır.</p>
<p><strong>33</strong></p>
<h2 id="məsihin-dəyişdirici-qüdrəti-matta-1333">MƏSİHİN DƏYİŞDİRİCİ
  QÜDRƏTİ (Matta 13:33) </h2>
<p>Bu fəsildə ən maraqlısı odur ki, Məsih məsəllərini gündəlik həyatdan
  götürmüşdür. O, dinləyicilərinə onlara yaxşı məlum olan nümunələrlə
  danışırdı ki, onları daha dərindən düşünməyə yönəltsin. O, əkinçi
  haqqında məsəli kəndlinin tarlasından, xardal toxumu məsəlini üzüm
  bağından, dəlicələr məsəlini əkinçinin alaq otlarına qarşı apardığı
  mübarizədə qarşılaşdığı gündəlik problemlərdən, tor məsəlini isə
  Qalileya gölü sahilindən götürüb. Gizli dəfinə məsəlini tarlada gündəlik
  qazma işindən, mirvari məsəlini ticarət və alış-veriş sahəsindən
  götürüb. Xəmir mayası məsəlini isə O, sadə evin mətbəxindən nümunə
  gətirib.</p>
<p>İsraildə çörəyi evdə bişirirdilər. Üç kisə<a href="#fn67" class="footnote-ref" id="fnref67"
    role="doc-noteref"><sup>67</sup></a>
  un Nazaretdə kifayət qədər böyük bir ailəyə çörək bişirmək üçün istifadə
  olunan orta miqdarda un idi. Padşahlıq haqqındakı məsəli İsa Məsih anası
  Məryəmin dəfələrlə gördüyü işlərdən götürüb. Xəmirin mayası — boyat
  çörəyin acımış xəmirinin bir tikəsidir. Yəhudi dünyagörüşünə görə, maya,
  adətən, insana <em>pis</em> təsirlə əlaqələndirilirdi. Yəhudilər acımanı
  çürümə ilə əlaqələndirirdilər, maya isə pisliyin rəmzi idi <em>(Matta
    16:6; 1Korinflilərə 5:6-8; Qalatiyalılara 5:9 ilə müqayisə edin</em>).
  Pasxa bayramına hazırlıq mərasimlərindən biri o idi ki, evin hər
  tərəfində olan maya tapılıb yandırılmalıdır. Ola bilsin ki, İsa Məsih
  Padşahlıq haqqında danışanda bu məsəli bilərəkdən seçib. Padşahlığın
  maya ilə bu cür müqayisəsi dinləyiciləri sarsıtmalı idi. Gözlənilməz və
  qeyri-adi müqayisə, həmişəki kimi, böyük maraq və diqqət oyatmalı
  idi.</p>
<p>Məsəlin bir mənası var — <em>maya dəyişdirici təsirə malikdir</em>.
  Acımış xəmir çörəyi bişirmək prosesini dəyişir. Mayasız çörək bərk,
  quru, dadsız peçenyeyə bənzəyir. Mayalı çörək isə yumşaq, məsaməli,
  dadlıdır və ləzzətlə yeyilir. Maya xəmirin tərkibini tamamilə
  dəyişdirir, Padşahlığın gəlişi də həyatı dəyişdirir.</p>
<p>Bu dəyişilmənin xüsusiyyətlərini xülasə edək:</p>
<p>1. Məsihçilik <em>insanın həyatını</em> dəyişir. Paul
  <em>Korinflilərə birinci məktub 6:9-10</em>-da ən pis və iyrənc
  günahkarların siyahısını verir, sonra isə növbəti ayədə maraqlı ifadə
  qeyd edir: «Sizlərdən bəzisi belə idi». Biz heç vaxt unutmamalıyıq ki,
  Məsihin qüdrəti və səlahiyyəti pis insanı yaxşı insan edə bilər.
  Məsihçilikdə insanın dəyişilməsi onun həyatından başlayır, çünki İsa
  Məsih vasitəsilə hər kəs qalib ola bilər.
</p>
<p>2. Məsihçilik həyatı dörd mühüm sosial baxımdan dəyişir. Məsihçilik
  <em>qadının</em> həyatını dəyişmişdi. Yəhudi hər səhər duasında Allaha
  şükür edirdi ki, onu nə qeyri-yəhudi, nə qul, nə də qadın yaradıb. Yunan
  cəmiyyətində qadın son dərəcə tənha həyat tərzi keçirir və yalnız ev
  işləri ilə məşğul olurdu. K. Frimen hətta Afinanın qüdrətli və şöhrətli
  dövründə uşaq və ya gəncin həyatını belə təsvir edir:
</p>
<blockquote>
  <p>«O, evə gələndə ailə — ailə deyildi: ata nadir hallarda evdə olurdu,
    ana isə «yox dərəcəsində» idi. Ana vaxtının çox hissəsini evdəki digər
    qadınlarla keçirirdi. Görünür, o, anasını nadir hallarda görürdü».</p>
</blockquote>
<p>Şərqdə ailəni yolda tez-tez bu cür görmək olardı: kişi eşşəyin
  üstündə, qadın isə piyada gedirdi, bəzən ağır yükün altında yeriyirdi.
  Tarix aydın göstərir ki, məsihçilik qadının həyatını dəyişib.</p>
<p>3. Məsihçilik <em>zəiflərin və xəstələrin</em> həyatını dəyişib.
  Bütpərəstlikdə zəif və xəstələrə həmişə maneə kimi baxılırdı. Spartada
  yeni doğulmuş uşağı diqqətlə yoxlayırdılar: əgər o, sağlam və yararlı
  olurdusa, yaşaya bilərdi; zəif və ya şikəst idisə, dağın yamacında ölümə
  tərk edilirdi. Deyirlər ki, korlar üçün ilk sığınacaq məsihçi rahib
  Falasi tərəfindən təşkil edilib. Yoxsullar üçün ilk pulsuz aptek məsihçi
  taciri Apolloni tərəfindən yaradılıb. Bizə yazılı şəkildə gəlib çatan
  ilk xəstəxana zadəgan mənşəli məsihçi qadın Fabiola tərəfindən təsis
  olunub. Məsihçilik xəstə və zəiflərə maraq göstərən ilk iman yolu
  idi.</p>
<p>4. Məsihçilik <em>yaşlıların</em> həyatını dəyişib. Xəstələr kimi
  yaşlılara da maneə kimi baxırdılar. Roma yazıçısı Katon «Kənd
  təsərrüfatı haqqında» traktatında əkinçilərə belə məsləhət verir:
  «Mal-qaraya bax və hərracı yüksək saxla. Yağ baha olanda, onu sat; artıq
  taxılı və şərabı sat; istismar edilmiş öküzləri, qüsurlu qoyunları,
  qoyunların yununu, dərisini, köhnə arabaları, alətləri, <em>yaşlı və
    xəstə qulları</em>, artıq nə varsa hər şeyi sat». Öz gündəlik işlərini
  yerinə yetirən qocalar yararsız adam kimi zibilliyə atılmağa layiq
  görülürdü. Məsihçilik ilk iman yoludur ki, insanları müəyyən iş görməyə
  qadir alətlər deyil, şəxs kimi görür.</p>
<p>5. Məsihçilik <em>uşağın</em> həyatını dəyişib. Qədim dövrdə
  məsihçiliyin yaranmasından bir qədər əvvəl nikah münasibətləri get-gedə
  pisləşməyə başladı və ailənin mövcudluğu təhlükə altına düşdü.
  Boşanmalar o qədər adi hala çevrilmişdi ki, bir qadının hər il yeni
  ərinin olmasında qeyri-adi və ya qəbahətli heç nə yox idi. Belə bir
  şəraitdə uşaqların yaşaması fəlakət idi. Uşaqları taleyin öhdəsinə
  buraxmaq adəti — faciəvi xarakter almışdı. İsgəndəriyyədə müvəqqəti olan
  Hilarionun evdə qalan həyat yoldaşı Álisa yazdığı belə bir məşhur məktub
  var. O, belə yazır: «Əgər bəxtin gətirib uşaq doğsan, oğlan olsa,
  yaşasın, qız olsa, onu at». Müasir dövrdə, demək olar ki, həyat uşaqlar
  ətrafında qurulur. Qədim dövrdə isə uşaqların hələ dünyaya gəlməmiş
  ölmək təhlükəsi var idi.</p>
<p>«Məsihçilik dünyaya nə verib?» sualını verən hər bir insan özünü
  təkzib edir. Tarix məsihçiliyin və Məsihin ayrı-ayrı insanların, eləcə
  də bütün cəmiyyətin həyatına dəyişdirici təsirini təkzibedilməz şəkildə
  açıq göstərir.</p>
<h2 id="mayanin-təsiri-matta-1333-ardı">MAYANIN TƏSİRİ (Matta 13:33
  (ardı)) </h2>
<p>Maya məsəli ilə bağlı başqa sual yaranır. Demək olar, bütün
  ilahiyyatçılar və alimlər razılaşırlar ki, həmin məsəldə Məsihin, Onun
  Padşahlığının hər bir insanın həyatında, o cümlədən dünyada dəyişdirici
  gücündən danışılır. Lakin bu gücün necə təsir göstərməsi ilə bağlı
  aralarında fikir ayrılığı var.</p>
<p>1. Bəziləri deyirlər ki, məsəlin əsas mahiyyəti Padşahlığın
  görünməməsindən ibarətdir. Çiçəyin necə böyüdüyünü görə bilmədiyimiz
  kimi, xəmirdə mayanın necə təsir etdiyini görə bilmirik, amma maya daima
  təsir edir. Bəziləri iddia edir ki, biz də Padşahlığın necə fəaliyyət
  göstərdiyini və təsirini görə bilmirik. Lakin Padşahlıq daim
  fəaliyyətdədir, getdikcə insanları və dünyanı Allaha daha da
  yaxınlaşdırır.</p>
<p>Beləliklə, bu məsəl ruhlandırır: bu o deməkdir ki, biz daha geniş
  baxmalıyıq, bugünkü vəziyyəti dünənki, keçən aydakı və keçən ilki
  vəziyyətlə müqayisə etməməliyik. Ötən əsrlərə baxanda Padşahlığın daimi
  fəaliyyətini görəcəyik.</p>
<p>Əgər bu nöqteyi-nəzərdən baxsaq, onda məsəl İsa Məsihin və Müjdəsinin
  dünyaya yeni qüdrət gətirdiyini öyrədir. Həmin qüdrət dünyada sakitcə
  salehliyin tərəqqisinə kömək edir. Allah da hər il Öz planlarını həyata
  keçirir.</p>
<p>2. Lakin bəziləri deyirlər ki, məsəl tam əksini, yəni Padşahlığın
  təsirinin aydın göründüyünü göstərir. Mayanın təsirini hamı aydın görür.
  Xəmirə maya qatanda o, xəmiri qıcqırdacaq, köpürdəcək, çoxalan kütləyə
  çevirəcək. Padşahlığın təsiri də məhz belədir — o, şiddətlə narahatlıq
  doğurur, bu da hamıya aydın görünür. Məsihçilik Salonikə gələndə
  insanlar «dünyaya çaxnaşma salan bu adamlar gəlib buraya da çıxdı» deyə
  qışqırırdılar (<em>Həvarilərin İşləri 17:6</em>).</p>
<p>Dərindən düşünsək, məsəldə bu iki nöqteyi-nəzər arasında seçim etməyə
  ehtiyac yoxdur, çünki onların hər ikisi doğrudur. Müəyyən mənada biz
  bunu görsək də, görməsək də Səmavi Padşahlıq, Məsihin qüdrəti və Allahın
  Ruhu daim fəaliyyətdədir. Bu fəaliyyət müəyyən mənada göz qabağındadır.
  Məsih çox insanın həyatını açıq-aydın şəkildə və kökündən dəyişir. Eyni
  zamanda Allahın məqsədləri bəşər tarixi boyunca sakitcə həyata
  keçir.</p>
<p>Bunu aşağıdakı misalla göstərmək olar. Allahın Padşahlığı, Məsihin
  qüdrəti və Allahın Ruhu əksər hallarda yerin altından axan böyük bir
  çaya bənzəyir. Lakin vaxtaşırı bütün əzəməti ilə üzə çıxır, belə ki,
  hamı onu aydın görə bilir. Bu məsəl öyrədir ki, Allahın Padşahlığı daim
  gözəgörünməz şəkildə fəaliyyət göstərir. Həmçinin o öyrədir ki, hər
  kəsin həyatında və tarixdə Padşahlığın fəaliyyətinin tamamilə aydın
  göründüyü məqamlar olur. O, qüdrətini o qədər aşkar nümayiş etdirir ki,
  bunu hamı görə bilir.</p>
<p><strong>34-35</strong></p>
<p><em>13:34-35</em>-ci ayələrin şərhinə <em>13:10-17</em>-ci bölməsində
  baxın.</p>
<p><strong>36-43</strong></p>
<p><em>13:36-43</em>-cü ayələrin şərhinə <em>13:24-30</em> bölməsində
  baxın.</p>
<p><strong>44</strong></p>
<h2 id="hər-şey-bir-iş-günündə-matta-1344">HƏR ŞEY BİR İŞ GÜNÜNDƏ (Matta
  13:44) </h2>
<p>Bu məsəl bizim üçün qəribə səslənsə də, İsa Məsihin dövründə İsrail
  sakinləri üçün o, tamamilə təbii səslənirdi. Bu mənzərə hətta şərqin
  müasir əhalisinə də tanışdır.</p>
<p>Qədim dünyada da banklar mövcud olub. Amma onlar sadə insanlar üçün
  deyildi. Buna görə də adamlar, adətən, qiymətli daş-qaşlarını torpaqda
  basdırırdılar.</p>
<p>Talant haqqında məsəldə hiyləgər və tənbəl qul öz talantını itirməmək
  üçün onu torpağa basdırır (<em>Matta 25:25</em>). Ravvinlərin atalar
  sözünə görə, pul üçün ən təhlükəsiz yer — yalnız torpağın altıdır.</p>
<p>Xəzinəni hər an döyüş meydanına çevrilə biləcəyi üzüm bağının altında
  basdırırdılar. Müharibələr daha çox İsrail ərazisində olduğuna görə,
  savaş başlayanda, insanlar bir gün qayıtmaq ümidi ilə qaçmazdan əvvəl
  xəzinələrini torpaqda gizlədirdilər. Tarixçi İosif Flavi yəhudilərin
  sahib olduğu «qızıl, gümüş və qiymətli əşyaları itirməmək məqsədilə
  torpaqda» saxlamasından danışır. V. Tomson 1876-cı ildə ilk dəfə çapdan
  çıxmış «Torpaq və kitab» adlı kitabında Sidon şəhərində özünün şahidi
  olduğu bir xəzinənin tapılmasından bəhs edir. Həmin şəhərdə məşhur
  akasiya bulvarı var. Bu bulvarda bağçada qazıntı aparan bəzi işçilər
  içərisində qızıl sikkələrlə dolu bir neçə mis qab tapıblar. Onlar
  tapıntını özlərində saxlamaq istəyirdilər. Lakin sikkələrin sayı
  həddindən artıq çox olduğundan onlar həyəcanlandılar. Bu barədə xəbər
  tez yayıldı və yerli hökumət xəzinəyə iddia etdi. Məlum oldu ki,
  sikkələr Makedoniyalı İsgəndərə və onun atası Filippə məxsusdur. Tomson
  hesab edir ki, İsgəndərin qəfildən Babildə ölməsi haqqında xəbər Sidona
  çatanda, makedoniyalı zabit və ya dövlət məmuru İsgəndərin ölümündən
  sonra yaranacaq qarmaqarışıqlıq nəticəsində pulları mənimsəmək niyyəti
  ilə sikkələri orada basdırıb. Tomson onu da qeyd edir ki, gizli
  xəzinələri axtarmağı həyatlarında hədəfə çevirən insanlar var. Onlar bir
  sikkə tapanda o qədər həyəcanlanırlar ki, huşunu itirirlər. İsa Məsihin
  burada danışdığı hekayə İsrail, ümumiyyətlə, Şərqin hər bir sakininə
  yaxşı tanış idi.</p>
<p>Kimsə düşünə bilər ki, İsa bu məsəldə fırıldaqçılıqda təqsirkar olan,
  xəzinəni gizlədən və onu mənimsəməyə çalışan bir adamı tərifləyir.
  Bununla bağlı iki məqamı qeyd etmək lazımdır. Birincisi, İsa Məsihin
  dövründə İsrail romalıların hakimiyyəti altında olduğuna görə Roma
  qanunu qüvvədə olmasına baxmayaraq, gündəlik işlərdə ənənəvi yəhudi
  qanunları üstünlük təşkil edirdi. Gizli xəzinələrlə bağlı isə ravvin
  qanunu açıq şəkildə bəyan edirdi: «Hansı tapıntılar tapana aiddir, hansı
  tapıntılar isə elan edilməlidir? Əgər adam səpələnmiş meyvə, səpələnmiş
  pul taparsa, o, tapan adama aiddir». Həmin adamın tapdıqları üzərində
  hüququ var idi.</p>
<p>İkincisi, hansısa məsəli nəzərdən keçirərkən təfərrüatlara varmaq
  olmaz. Çünki məsəldə bir əsas fikir var. Digərləri isə ikinci
  dərəcəlidir. Bu məsəldəki əsas fikir tapılmış xəzinə ilə bağlı
  sevincdir. Çünki xəzinəni tapan insan hər şeyi qurban verib, onu özünə
  məxsus etmək istəyir. Məsəldə digər qalan şeylər əhəmiyyətsizdir.</p>
<p>1. Bu məsəldən alınan ibrət ondadır ki, insan xəzinəni təsadüfən
  deyil, <em>gündəlik iş gördüyü vaxt tapır</em>. Düzdür, xəzinəni
  gözlənilmədən tapsa da, <em>gündəlik iş görərkən ona rast gəlib</em>. O,
  gündəlik işlərini səylə və diqqətlə yerinə yetirirdi. Çünki xəzinə
  tapmaq üçün yalnız torpağı səthi deyil, dərin qazmaq lazım idi.
  İnsanların da Allahı təkcə imanlı cəmiyyətlərində və ya müqəddəs
  yerlərdə axtarması və özünü yalnız belə yerlərdə Allaha yaxın hiss
  etməsi kədərli olardı.</p>
<p>İsanın heç vaxt Müjdəyə düşməmiş, lakin çox ədalətli səslənən demək
  istədiyi fikir belədir: «Daşı qaldır, Məni taparsan; ağacı yar, Mən
  oradayam». Bənna daşı emal edəndə, dülgər ağacı yonanda, İsa Məsih
  onlarladır. Əsl xoşbəxtliyi, əsl məmnunluğu, Allahı hissi etmək, Məsihin
  hüzuru — bütün bunlar dürüst və vicdanla yerinə yetirilən gündəlik işdə
  tapıla bilər. Həyatının çox hissəsini monastırın mətbəxində, çirkli
  qabların arasında keçirən böyük mömin və mistik Lorens qardaş deyirdi:
  «Mən Rəbbin süfrəsində olduğu kimi, özümü mətbəxdə də İsa Məsihə yaxın
  hiss edirdim».</p>
<p>2. İkincisi, bu məsəldən alınan ibrət ondan ibarətdir ki, Padşahlığa
  daxil olmaq üçün hər şeyi qurban vermək olar. Padşahlığa daxil olmaq nə
  deməkdir? Rəbbin Duasını araşdırarkən (<em>Matta 6:10</em>) belə
  nəticəyə gəldik ki, Allahın Padşahlığı yer üzündəki cəmiyyətdir, orada
  Allahın iradəsi Göydə olduğu kimi mükəmməl şəkildə yerinə yetirilir.
  Buna görə də Allahın Padşahlığına daxil olmaq Onun iradəsini qəbul edib,
  yerinə yetirməkdir. Allahın iradəsini yerinə yetirmək hər bir
  fədakarlığa dəyər. Xəzinəni qəfildən tapan bu adam kimi, bir anda
  Allahın iradəsinin bizim üçün nə olduğunu dərk edə bilərik. Onu qəbul
  etmək bizdən şöhrətpərəstliyimizi, arzularımızı, sevdiyimiz vərdiş və
  həyat tərzimizi bir kənara qoyub, özümüzdən imtina etməyi, ciddi
  nizam-intizama riayət etməyi — bir sözlə, Çarmıxını götürüb İsanın
  ardınca getməyi tələb edir. Bu həyatda can rahatlığına və axirətdə zahir
  olacaq izzətə qovuşmağın başqa yolu yoxdur. Həqiqətən, Allahın iradəsini
  qəbul etmək və yerinə yetirmək üçün hər şeyi qurban verməyə dəyər.</p>
<p><strong>45-46</strong></p>
<h2 id="qiymətli-mirvari-matta-1345-46">QİYMƏTLİ MİRVARİ (Matta
  13:45-46) </h2>
<p>Qədim dövrdə mirvarilər insan həyatında xüsusi yer tuturdu. İnsanlar
  mirvariyə təkcə dəyərinə görə deyil, həm də gözəlliyinə görə tamah
  salırdılar. Onlar onu əllərində tutmaqdan və seyr etməkdən zövq
  alırdılar. Mirvariyə sahib olmaqdan və ona baxmaqdan doymurdular.
  Mirvari hasilatının əsas mənbəyi Qırmızı dəniz sahilləri və uzaq
  Britaniya idi. Lakin bəzi tacirlər qeyri-adi gözəlliyə malik mirvarini
  tapmaq üçün bütün dünya bazarlarını gəzməyə hazır idi. Bu məsəl bir neçə
  həqiqəti açıqlayır.</p>
<p>1. Maraqlıdır ki, Allahın Padşahlığı mirvari ilə müqayisə edilir.
  Qədim dövrdə yaşayan insanlar üçün mirvariyə sahib olmaqdan gözəl heç nə
  yox idi. Bu isə o deməkdir ki, Səmavi Padşahlıq dünyada ən gözəl şeydir.
  Padşahlığın nə olduğunu unutmayaq. Allahın Padşahlığında olmaq, Allahın
  iradəsini qəbul etmək və yerinə yetirmək deməkdir. Başqa sözlə, Allahın
  iradəsinin yerinə yetirilməsi heç də darıxdırıcı, ağrılı bir şey deyil —
  bu, gözəl bir işdir. İntizamın, fədakarlığın, özünü inkar etmənin və
  Çarmıx daşımağın digər tərəfi həyatda mövcud ola biləcək ən böyük
  gözəllikdir. Cana rahatlıq, zehnə sevinc, həyata gözəllik bəxş etməyin
  bircə yolu var — Allahın iradəsini qəbul edib yerinə yetirmək.</p>
<p>2. Maraqlıdır ki, mirvarilər çoxdur, ancaq onlardan yalnız biri
  dəyərlidir. Başqa sözlə desək, bu dünyada insanın gözəl hesab etdiyi çox
  şey var. İnsan gözəlliyi bilikdə, insan zəkası tərəfindən şüurunun
  yaratdığı xəzinələrdə, incəsənətdə, musiqidə, ədəbiyyatda, ümumiyyətlə,
  bir çox nailiyyətlərdə tapa bilər. O, gözəlliyi sırf məsihçi niyyətindən
  deyil, humanist baxımından həmkarlarına xidmət etməkdə və insan
  münasibətlərində tapa bilər. Bunlar hamısı gözəldir, amma yenə də o
  gözəllik deyil. Ən böyük gözəllik — Allahın iradəsini qəbul etməkdədir.
  Düzdür, bu, başqa şeylərin dəyərini aşağılamamalıdır. Onlar da
  mirvaridir. Lakin onlardan ən gözəli və qiymətlisi — bizi Allahla dost
  edən könüllü itaətdir.</p>
<p>3. Bu məsəldə əvvəlki məsəldə olduğu kimi eyni fikir olsa da, bir
  fərqi var: tarlanı qazan adam xəzinə axtarmırdı. Xəzinə gözlənilmədən
  onun qarşısına çıxdı. Mirvari axtaran insan isə bütün ömrünü mirvari
  axtarışında keçirir.</p>
<p>Amma ani axtarışın, ya da ömürlük axtarışın nəticəsindən asılı
  olmayaraq, reaksiya eyni idi — qiymətli əşyaya sahib olmaq üçün hər şey
  satılmalı və qurban verilməli idi. Yenidən eyni həqiqətlə qarşılaşırıq:
  insan Allahın iradəsini ani şəkildə və ya uzun, şüurlu axtarış
  nəticəsində dərk edərsə, onu dərhal qəbul etmək hər şeyə dəyər.</p>
<p><strong>47-50</strong></p>
<h2 id="baliq-ovu-və-çeşidləmə-matta-1347-50">BALIQ OVU VƏ ÇEŞİDLƏMƏ
  (Matta 13:47-50)</h2>
<p>İsa Məsihin balıqçılarla danışarkən, balıqçılıq sahəsindən nümunə
  çəkməsi təbiidir. O, sanki onlara deyir: «Baxın, sizin gündəlik
  işləriniz Səmavi həqiqətlərdən xəbər verir».</p>
<p>İsraildə balıq tutmanın iki yolu var idi. Birincisi, atılan torla.
  Yunan dilində sahildən əllə atılan tora <em>amfiblestron</em> deyilirdi.
  V.Tomson bunu belə təsvir edir:</p>
<blockquote>
  <p>«Tor yumru çadırın yuxarı hissəsinə bənzəyir; onun başına kəndir
    bağlanır. Bu kəndir ələ bağlanır, tor elə bükülür ki, atılan zaman
    qıraqlarına qurğuşun toplar ilişdirilmiş dairə tam açılsın, belə tor
    suyun dibinə çöksün... yarıçılpaq balıqçı əyilir, ovunu yaxından
    izləyib, ona necə yaxınlaşdığını görür. Ovunu qarşılamaq üçün o, irəli
    əyilir. Balıqçının toru havada açılaraq suya düşür, balıq torun onu
    əhatə etdiyini anlamadan torun qurğuşun topları suyun dibinə düşür.
    Balıqçı yavaş-yavaş torla birlikdə balığı kəndirlə özünə çəkir. Belə iş
    iti göz, çevik bədən hərəkəti və tor atmaq bacarığı tələb edir. Balıqçı
    səbirli, diqqətli, daim ayıq-sayıq və tor atmaq üçün əlverişli məqamdan
    istifadə etməyə hazır olmalıdır».</p>
</blockquote>
<p>İkincisi, balığı başqa növ torla (<em>sagene</em>) tuturdular. Bu
  məsəldə məhz həmin tordan söhbət gedir. Tral toru hər küncündə
  tros-kəndir olan, suda şaquli şəkildə asılaraq tarazlaşdırılmış böyük
  kvadrat şəkilində idi. Qayıq hərəkət etməyə başlayanda, tor açılaraq
  konus şəklini alırdı. Oraya müxtəlif növ balıqlar düşürdü. Tor sahilə
  çəkiləndə, ov seçilirdi: yararsızları atır, yaxşıları qaba yığırdılar.
  Bəzən diri balıqları su ilə doldurulmuş qablara qoyurdular. Çünki təzə
  balıqları uzun məsafəyə daşımağın yeganə yolu bu idi. Bu məsəldə iki
  vacib öyüd var.</p>
<p>1. Tral toru balıqlarda fərq görmür. Onu suda çəkəndə, içinə hər şey
  düşür. Onun tərkibində lazımlı-lazımsız, faydalı-faydasız şeylər olacaq.
  Əgər bunu yer üzərində Allahın Padşahlığının aləti olan İmanlı
  Cəmiyyətinə aid etsək, deməli, İmanlı Cəmiyyəti yaxşı ilə pisi ayıra
  bilmir və təbiətinə görə müxtəlif — yaxşı və pis, faydalı və faydasız
  insanlardan ibarətdir.</p>
<p>İmanlı cəmiyyətinə həmişə iki cür münasibət göstərilib — istisna və
  istisnasız. İstisna nöqteyi-nəzəri ondan irəli gəlir ki, İmanlı
  Cəmiyyəti yaxşı, sadiq və tamamilə fərqli insanlar üçün mövcuddur. Bu,
  gözəl nöqteyi-nəzərdir, lakin Əhdi-Cədidə əsaslanan nöqteyi-nəzər deyil.
  Çünki bizə «mühakimə etmə» deyiləndə, <em>kim bu barədə mühakimə
    etməlidir</em>? (<em>Matta 7:1</em>) Kimin Məsihə sadiq, kimin sadiq
  olmadığını mühakimə etmək insanın işi deyil. İstisnasız nöqteyi-nəzər
  instinktiv olaraq dərk edir ki, İmanlı Cəmiyyəti hamı üçün açıq
  olmalıdır. O, insan cəmiyyətindən təşkil olunduğu üçün müxtəlif
  insanlardan ibarət olmalıdır. Məsəl məhz bunu öyrədir.</p>
<p>2. Eyni zamanda bu məsəl həm də bölünmə və ayrılıq dövründən bəhs
  edir. O zaman yaxşı və pis öz təyinat yerinə göndəriləcək. Bu
  çeşidləmənin mütləq baş verməsinə baxmayaraq, o, insanlar tərəfindən
  deyil, Allah tərəfindən həyata keçiriləcək. Buna görə də biz İmanlı
  Cəmiyyətinə gələnlərin hamısını yığmalı, onları mühakimə etməməli, yaxşı
  və pis insanlara bölməməli, son hökmü Allahın öhdəsinə buraxmalıyıq.</p>
<p><strong>51-52</strong></p>
<h2 id="yeni-tərzdə-istifadə-olunan-köhnə-ənamlar-matta-1351-52">YENİ
  TƏRZDƏ İSTİFADƏ OLUNAN KÖHNƏ ƏNAMLAR (Matta 13:51-52)</h2>
<p>Allahın Padşahlığı haqqında danışmağı bitirəndən sonra İsa Məsih
  şagirdlərindən deyilənlərin mənasını başa düşüb-düşmədiklərini soruşdu.
  Onlar tam anlamasalar da, qismən başa düşmüşdülər. Onda Məsih Səmavi
  Padşahlıq üçün şagirdlik edən, xəzinəsindən təzə və köhnə şeylər çıxaran
  ilahiyyatçı haqqında danışmağa başladı. Əslində, İsanın dediyi budur:
  «Siz başa düşə bilərsiniz, çünki Mənim yanıma yaxşı mirasla gəldiniz:
  siz Qanunun və peyğəmbərlərin təliminə sahib olaraq gəldiniz.
  İlahiyyatçılar isə həyatı boyu Qanunu və onun bütün əmrlərini öyrənərək
  yanıma gəlir. Sizin keçmişinizi başa düşməyə kömək edir. Amma Məndən
  təlim alandan sonra siz nəinki əvvəl bildiklərinizi, hətta indiyə qədər
  eşitmədiklərinizi də öyrənirsiniz. Əvvəl əldə etdiyiniz biliklər Mənim
  dediklərimə əsasən daha aydın olur».</p>
<p>Bu bizi çox düşündürür. Çünki İsa heç vaxt bir insanın Onun yanına
  gəlməzdən əvvəl bildiklərini unutmasını istəmir. İnsan sadəcə olaraq,
  biliyinə yeni nöqteyi-nəzərdən baxmalı və onları yeni xidmətdə tətbiq
  etməlidir. Onda onun bildikləri əvvəlkindən daha böyük xəzinəyə
  çevriləcək.</p>
<p>Hər bir insan İsa Məsihin yanına hansısa bacarıq və ənamla gəlir. İsa
  Məsih onun öz ənamlarından imtina etməsini tələb etmir. İnsanlar elə
  fikirləşirlər ki, onlar İsanın ardıcılı olsalar, hər şeydən <em>əl
    çəkməli</em> və bütün diqqətlərini dini şeylərə cəmləməlidir. Axı alim
  imana gəldikdən sonra elmi işindən əl çəkmir. O, sadəcə işini Məsihin
  xidmətində istifadə etməlidir. İsa həyatı boş etmək üçün deyil, onu
  doldurmaq üçün gəldi; həyatı yoxsullaşdırmaq üçün deyil, zənginləşdirmək
  üçün gəldi. Burada biz görürük ki, İsa Məsih insanlara öz ənamlarını
  atmamağı söyləyir, əksinə, Ondan aldıqları biliklərlə həmin ənamlardan
  daha gözəl şəkildə istifadə etməyi deyir.</p>
<p><strong>53-58</strong></p>
<h2 id="imansizliq-maneəsi-matta-1353-58">İMANSIZLIQ MANEƏSİ (Matta
  13:53-58) </h2>
<p>İsa Məsihin boya-başa çatdığı Nazaretə gəlməsi təbii idi. Lakin bu,
  cəsarət tələb edirdi. Vəzçi üçün gənc ikən getdiyi imanlı cəmiyyətində
  təbliğ etməsi, həkim üçün gənc olarkən insanların onu tanıdığı yerdə
  işləməsi çətindir.</p>
<p>Amma İsa Nazaretə getdi. Sinaqoqda dinləyicilərlə danışan, yaxud
  onlara Müqəddəs Yazılardan oxuyan heç bir rəsmi sima yox idi. Müqəddəs
  Kitabda deyildiyi kimi, sinaqoqun rəisi kənardan gələn hər hansı bir
  görkəmli şəxsdən və ya insanlara deyəcək sözü olan, Allahın xəbərini
  çatdıran şəxsdən danışmağı xahiş edə bilərdi. Məsələ bunda deyil ki,
  İsaya söz deməyə imkan vermədilər. Sadəcə O danışanda düşmənçilik və
  imansızlıqla qarşılaşdı. İnsanlar Onun atasını, anasını, qardaş və
  bacılarını tanıdığı üçün Ona qulaq asmadılar. Onlar təsəvvür edə
  bilməzdilər ki, nə vaxtsa onların arasında yaşamış biri İsa danışdığı
  kimi danışmaq hüququna malik olsun.</p>
<p>Peyğəmbər, həmişəki kimi, öz yurdunda qəbul edilmir. Nazaret
  sakinlərinin münasibəti İsa ilə onların arasında maneə divarı
  yaradırdı.</p>
<p>Burada bizim üçün böyük dərs var. İmanlı cəmiyyətinə gəlib-gedənlərin
  davranışı vəzdən daha güclü səslənir. Beləcə ya vaizin sözünün təsir
  etmədiyi sədd yaranır, ya da elə mühit formalaşır ki, zəif vəz belə
  imanı alovlandırır.</p>
<p>Amma yenə də insanı keçmişinə və ailə bağlarına görə yox, kimliyinə
  görə qəbul etməliyik. Çox vaxt Allahın Kəlamı pis çatdırıldığına görə
  deyil, dinləyicilərin əqlinin vəzçiyə qarşı qərəzlə dolu olduğuna görə
  faydasız olur. Biz Allahın Sözünə həsrətlə yanaşmalıyıq, Kəlamı bizə
  çatdıran insan haqqında yox, insan vasitəsilə bizə danışan Ruh haqqında
  düşünməliyik.</p>
