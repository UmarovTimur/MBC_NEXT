<h1>12-ci fəsil </h1>
<p><strong>1-8</strong></p>
<h2 id="dönüş-nöqtəsi">DÖNÜŞ NÖQTƏSİ</h2>
<p>Matta kitabının <em>12-ci fəsli</em> İsa Məsihin həyatında baş verən
  bir sıra həlledici hadisələrin hekayəsidir. Hər bir insanın həyatında
  onun bütün gələcəyinə təsir göstərən həlledici məqam və hadisələr baş
  verir. Matta müjdəsinin bu fəslində İsa Məsihin həyatındakı məhz belə
  bir dövr təsvir olunub. Biz görürük ki, ortodoksal yəhudi dininin
  rəhbərləri İsa Məsihlə bağlı son qərarı verirlər — onlar İsanı rədd
  edirlər. Onlar Məsihlə əlaqəni kəsməkdən ötrü nəinki İsanı rədd etdilər,
  Onu aradan götürmək və məhv etmək qənaətinə gəldilər.</p>
<p>Biz bu fəsildə yolun sonunda Çarmıxın olacağına dair ilk addımları
  görürük. İştirak edən simalar aydın şəkildə təsvir edilir. Bir tərəfdə
  ortodoksal yəhudi dininin nümayəndələri — ilahiyyatçılar və fariseylər
  var. Biz onların İsa Məsihə qarşı düşmənçilik və qəddar münasibətinin
  artmasının dörd mərhələsini görürük.</p>
<p>1. <em>12:1-8</em>-də Məsihin şagirdlərinin Şənbə günü taxıl
  zəmilərində sünbülləri qırıb yeyəndə <em>şübhənin</em> artdığını şahidi
  oluruq. İlahiyyatçılar və fariseylər şagirdlərinə Qanunla müəyyən
  edilmiş xırda qaydaları pozmağa icazə verən Müəllimə get-gedə şübhə ilə
  baxırdılar. Çünki bunun daha da yayılmasına imkan vermək olmazdı.</p>
<p>2. <em>12:9-14</em>-də Şənbə günü əli qurumuş adamın şəfa tapması
  hekayəsində onların prosesi düşməncəsinə <em>izlədiyini</em> görürük.
  İlahiyyatçılar və fariseylərin həmin Şənbə günü sinaqoqda olması
  təsadüfi deyildi. Luka <em>açıq</em>-<em>aydın</em> deyir ki, onlar İsa
  Məsihə göz qoyurdular (<em>Luka 6:7</em>). Həmin andan etibarən İsa
  Məsih ortodoksal yəhudi rəhbərlərinin güclü nəzarəti altında xidmət
  etməli oldu. Onlar özəl xəfiyyələr kimi İsa Məsihin hər addımını
  izləyirdilər ki, Ona qarşı ittiham irəli sürmək üçün dəlilləri
  olsun.</p>
<p>3. <em>12:22-32</em>-də ortodoksal yəhudi rəhbərlərinin İsa Məsihi
  insanlara cinlərin gücü ilə şəfa verməkdə ittiham etməsi və Məsihin
  onlara bağışlanmaz günah haqqında danışması hekayəsində biz şüurlu və
  qərəzli <em>korluq</em> görürük. O andan etibarən ilahiyyatçılar və
  fariseylər İsa Məsihin etdiklərini pisləyirdilər; Allaha qarşı o qədər
  kor olmuşdular ki, Onun gözəlliyini və həqiqətini görə bilmirdilər.
  Qərəzli korluqları onları heç vaxt geri dönə bilməyəcəkləri yola
  sürükləyirdi.</p>
<p>4. <em>12:14</em>-də biz pis onların <em>niyyətlərini</em> görürük.
  Burada yəhudilər artıq müşahidə və tənqidlə kifayətlənmirdilər; onlar
  <em>hərəkət etməyə</em> hazırlaşırdılar. Onlar qurduqları nizamı pozan
  bu Qalileyalının fəaliyyətinə son qoymağın yolunu tapmaq üçün toplantı
  keçirdilər. Şübhə, müşahidə, korluq — onları açıq şəkildə hərəkətə
  keçməyə vadar etmişdi.
</p>
<p>Burada həmçinin İsa Məsihin bu hərəkətlərə qarşı necə davrandığı da
  əksini tapıb. Biz İsa Məsihin Ona qarşı artan müxalifətə münasibətinin
  beş yanaşmasını müəyyən edə bilərik.</p>
<p>1. İsa Məsih artan müxalifəti cəsarətlə və <em>laqeydliklə</em>
  qarşıladı. Əli qurumuş adamın sağalması hekayəsində (<em>12:9-14</em>)
  Məsihin ilahiyyatçılara və fariseylərə qarşı açıq münasibətini görürük.
  İsa Məsih xəstəyə hansısa bir küncdə yox, izdihamla dolu sinaqoqda şəfa
  verdi. O, bunu onların olmadığı yerdə deyil, Ona qarşı ittiham irəli
  sürmək məqsədilə sinaqoqda olduqları vaxt etdi. Məsih onların meydan
  oxunmasından yayınmağa çalışmadı, əksinə, onların hücumlarını
  qarşıladı.</p>
<p>2. İsa Məsih artan müxalifətə <em>xəbərdarlıqla</em> cavab verdi.
  <em>12:22-32</em>-də İsa Məsihin dəhşətli xəbərdarlıqlardan bəhs
  etdiyini görürük. Məsih onlara xəbərdarlıq edir ki, əgər onlar Allahın
  həqiqətinə gözlərini yummağa davam etsələr, özlərini Allahın lütfündən
  və mərhəmətindən məhrum edəcəklər. Burada İsa Məsih Özünü müdafiə etmək
  əvəzinə hücum edir. Məsih onlara davranışlarının hara aparacağını dərk
  etməyə şərait yaradır.
</p>
<p>3. İsa Məsih artan müxalifətə Özü haqqındakı <em>gözəl
    açıqlamalarla</em> cavab verdi. O, Məbəddən daha böyükdür
  (<em>12:6</em>). Məbəd isə yəhudilər üçün dünyanın ən müqəddəs yeri idi.
  O, Yunus peyğəmbərdən daha böyükdür. Çünki Yunus peyğəmbər kimi vəzindən
  sonra daha çox adamı tövbəyə gətirən başqa bir şəxs yox idi
  (<em>12:41</em>).</p>
<p>O, padşah Süleymandan daha böyük idi. Padşah Süleyman isə müdrikliyin
  zirvəsi idi (<em>12:42</em>). Beləcə O, ruhani aləmdə olan hər şeydən
  üstün olduğunu bəyan etdi. Bu, üzrlü hərəkət deyil, Məsihin ən yüksək
  iddiasıdır.</p>
<p>4. İsa Məsih artan müxalifətə təliminin <em>vacib olduğunu</em>
  bildirərək cavab verdi. Boş, süpürülmüş və səliqə-sahmana salınmış ev
  haqqında qəribə məsəlin (<em>12:43-45</em>) mənası budur ki, Qanun
  insanı pislikdən azad edə bilər. Lakin təkcə Xoş Xəbər onu xeyirxahlıqla
  doldura bilər. Beləliklə, Qanun insanın ürəyində boşluq yaradır. O zaman
  onun ürəyində hər cür pislik kök sala bilər; Müjdə isə insanı
  xeyirxahlıqla doldurur, belə ki, pislik artıq qəlbə daxil olub orada
  yaşaya bilməz. Belə deməklə İsa Məsih bəyan edir ki, Qanunun insan üçün
  heç vaxt edə bilməyəcəyini Müjdə etməyə qadirdir.</p>
<p>5. Nəhayət, İsa Məsih artan müxalifəti <em>dəvətlə</em> qarşıladı.
  <em>46-50</em>-ci ayələr mahiyyət etibarilə Ona bənzəməyə, Onunla yaxın
  münasibət qurmağa dəvətdir. Bu ayələr İsa Məsihin Öz doğmalarından
  imtina etməsi deyil, bütün insanların Onunla qohumluq münasibəti
  qurmasına, Allahın iradəsini qəbul etməklə Ona bənzəməyə dəvətidir. Bu
  sətirlər qərəz və xudbinliyi tərk edib, İsa Məsihi Rəbb olaraq qəbul
  etməyə dəvətdir. Əgər biz bu dəvətdən imtina etsək, Allahdan daha da
  uzaq düşəcəyik. Yox, dəvəti qəbul etsək, ailəyə daxil olub Allahın
  övladları olacağıq.
</p>
<h2 id="şənbə-günü-qanununun-pozulmasi-matta-121-8">ŞƏNBƏ GÜNÜ QANUNUNUN
  POZULMASI (Matta 12:1-8) </h2>
<p>İsan Məsihin dövründə taxıl və digər əkin sahələri uzun, dar
  zolaqlardan ibarət idi. Zolaqlar arasındakı torpaq isə qanuni cəhətdən
  yol idi. Oradan keçmək olardı.</p>
<p>Bu hadisə baş verəndə İsa Məsihin şagirdləri də məhz bu yolla
  gedirdi. Şagirdlərə qarşı, ümumiyyətlə, heç bir oğurluq ittihamı yox
  idi. Qanunda açıq şəkildə göstərilirdi ki, ac yolçu oraqdan istifadə
  etmədən əlləri ilə, İsa Məsihin şagirdlərinin etdiyi kimi, sünbül dərib
  yeyə bilər. «Qonşunuzun zəmisinə girəndə əlinizlə başaq yığa bilərsiniz,
  amma zəmiyə oraq vurmayın» (<em>Qanunun təkrarı 23:25</em>). V.Tomson
  «Torpaq və kitab» adlı kitabında yazır ki, bu adət hətta İsraildə
  səyahət edərkən də mövcud olub. Yolçuların sevimli axşam yeməklərindən
  biri azacıq qovurulmuş buğdadır. V.Tomson yazır: «Biz biçin vaxtı yola
  çıxanda, qatırçılar çadır qurandan sonra axşamlar tez-tez buğda
  qovururdular. Qovurmaq üçün yaşıl sünbülləri yığmaq heç vaxt oğurluq
  sayılmırdı. Eləcə də taxıl zəmilərindən keçəndə qatırçıların sünbülləri
  qoparıb əllərində ovaraq, həvarilər kimi, buğdanı qovurmadan yediklərini
  gördüm».</p>
<p>İlahiyyatçıların və fariseylərin nəzərində şagirdlərin günahı
  sünbülləri qoparıb yeməkləri deyil, bunu <em>Şənbə günü</em> etmələri
  idi. Şənbə günü qanunu çox mürəkkəb idi və xırdalığına kimi işlənmişdi.
  Qanun Şənbə günü işləməyi qadağan edirdi, lakin Qanunun şərhçiləri belə
  sadə qadağa ilə kifayətlənmirdilər. Belə ki, işin nə olduğunu müəyyən
  etmək lazım idi. Beləliklə, Şənbə günü qadağan olan 39 əsas fəaliyyət
  müəyyən edilmişdi. Onlara biçin biçmək, taxılı sovurmaq və döymək, yemək
  bişirmək aid idi. Amma Qanunun təfsirçiləri hətta bunlarla da
  kifayətlənmək istəmirdilər. İndi qadağan olunmuş fəaliyyətlərin
  siyahısında hər bir bəndi dəqiqliklə təyin etmək lazım idi. Məsələn,
  Şənbə günü <em>yük</em> daşımaq qadağan edilirdi. Bəs yük nədir? İki
  üzüm giləmeyvəsinin çəkisindən ağır olan hər şey — yükdür. İşin hər
  hansı bir işarəsi, hətta rəmzi olaraq iş kimi də görünə bilən hər şey
  qadağan edilmişdi. Dahi yəhudi müəllimi Maymonid<a href="#fn62" class="footnote-ref" id="fnref62"
    role="doc-noteref"><sup>62</sup></a>
  (1135-1204) deyir: «Sünbülləri qırmaq biçməyin bir hissəsidir».
  Şagirdlər sünbülləri qopararaq Qanunu bir neçə dəfə pozdular. Onlar
  <em>biçdiklərinə</em> görə günahkar idilər; sünbülləri ovuclarında
  <em>ovduqlarına</em> görə günahkar idilər; buğdanı samandan
  <em>ayırdıqlarına</em> görə günahkar idilər; ümumiyyətlə, onlar Şənbə
  günü <em>yemək</em> <em>hazırladıqlarına</em> görə günahkar idilər.
  Çünki Şənbə günü yeyilən hər şeyi bir gün əvvəl bişirmək lazım idi.
</p>
<p>Ortodoksal yəhudilər Şənbə günü haqqında bu Qanuna çox ciddi
  yanaşırdılar. «Yubiley kitabında» Şənbə gününə riayət edilməsinə dair
  bütöv bir fəsil təsvir olunub. Şənbə günü həyat yoldaşı ilə yatan və ya
  müəyyən bir iş görməyi planlaşdıran hər kəs mühakimə edilir. Şənbə günü
  səyahət etmək, hətta iş barədə düşünmək, nəsə almağı və ya satmağı
  planlaşdırmaq qadağandır. Su çəkən və ya yük qaldıran hər kəs mühakimə
  olunur. Şənbə günü iş görən (istər öz evində, istərsə də başqa yerdə),
  səfərə çıxan, torpaqda işləyən, ocaq qalayan, heyvan sürən və ya dənizdə
  gəmidə üzən; hansısa bir heyvanı vuran və ya öldürən, quşu və ya balığı
  tutan; Şənbə günü oruc tutan və ya döyüşən kəs öləcək. Bütün bu əmrlərə
  riayət etmək Allahın qanununa əməl etmək, onları pozmaq isə Allahın
  Qanununu pozmaq idi.</p>
<p>İlahiyyatçılar və fariseylərin nöqteyi-nəzərindən Qanunu pozan
  şagirdlərin davranışlarında və İsa Məsihin onlara bunu etməyə icazə
  verməsində nöqsan axtarmaları tamamilə haqlı idi.</p>
<h2 id="insan-ehtiyaclarindan-irəli-gələn-tələblər-matta-121-8-ardı">İNSAN
  EHTİYACLARINDAN İRƏLİ GƏLƏN TƏLƏBLƏR (Matta 12:1-8 (ardı))</h2>
<p>İsa Məsih ilahiyyatçıların və fariseylərin tənqidlərini təkzib edərək
  üç arqument irəli sürür.</p>
<ol type="1">
  <li>
    <p>O, padşah Davudu misal çəkdi (<em>1Şamuel 24:1-6</em>) Davud və
      yanındakılar ac olduqları vaxt Məbədə daxil olub (məbədə yox, çünki bu
      hadisə Məbəd tikilməzdən əvvəl baş verib) yalnız kahinlərə yeməyə icazə
      verilən çörəklərdən yedilər. Kahinlərin yediyi çörək <em>Levililər
        24:5-9</em>-da təsvir olunub. Bunlar hər həftə Ən Müqəddəs yerdə Rəbbin
      hüzurunda xalis qızıldan düzəlmiş masaya, iki sıraya altı-altı qoyulan
      çörək idi. Təbii ki, bu, qida ilə təmin etdiyinə görə Allaha şükür etmək
      üçün rəmzi qurban idi. Bu çörəklər hər həftə dəyişdirilirdi, köhnələr
      isə yalnız kahinlərə verilirdi. Bu dəfə padşah Davud və yanındakılar ac
      olduğuna görə müqəddəs çörəkləri yedi və heç kim onları qınamadı.
      İnsanın ehtiyacı hər hansı qanundan daha üstündür.</p>
  </li>
</ol>
<p>2. İsa Məsih Məbəddəki Şənbə xidmətini və işi misal çəkdi. Məbəddəki
  xidmətlər həmişə işlə bağlı idi — od yandırmaq, heyvanları kəsmək,
  dərisini soymaq, onları qurbangaha qoymaq və digər işlər. Şənbə günü
  belə işlərin həcmi ikiqat artırdı, çünki Şənbə günü qurbanlar iki dəfə
  artıq təqdim olunurdu (<em>Saylar 28:9 ilə müqayisə edin</em>). Əgər bu
  işlər Şənbə günü hər hansı başqa adam tərəfindən icra olunsaydı, Qanun
  pozuntusu sayılardı. Od yandırmaq, heyvan kəsmək, onu qurbangah üzərinə
  qoymaq — bütün bunlar Qanunun pozulması və Şənbə gününün murdarlanması
  olardı. Amma kahinlər üçün bütün bu işlərin icrası tamamilə qanuni idi.
  Çünki Məbəddə Allaha ibadət və itaət fasiləsiz davam etməli idi. Başqa
  sözlə, Allaha ibadət Şənbə günü qanunu və normalarından üstün idi.</p>
<p>3. İsa Məsih Allahın Huşə peyğəmbərə söylədiyi sözlərdən sitat
  gətirdi: «Mən qurban deyil, mərhəmət istəyirəm» (<em>Huşə 6:6</em>).
  Tanrıya qurbanlardan daha çox insan xeyirxahlığı, ürəyinin yalnız bir
  qanuna tabe olması — yəni insan ehtiyaclarının çağırışına cavab
  verilməsi lazımdır.</p>
<p>Bu məqamda İsa Məsih insan ehtiyaclarının hər şeydən əvvəl və bütün
  digər tələblərdən üstün olduğunu vurğuladı. İbadətin tələbləri vacibdir,
  lakin insan ehtiyacı bütün bu tələblərdən daha üstündür. İsa Məsih təkid
  edirdi ki, ən böyük xidmət — insan ehtiyacına xidmətdir. İsa Məsihin yer
  üzündə yaşayarkən Nazaretdəki sinaqoqda həmin gündən başqa digər məbəd
  xidmətinə rəhbərlik etdiyinə dair heç bir sübutun olmadığını düşünmək
  qəribə olardı. Onun acları doydurduğuna, kədərlilərə təsəlli verdiyinə,
  xəstələrə qayğı göstərdiyinə dair çoxlu şəhadətimiz var. Məsihçi ibadəti
  ayinlərdən ibarət deyil, insan tələbatlarına xidmətdir. Məsihçi ibadəti
  monastırda təkliyə çəkilmək deyil, insanların üzləşdiyi bütün
  faciələrin, problemlərin və ehtiyacların həllində fəal iştirak
  etməkdir.</p>
<h2 id="şənbə-gününün-sahibi-matta-121-8-ardı">ŞƏNBƏ GÜNÜNÜN SAHİBİ
  (Matta 12:1-8 (ardı)) </h2>
<p>Bu hissədə daha çətin anlaşılan bir məqam var. Həmin çətinlik «Bəşər
  Oğlu Şənbə gününün Sahibidir» ifadəsidir. Bu ifadənin iki mənası ola
  bilər.</p>
<p>1. Bu ifadə ilə İsa Məsih Şənbə gününün Sahibi olduğunu iddia edə və
  Şənbə günü lazım olan işi görə bilər. Biz artıq gördük ki, Məbəddəki
  xidmətlərin müqəddəsliyi Şənbə günü ilə bağlı qanun və normalardan daha
  üstün idi, həm də böyük əhəmiyyət kəsb edirdi. İsa Məsih indicə bəyan
  etdi ki, burada Məbəddən daha üstün Biri var. Buna görə də O, Şənbə
  gününün qaydalarını idarə edə və yaxşı hesab etdiyi şeyi edə bilər.
  Demək olar ki, bu ifadənin ənənəvi şərhi belədir. Amma burada da çətin
  qəbul edilən məqam var.</p>
<p>2. Bu hissədə İsa Məsih Şənbə günü etdiklərinə görə Özünü yox,
  şagirdlərini müdafiə edir. O, şəxsi nüfuzunu və ya əhəmiyyətini deyil,
  insan ehtiyacının vacibliyini vurğulayır. Mark bu hadisə haqqında
  danışarkən yekun cümlə kimi İsa Məsihin başqa ifadəsini göstərir: «İnsan
  Şənbə günü üçün deyil, Şənbə günü insan üçün yaradılıb» (<em>Mark
    2:27</em>).</p>
<p>Onu da əlavə etmək lazımdır ki, ibrani və arami dillərində <em>bəşər
    oğlu</em> ifadəsi titul deyil, insan sözünün sinonimlərindən biridir.
  Məzmurçu yazır: «İnsan kimdir ki, onun haqqında düşünürsən? Bəşər oğlu
  kimdir ki, onun qayğısını çəkirsən?» (<em>Zəbur 8:4</em>) Yezekel
  peyğəmbərin kitabında Allah tez-tez ona <em>bəşər oğlu</em> ifadəsi ilə
  müraciət edir. «O mənə dedi: «Ey bəşər oğlu, ayağa qalx, Mən səninlə
  danışacağam»» (<em>Yezekel 2:1; 2:6, 8; 3:1, 4, 17, 25 ilə müqayisə
    edin</em>). Bütün bu hallarda kiçik hərflə yazılmış <em>bəşər oğlu</em>
  ifadəsi, sadəcə olaraq, insana işarə edir.</p>
<p>Əhdi-Cədidin qədim və ən yaxşı yunan əlyazmalarında bütün sözlər
  böyük hərflərlə yazılıb. Həmin əlyazmalarda böyük hərflərin harada
  olduğunu söyləmək mümkün deyil. Buna görə də Matta 12:8-dəki <em>bəşər
    oğlu</em> ifadəsi kiçik hərflə yazılmalıdır və İsa Məsihi deyil, sadəcə
  <em>insanı</em> göstərir.
</p>
<p>Əgər İsa Məsihin burada insan ehtiyacını vurğuladığını, Özünü yox,
  şagirdlərini müdafiə etdiyini və Markın sözlərinə görə, İsa Məsihin
  «insan Şənbə günü üçün deyil, Şənbə günü insan üçün yaradılıb» dediyini
  nəzərə alsaq, onda buradan belə bir nəticəyə gəlmək olar ki, Məsihin
  demək istədiyi budur: «İnsan Şənbə gününün qulu deyil, ondan faydalanmaq
  üçün onun sahibidir». İsa Məsih ilahiyyatçıları və fariseyləri məzəmmət
  edir ki, onlar özlərini və soydaşlarını sərt qaydaların köləsinə
  çeviriblər. Bəlkə də O, burada həm Şənbə gününə, həm də insan həyatının
  bütün sahələrinə tətbiq olunan məsihçi azadlığının böyük prinsipini izah
  edir.</p>
<p><strong>9-14</strong></p>
<h2 id="sevgi-və-qanun-matta-129-14a">SEVGİ VƏ QANUN (Matta
  12:9-14a)</h2>
<p>Bu hadisə özlüyündə İsa Məsihin həyatında dönüş nöqtəsini təmsil
  edir. O, bilərəkdən və hər kəsin gözü qarşısında Şənbə qanununu pozdu.
  Nəticədə ortodoksal dini rəhbərlər Ondan necə qurtulmaq barədə toplantı
  keçirdilər. Əgər biz ortodoksal dini rəhbərlərin Şənbə qanununa nə qədər
  ciddi yanaşdığını başa düşməsək, onların münasibətini tam dərk edə
  bilmərik. Qanun Şənbə günü istənilən işi qadağan edirdi. Bu səbəbdən
  ortodoksal yəhudilər Şənbəni pozmaqdansa, ölməyə hazır idilər.</p>
<p>Makkabe üsyanı dövründə yəhudilər bəzən səhrada mağaralarda
  gizlənirdilər. Antiox Epifan onlara qarşı qoşun göndərdi. Onlar Şənbə
  günü hücuma keçdilər. Üsyankar yəhudilər heç bir müqavimət göstərmədən,
  hətta özlərini müdafiə etmədən öldülər. Çünki həmin günü döyüşmək Şənbə
  qanununu pozmaq demək idi. Makkabilərin birinci kitabında yazılır ki,
  Antioxun əsgərləri «...onların (yəhudilərin) ardınca düşdü, onlara çatıb
  qarşı tərəflərində ordugah qurdular və Şənbə günü döyüş üçün önlərinə
  düzüldülər... Amma onlar müqavimət göstərmədilər, qoşuna nə bir daş
  atdılar, nə də gizli yerlərinin önünə bir sədd qoydular. Onlar dedilər:
  «Qoy hamımız təqsirsiz olaraq ölək, yer-göy şahidimiz olsun ki, siz
  haqsızlıqla bizi həlak edirsiniz». Onlara Şənbə günü hücum etdilər və
  yəhudilərin arvadlarını, uşaqlarını, mal-qaralarını məhv edərək, minə
  qədər insanı qətlə yetirdilər (<em>1Makkabilər 2:31-38</em>). Hətta
  milli böhran anlarında, öz canlarını xilas etmək, yaxın və əzizlərini
  qorumaq naminə yəhudilər Şənbə günü döyüşməzdilər.</p>
<p>Romalı sərkərdə Pompey<a href="#fn63" class="footnote-ref" id="fnref63" role="doc-noteref"><sup>63</sup></a>
  Yerusəlimi məhz
  yəhudilərin Şənbə gününə riayət etdiyi gün ələ keçirtdi. Qədim dövrlərdə
  mühasirəyə alınmış şəhərin divarları üzərində böyük bir bənd tikilirdi.
  Oradan da mühasirəyə alınmış qalanın müdafiəçilərinin döyüş xəttinə
  hücum etmək mümkün olurdu. Pompey bəndlərin Şənbə günü tikilməsini əmr
  etdi. Çünki yəhudilər həmin gün baş verənləri sakitcə izləyir və
  müdaxilə etmək üçün əllərini tərpətmirdilər. Əslən yəhudi olan tarixçi
  İosif Flavi yazır:</p>
<blockquote>
  <p>«Əgər atalarımızın dövründən yeddinci gün istirahət etmək adəti
    olmasaydı, yəhudilərin müqaviməti nəticəsində bu bənd heç vaxt tikilə
    bilməzdi. Çünki qanunumuz bizə hücum edənlərdən qorunmağa icazə versə də
    (bu, bir güzəşt idi), düşmən hiylə işlədəndə bizə müdaxilə etməyə icazə
    vermir»</p>
  <p>(İosif Flavi: «Yəhudilərin qədimliyi» 14:4, 2).</p>
</blockquote>
<p>İosif yunan tarixçisi Aqatarxidin Misir kralı Ptolemey Laqın
  Yerusəlimi ələ keçirməsinə necə icazə verildiyinə təəccübləndiyini
  xatırlayır. Aqatarxid yazırdı:</p>
<blockquote>
  <p>«Yəhudilər adlı bir xalq var, onlar bütün şəhərlər içində ən möhkəm
    şəhər hesab etdikləri Yerusəlimdə yaşayırlar. Onlar hər yeddinci gün
    istirahət edir, adətən, heç bir iş görmürlər, nə əkin əkir, nə də digər
    gündəlik işlərlə məşğul olurlar. Əllərini müqəddəs yerə uzadıb axşama
    qədər dua edirlər. Elə oldu ki, Laq oğlu Ptolemey ordusu ilə şəhərə
    daxil olanda, öz sərsəm adətlərinə riayət edən bu insanlar şəhəri
    müdafiə etmək əvəzinə, ölkələrinin qəddar zalıma təslim olmasına icazə
    verdilər. Bu, açıq şəkildə göstərdi ki, insan düşüncəsi şübhə içində
    olanda və nə etməli olduğunu bilməyəndə qanunların faydası yoxdur».</p>
  <p>(İosif Flavi: «Yəhudi xalqının Apiona qarşı qədim tarixi» 1:22)</p>
</blockquote>
<p>Əgər Yəhudilərin Şənbə qanununa ciddi riayət etməsi böyük milli
  məğlubiyyətlərə və ölümə səbəb olurdusa, bu, başqa xalqların nəzərində
  əsl dəlilik idi.</p>
<p>İsa Məsih də məhz bu sərt çərçivələrə və düşüncə tərzinə qarşı
  çıxırdı. Qanun Şənbə günü insanlara şəfa verməyi ciddi şəkildə qadağan
  edirdi. Düzdür, qanunda deyilirdi ki, «həyati təhlükə ilə üzləşən hər
  bir vəziyyət Şənbə qanununun tələblərini ləğv edir». Əksər hallarda bu,
  qulaq, burun, boğaz və göz xəstəliklərinə aid edilirdi. Lakin bu
  hallarda da Qanunda aydın deyilirdi ki, insanın yalnız vəziyyətinin
  pisləşməsinin qarşısını almaq üçün addımlar atıla bilər, onun
  vəziyyətini yaxşılaşdırmaq üçün heç nə edilə bilməzdi. Məsələn, yaraya
  dərmanlı sarğı deyil, sadə sarğı bağlamaq olardı və s.</p>
<p>Belə olan halda, əli qurumuş adamın həyati təhlükəsi olması barədə
  qətiyyən söhbət gedə bilməz: çünki ertəsi gün də o, eyni vəziyyətdə
  olacaqdı. İsa Məsih Qanunu bilirdi. O, nə etdiyini də bilirdi. O bilirdi
  ki, fariseylər Onu diqqətlə izləyir. <em>Buna baxmayaraq, O, əli qurumuş
    insanı sağaltdı</em>. İnsanın həyatı təhlükə altında olmasa da, insan
  bir an olsa belə əziyyət çəkirdisə, İsa Məsih heç bir qanuna əhəmiyyət
  vermirdi. Onun insanlara olan məhəbbəti qanunlara hörmətindən qat-qat
  artıq idi.</p>
<h2 id="isa-məsih-din-rəhbərlərinin-meydan-oxumasini-qəbul-edir-matta-129-14a-ardı">İSA
  MƏSİH DİN RƏHBƏRLƏRİNİN MEYDAN OXUMASINI QƏBUL EDİR (Matta 12:9-14a
  (ardı)) </h2>
<p>İsa Məsih əli qurumuş adamın olduğu sinaqoqa girdi. Bizim
  Müjdələrimizdə bu adam haqqında başqa heç nə deyilmir. Lakin Əhdi-Cədidə
  daxil olmayan qədim Müjdələrdən biri olan «İbranilərin Müjdəsində»
  yazılır ki, əli qurumuş adam Məsihə yaxınlaşaraq deyir: «Mən bənna idim,
  əlimin zəhməti ilə dolanırdım. İsa, Sənə yalvarıram, mənim sağlamlığımı
  geri qaytar ki, yemək üçün utanaraq dilənməyə məcbur olmayım».
  İlahiyyatçılar və fariseylər də orada idilər. Onları əli iflic olan
  adamdan daha çox öz qayda-qanunları maraqlandırırdı. Buna görə də onlar
  İsa Məsihdən soruşdular: «Şənbə günü şəfa verməyə icazə varmı?» İsa
  Məsih bu sualın cavabını çox yaxşı bilirdi. O bilirdi ki, həyat üçün
  birbaşa təhlükə yoxdursa, şəfa vermək olmaz, çünki bu, iş sayılır.</p>
<p>Lakin İsa müdrik idi. Əgər onlar Qanunla bağlı mübahisə etmək
  istəyirdilərsə, Məsihin onlara cavabı var idi: «Zəhmət olmasa, sualıma
  cavab verin. Əgər adamın yalnız bir quzusu olarsa və bu quzu Şənbə günü
  quyuya düşərsə, məgər o, quyuya enib quzunu oradan çıxarmazmı?»
  Həqiqətən də, belə bir hal Qanunda nəzərdə tutulub: əgər heyvan Şənbə
  günü quyuya düşərdisə, ona kömək etmək üçün yemək daşımağa icazə
  verilirdi, halbuki başqa vaxt bu, iş hesab edilirdi. «Yaxşı, — İsa Məsih
  dedi, — əgər Şənbə günü qoyuna belə bir yaxşılıq etməyə icazə verilirsə,
  qoyundan daha dəyərli olan insana kömək etmək nə qədər vacibdir?</p>
<p>Məsih bu fikri daha da açıqlayır: «Əgər Şənbə günü yaxşılıq etmək
  yaxşıdırsa, onda yaxşılıq etməkdən imtina etmək pislikdir?» Məsihin əsas
  prinsipi o idi ki, ehtiyacı olan qardaşa köməyi ertələyən müqəddəs vaxt
  yoxdur. Biz iştirak etdiyimiz ibadətlərin və ya oxuduğumuz Müqəddəs
  Kitab səhifələrinin sayına, yaxud duada keçirdiyimiz saatlara görə
  deyil, ehtiyacını görüb kömək etdiyimiz insanların sayına görə mühakimə
  olunacağıq. Həmin vaxt ilahiyyatçılar və fariseylər buna heç bir cavab
  verə bilmədilər. Çünki onların qoyduqları qaydalar bumeranq kimi
  özlərinə qayıtdı.</p>
<p>Beləliklə, İsa Məsih həmin adamı sağaltdı və bununla da ona üç şey
  verdi.</p>
<p>1. Məsih onu <em>sağlamlığına</em> qovuşdurdu. İsa Məsih üçün insanın
  sağlamlığı vacibdir. Pol Turnye «Müalicə edən həkimin məlumat kitabçası»
  adlı kitabında şəfa ilə Tanrı arasındakı əlaqə haqqında çox vacib
  açıqlamalar verir. Professor Kuvuazye yazır ki, həkimin vəzifəsi «öz
  təhsili və Allahdan aldıqları təbii ənam sayəsində... xəstələri müalicə
  etmək üçün xüsusi qabiliyyətə malik olanların çağırıldığı xidmətdir».
  Onların bunu dərk edib-etməməyindən və ya imanlı olub-olmamasından asılı
  olmayaraq, məsihçi nöqteyi-nəzərindən ən vacibi odur ki, peşəsinə görə
  həkimlər Allahın işində əməkdaşdırlar». Doktor Puiyanın dediyi kimi,
  «Xəstəlik və şəfa — lütfün təzahürüdür». Pastor Alen Perro yazır: «Həkim
  Allahın səbir alətidir». «Tibb — insanlara mərhəmət göstərən və onların
  günahlarının nəticəsinə çarə olan Allahın verdiyi lütfdür».
  İslahatçılardan biri olan Con Kalvin (1509-1564) tibbi Tanrının bir
  hədiyyəsi kimi təsvir etmişdir. İnsanın bədəninin sağalması onun canının
  şəfa tapması ilə Tanrının verdiyi eyni vəzifədir. Öz işini görən həkim,
  məbəddə xidmət edən kahin kimi Allahın xidmətçisidir.</p>
<p>2. Məsih həmin adama sağlamlığını qaytarmaqla, <em>işini</em> də
  qaytardı. İşsiz adam natamamdır. İnsan işdə həm özünü, həm də
  məmnunluğunu tapır. İllərlə işsiz qalmaq ağrıya dözməkdən daha çətin ola
  bilər. İş olanda isə, kədər belə acı olmur. Bir insanın başqa insan üçün
  edə biləcəyi ən vacib şeylərdən biri — onu işlə təmin etməkdir.</p>
<p>3. İsa Məsih həmin adamın sağlamlığını və işini bərpa etməklə yanaşı,
  <em>özünə hörmətini bərpa etdi</em>. Biz başqa bir bəxtiyarlığı da ifadə
  edə bilərik: nə bəxtiyardır özümüzə hörməti bərpa edənlər. İnsan öz
  ayaqları üstündə duranda və əlləri ilə həm öz ehtiyaclarını, həm də
  qayğısına qaldığı insanların ehtiyaclarını təmin edəndə, həyata
  cəsarətlə baxa bilir.
</p>
<p>Artıq bu hadisənin dönüş nöqtəsi olduğunu söyləmişdik. Bundan sonra
  ilahiyyatçılar İsa Məsihə qarşı hiylə qurmağa və Onu öldürməyə fürsət
  axtarırdılar. İnsanlar bir adamı təqib edəndə, ona müəyyən mənada xoş
  söz söyləyirlər. Bu onu göstərir ki, onlar həmin adamı təhlükəli deyil,
  çox təhlükəli hesab edirlər. İlahiyyatçılar və fariseylər tərəfindən
  atılan addımlar Məsihin qüdrətinin göstəricisidir. Həqiqi məsihçiliyə
  nifrət etmək olar, lakin onu inkar etmək olmaz.</p>
<p><em>14-cü ayənin</em> ikinci hissəsinin şərhinə növbəti bölmədə
  baxın.</p>
<p><strong>15-21</strong></p>
<h2 id="allahin-qulunun-xüsusiyyətləri-matta-1214b-21">ALLAHIN QULUNUN
  XÜSUSİYYƏTLƏRİ (Matta 12:14b-21)</h2>
<p>Bu hissədə iki məqam İsa Məsihin cəsarətlə sadəlövhlüyü heç vaxt
  qarışdırmadığını göstərir. Birincisi, O, bir müddətlik oradan uzaqlaşdı.
  Hələ son qarşıdurmanın vaxtı gəlib çatmamışdı. Çarmıxda ölməzdən əvvəl
  hələ çox iş görmək lazım idi. İkincisi, İsa Məsih insanlara onlar üçün
  etdikləri barədə çox danışmağı qadağan etdi. Çünki nə qədər yalançı
  məsihlərin gəldiyini yaxşı bilirdi. İsa Məsih yaxşı bilirdi ki,
  insanları həvəsləndirmək çox asandır. Fövqəltəbii gücə malik birinin
  ortaya çıxması fikri yayılmağa başlasa, şübhəsiz ki, siyasi iğtişaşlar
  baş verəcək, bu da, insanların mənasız ölümünə səbəb olacaqdı.
  Şöhrətinin yayılmasından əvvəl O, insanlara məsihçiliyin sarsıdıcı bir
  güc deyil, qurban tələb edən xidmət olduğunu, taxt deyil, Çarmıx
  olduğunu öyrətməli idi.</p>
<p>Mattanın İsa Məsihin işini yekunlaşdırmaq barədə gətirdiyi sitat
  <em>Yeşaya peyğəmbərin kitabı 42:1-4-dən</em> götürülmüşdü. İlk baxışdan
  bu sitat qəribə görünə bilər, çünki o, Fars padşahı Kirə aiddir
  (<em>Yeşaya 45:1 ilə müqayisə edin</em>). Sitatın ilkin mənası belədir:
  Fars padşahı Kir yeni zəfər və fəthlərə doğru irəliləyirdi. Peyğəmbər
  isə bu fəthlərdə Allahın əvvəlcədən təyin etdiyi müəyyən planlarının
  həyata keçdiyini görürdü. Onun fikrincə, Fars padşahı Kir, özü də
  bilmədən, Allahın aləti idi. Bundan əlavə, peyğəmbər Kiri bütpərəst
  istilaçı kimi görürdü. O, həqiqətən də, belə idi. Bu sözlər əvvəlcə
  padşah Kirə aid edilsə də, peyğəmbərliyin icra olunması, şübhəsiz ki,
  İsa Məsihdə həyata keçirildi. Öz dövründə Fars padşahı Şərq dünyasında
  hökmranlıq edirdi. Lakin bütün dünyanın həqiqi Hökmdarı İsa Məsihdir. O
  zaman gəlin İsa Məsihin Yeşayanın peyğəmbərliyini necə dəqiq yerinə
  yetirdiyinə baxaq.
</p>
<ol type="1">
  <li>
    <p>O, millətlərə ədalət gətirəcək. İsa Məsih millətlərə
      <em>ədalət</em> gətirmək üçün gəldi. Yunanlar <em>ədalətə</em> belə
      tərif verirdilər: <em>Allaha və insanlara layiq olduğunu</em> vermək.
      İsa Məsih insanlara göstərdi ki, həyatımızda layiqli yer tutmaları üçün
      Allaha və insanlara necə yaşamalıyıq. O bizə Allaha və insanlara qarşı
      necə davranacağımızı göstərdi.
    </p>
  </li>
</ol>
<p>2. O, çığırmayacaq, səsini qaldırmayacaq, küçələrdə heç kim onun
  səsini eşitməyəcək. Yunan dilində səsini qaldırmaq ifadəsi əvəzinə itin
  hürməsini, qarğanın qarıldamasını, sərxoşun hay-küyünü, narazı teatr
  tamaşaçısının etirazını göstərmək üçün işlənən söz qeyd olunur. Bu o
  deməkdir ki, İsa Məsih insanları təhqir edib qışqırmayacaq. Biz iki
  tərəf mübahisə edəndə bir-birinə necə qışqırdığını yaxşı bilirik.
  Məsihçi cəmiyyətinin faciələrindən biri — ilahiyyatçılar arasında
  mübahisədir. Siyasətçilərin düşmənçiliyi və ideoloji ziddiyyətlər bizə
  yaxşı məlumdur. Məsihdə isə biz təhqirlə deyil, məhəbbətlə qalib gəlmək
  İstəyənin sakitliyini görürük.</p>
<p>3. O, əzilmiş qamışı qırmayacaq, tüstülənən piltəni söndürməyəcək.
  Qamış qırılanda çətinliklə dik dayana bilər. Zəif piltədə isə alov
  yalnız közərə bilər. İnsanın şəhadəti zəif, həyat işığı alovlu olmasa
  da, İsa Məsih insanları ruhdan salmaq üçün deyil, onları ruhlandırmaq
  üçün gəldi. O, zəifləri məzəmmət etmək üçün yox, onları başa düşmək üçün
  gəldi. O, közərən alovu söndürmək üçün deyil, onu alovlandırmaq, aydın
  və güclü etmək üçün gəldi. İsa Məsihdə ən qiymətli cəhət odur ki, O,
  insanları ruhdan salmır. Məsih böyük ilham mənbəyidir.</p>
<p>4. Uzaq diyarlar [Barklidə bütpərəstlər] Onun Qanununa etibar edəcək.
  İsa Məsihlə birlikdə dünyaya — bir xalqa deyil, bütün insanlara Allahın
  məhəbbətini qəbul etmək və ondan pay almaq dəvəti gəldi. İsa Məsihdə
  Allah hər bir insana Öz məhəbbətini təklif etdi.</p>
<p><strong>22-29</strong></p>
<h2 id="şeytanin-gücü-dağilir-matta-1222-29">ŞEYTANIN GÜCÜ DAĞILIR
  (Matta 12:22-29) </h2>
<p>Şərqdə təkcə ruhi xəstəlikləri deyil, sözün əsl mənasında, bütün
  xəstəlikləri şər qüvvələrin və cinlərin təsiri ilə əlaqələndirirdilər.
  Buna görə cin çıxarma hər yerdə tətbiq edilirdi və çox vaxt effektiv
  təsirə malik olurdu.</p>
<p>Burada İsa kor və lal adamı sağaltdı. Camaat heyrət içində idi.
  İnsanlar İsanın böyük Xilaskar, Davudun vəd edilmiş və çoxdan gözlənilən
  oğlu ola biləcəyini düşünməyə başladılar. Onların şübhəsi yalnız ondan
  ibarət idi ki, İsa onların uşaqlıqdan gözlədiyi Davud oğluna bənzəmirdi.
  Onların qarşısında nə dəbdəbəli və təntənəli parlaq bir şahzadə, nə
  qılıncın cingiltisi, nə də orduların bayrağı var idi. Onların qarşısında
  sözlərində yumşaqlıq, təmkinli müdriklik, gözlərində şəfqət, əllərində
  sirli bir güc olan Qalileyalı sadə bir dülgər var idi.</p>
<p>İlahiyyatçılar və fariseylər bütün bunlara həmişə həqarətlə
  baxırdılar. Onlar problemin həllini özünəməxsus şəkildə tapmışdılar,
  yəni İsa Məsih cinlərin başçısı ilə əlbir olduğuna görə cinləri qovurdu.
  Belə bir ittihama İsa üç tutarlı cavab verdi.</p>
<p>1. Əgər O, cinlərin başçısının köməyi ilə cinləri qovurdusa, bu,
  iblis padşahlığında parçalanmanın baş verdiyini göstərirdi. Əgər
  cinlərin başçısı, həqiqətən, öz əlaltılarını məhv etməyə kömək edirsə,
  deməli, iblis padşahlığında müharibə başlayıb və onun sonu yaxınlaşıb.
  Əgər bir evdə, şəhərdə və vilayətdə parçalanma baş veribsə, o, tab
  gətirə bilməz. Daxili çəkişmələr və ixtilaflar bütün hakimiyyətin və
  qüdrətin tənəzzülünə dəlalət edir. Əgər ilahiyyatçılar və fariseylər öz
  iddialarında haqlı idilərsə, onda iblisin saylı günləri qalmışdı.</p>
<p>2. Biz İsa Məsihin üçüncü cavabını ikinci yerə qoyacağıq. Çünki
  ikinci cavabda deyiləsi çox şey var və onu ayrıca vurğulayacağıq. İsa
  Məsih dedi: «Əgər Mən cinləri qovuramsa — siz bunu inkar etmirsiniz, edə
  də bilməzsiniz, — bu o deməkdir ki, Mən şeytanın tutduğu əraziyə daxil
  olmuşam. Aydındır ki, heç kim güclünün əl-qolunu bağlamadan onun evinə
  girə bilməz. Buna görə də şeytanın ərazisinə daxil olmağım, onun gücsüz
  olduğunu və müqavimət göstərə bilmədiyini sübut edir». Əl-qolu bağlanmış
  güclü adam fikri Yeşaya peyğəmbərin kitabında <em>49:24-26</em>-dan
  götürülüb.</p>
<p>Bu cavab bizdə belə bir sual doğurur: həmin güclü adamın əl-qolu nə
  vaxt bağlanmışdı? Cinlərin başçısı nə vaxt qandallanmışdı ki, İsa onun
  ərazisinə daxil ola bilib? Ola bilsin ki, bu sualın heç bir cavabı
  yoxdur. Əgər varsa, belə nəticəyə gəlmək olar ki, İsa səhrada sınağa
  çəkilərkən iblis qandallanmışdı.</p>
<p>Bəzən elə olur ki, ordu tam sıradan çıxmasa da, məğlubiyyətə uğrayır.
  Beləcə o, bir daha əvvəlki döyüş qabiliyyətini bərpa edə bilmir. Ordu
  itkilər verərək özünə inamı o qədər itirib ki, heç vaxt əvvəlki gücünü
  bərpa edə bilməyəcək. İsa səhrada sınağa çəkənlə qarşılaşıb onu məğlub
  edəndə, geri dönüşü olmayan hadisə baş verdi: şeytan elə bir Şəxslə
  qarşılaşdı ki, hiylələri ilə Onu sınağa çəkə, hücumları ilə Onu məğlub
  edə bilmədi. Həmin andan etibarən şeytan öz gücünü və hakimiyyətini heç
  vaxt tam bərpa edə bilmədi. O, artıq qaranlığın məğlubedilməz gücü
  deyil, günahın məğlub edilmiş gücüdür. Onun qalaları dağıdılıb. Düzdür,
  düşmən hələ tam məğlub edilməyib, lakin o, heç vaxt əvvəlki gücünü bərpa
  edə bilməyəcək. İsa Məsih isə başqalarına Özünün qazandığı qələbəni
  qazanmağa kömək edə bilər.</p>
<h2 id="yəhudi-cindarlar-matta-1222-29-ardı">YƏHUDİ CİNDARLAR (Matta
  12:22-29 (ardı)) </h2>
<p>3. İndi isə İsa Məsihin ikinci cavabına qayıdaq. Bu cavab ondan
  ibarətdir ki, yəhudilər özləri cinləri qovur, insanlara şəfa verirdilər.
  Əgər İsa cinlərin başçısının gücü ilə cinləri qovurdusa, onda yəhudilər
  də eyni şeyi edirdilər. Çünki eyni xəstəlikləri sağaltmağa çalışır və ən
  azından bəzi nəticələrə nail olurdular.</p>
<p>Böyük nüfuza malik tarixçi İosif Flavi qeyd edir ki, cinləri qovmaq
  gücü padşah Süleymanın müdrikliyinin bir hissəsi idi. O özü gördüyü bir
  hadisəni təsvir edir (İosif Flavi «Yəhudilərin qədimliyi» 8:2-5).</p>
<blockquote>
  <p>«Allah padşah Süleymana cinləri qovmaq bacarığını verdi. Bu faydalı
    elmdir və insanlara sağlamlıq gətirir. O, həmçinin ruhi xəstəlikləri və
    səhhəti yaxşılaşdıran ovsun tərtib etmişdir. Eləcə də o özündən sonra
    cinləri qovmaq üsulunu qoyub getdi. Bu üsul vasitəsilə cinləri elə
    qovurdular ki, onlar bir daha geri qayıtmasın. Bu şəfa üsulu bu günə
    qədər hələ də qüvvədədir. Çünki mən Eleazar adlı həmyerlimin cinlərə
    tutulmuş insanları imperator Vespasianın<a href="#fn64" class="footnote-ref" id="fnref64"
      role="doc-noteref"><sup>64</sup></a>,
    onun oğullarının, hərbi rəhbərlərin və böyük döyüşçü kütləsinin
    hüzurunda sağaltdığını görmüşəm. Şəfa prosesi belə baş verirdi: o
    (Eleazar), Süleymanın qeyd etdiyi bir üzüyü cinə tutulmuş adamın burun
    deşiklərinə salıb, cinləri oradan çıxartdı. Sonra adam yerə yıxılanda
    Süleymanın adını da çəkib, Süleymanın yazdığı sehrli ovsunları tələffüz
    edərək, bu adama bir daha toxunmamağı əmr etdi. Eleazar cinləri qovmaq
    gücünə malik olduğunu sübut edib tamaşaçılara göstərmək istəyəndə,
    özündən bir qədər aralıda stəkan və ya su qabı qoyub, adamın içindən
    çıxan cinə əmr edirdi ki, onu çevirsin. Beləcə o, tamaşaçılara cinin
    adamı tərk etdiyini göstərirdi. Belə etməklə o, Süleymanın bacarığını və
    müdrikliyini açıq şəkildə nümayiş etdirirdi».</p>
</blockquote>
<p>Yəhudilər cinləri bu cür qovurdular. Bu, İsanın sakit və səlahiyyətlə
  söylədiyi sözdən nə qədər fərqlidir!</p>
<p>İsa Məsih vasitəsilə Allahın Kəlamı təmkinli qüdrət və səlahiyyətlə
  gəldi ki, insanlara onların iztirab və ümidsizlik içində axtardıqları,
  amma O gələnə qədər tapa bilmədikləri kamil xilası versin.</p>
<p>Bu hissədə İsanın aşağıdakı ifadəsi çox maraqlı səslənir: «Lakin Mən
  cinləri Allahın Ruhu ilə qovuramsa, deməli, Allahın Padşahlığı üzərinizə
  gəlib» (<em>12:28</em>). Burada qeyd etmək vacibdir ki, Padşahlığın
  gəlişinin əlaməti məsihçi cəmiyyətlərinin izdihamla dolu olması və ya
  böyük dirçəlişin təbliği deyil, <em>əzab üzərində qələbə idi</em>.</p>
<p><strong>30</strong></p>
<h2 id="neytral-qalmaq-mümkün-deyil-matta-1230">NEYTRAL QALMAQ MÜMKÜN
  DEYİL (Matta 12:30) </h2>
<p><em>Yığmaq və dağıtmaq</em> fikri iki mənbədən birinə malik ola
  bilər. Bu fikir məhsuldan qaynaqlana bilər: biçində iştirak etməyən
  taxılı bilmədən dağıdır və küləyin onu səpələməsinə icazə verir. Lakin
  bu fikir <em>naxırçılıqdan</em> da yarana bilər: kim qoyunları ahıla
  yığmağa kömək etmirsə, onları dağlarda təhlükə qarşısında qoyur.</p>
<p>İsa Məsih bu təsirli ifadədə neytral qalmağın qeyri-mümkünlüyü
  prinsipini ortaya qoyur. «İblisin istehkamlarına qarşı mübarizədə yalnız
  iki tərəf var: ya Məsihin lehinə, ya da əleyhinə; ya Onunla birgə
  yığmaq, ya da iblislə birlikdə dağıtmaq» deyə U. Allen yazırdı. Gəlin
  çox sadə bir bənzətmə götürək və bu ifadəni həm özümüzə, həm də imanlı
  cəmiyyətimizə tətbiq edək. <em>Əgər bizim varlığımız imanlı cəmiyyətini
    gücləndirmirsə, yoxluğumuz onu zəiflədir</em>. Burada ortaq məxrəc
  yoxdur. İnsan həmişə harada və hansı tərəfdə dayanacağını seçməlidir.
  Hansısa tərəfi tutmamaq və ya hansısa hərəkəti ləngitmək istəyi — çıxış
  yolu deyil. Çünki iki tərəfdən birində dayanmaqdan imtina etməklə, digər
  tərəfi dəstəkləmiş oluruq.</p>
<p>İnsanı mümkün olmayan neytrallığı axtarmağa sövq edən üç şey var.</p>
<p>1. Birincisi, <em>insan təbiətinin tənbəlliyi</em>. Əksər insanlar
  yalnız bir şey istəyirlər — onları rahat buraxsınlar. Onlar
  qeyri-ixtiyarı olaraq rahatlıqlarını poza biləcək hər şeydən qaçırlar.
  Axı seçim etmək — öz rahatlığını pozmaq deməkdir.</p>
<p>2. İkincisi, <em>insan təbiətinin qorxaqlığı</em>. Çoxları Məsihin
  yolundan imtina edir, çünki qorxurlar ki, məsihçinin tutduğu mövqeyi
  tutmaq məcburiyyətində qalacaqlar. Hər şeydən əvvəl onları insanların nə
  deyəcəyi fikri dayandırır. Qonşunun səsi onların qulağında Allahın
  səsindən daha möhkəm eşidilir.</p>
<p>3. Üçüncüsü, <em>insan təbiətinin zəifliyi</em>. Çoxları hər hansı
  riskli işdən daha çox təhlükəsizliyi və təminatı üstün tuturlar.
  Yaşlandıqca bu, daha da artır. Yeniliyə çağırış həmişə risklə
  əlaqəlidir. İsa Məsih həmişə bizə yeni şeylərə çağırışla gəlir. Çox vaxt
  biz Məsih üçün nəsə etməkdənsə, eqoist fəaliyyətsizliyin rahatlığını
  üstün tuturuq. İsa Məsihin «Mənimlə olmayan Mənə qarşıdır» ifadəsi
  müəyyən çətinliklər yaradır. Çünki həm Markın, həm də Lukanın Müjdəsində
  İsa Məsih tamamilə başqa ifadə işlədir: «Əleyhinizə olmayan sizin
  tərəfinizdədir» (<em>Mark 9:40; Luka 9:50</em>). Amma ümumiyyətlə, bu
  iki ifadə göründüyü qədər ziddiyyətli deyil. Qeyd etmək lazımdır ki,
  ikinci ifadəni İsa şagirdləri Onun yanına gələndə, İsanın adı ilə
  cinləri qovan bir adamı dayandırmağa çalışdıqlarını dedikləri vaxt
  söyləyir. Şagirdləri o adamı dayandırmaq istəyini belə izah etmişdilər:
  «Bu adam bizim ardımızca gəlmir». İsanın müdrik fikir söyləməsi bu
  səbəbdən idi. «Mənimlə olmayan Mənə qarşıdır» — prinsipini biz
  <em>özümüzə</em> tətbiq etməliyik. Doğrudanmı mən Rəbbin tərəfindəyəm,
  yoxsa qorxaq neytrallıq tutaraq bir təhər keçinməyə çalışıram?
  «Əleyhinizə olmayan sizin tərəfinizdədir» — prinsipini
  <em>başqalarına</em> tətbiq etməliyik. Bəlkə məndən fərqli ilahiyyat
  inkişaf etdirən hər kəsi və ya məndən fərqli ibadət etmək düşüncəsinə
  malik olan, fikirlərimi bölüşməyən hər kəsi lənətləyirəm? Allahın
  Padşahlığını mənim kimi düşünənlərlə məhdudlaşdırırammı?
</p>
<p>Bu hissədəki ifadə bizə, Mark və Lukanın Müjdəsində verilən ifadə isə
  başqalarına şamil edilir. Çünki biz həmişə özümüzü ciddi mühakimə
  etməliyik, başqalarına isə səbirlə davranmalıyıq.</p>
<p><strong>31-33</strong></p>
<h2 id="bağişlanmayan-günah-matta-1231-33">BAĞIŞLANMAYAN GÜNAH (Matta
  12:31-33) </h2>
<p>Bütün insanların Xilaskarı olan İsanın ağzından bağışlanmaz günah
  barədə eşitmək qəribə görünür. Bu ifadə o qədər qəribədir ki, bəzi
  ilahiyyatçılar onun müəyyənliyini aradan qaldırmaq istəyərdilər. Onlar
  iddia edirlər ki, bu, şərq danışıq tərzinin başqa bir rəngarəng
  nümunəsidir. Məsələn, İsa Məsih deyir ki, insan Onun şagirdi olmaq üçün
  valideynlərinə <em>nifrət</em> etməlidir. Onlar qeyd edirlər ki, bütün
  bunları hərfi mənada başa düşmək lazım deyil. İsa belə deməklə Müqəddəs
  Ruha qarşı edilən günahın ən dəhşətli günah olduğunu vurğulamaq
  istəyir.</p>
<p>Bu fikri təsdiqləmək üçün Əhdi-Ətiqdən bəzi ayələrə istinad edilir.
  «Əgər yerli ya yadelli qəsdən günah işlətsə, Rəbbə küfr etmişdir və
  xalqı arasından qovulsun. Çünki o, Rəbbin sözünə xor baxıb və Onun
  əmrini pozub. Belə adam mütləq qovulsun və öz cəzasını çəksin»
  (<em>Saylar 15:30-31</em>). «Buna görə də and içmişəm ki, Elinin
  ailəsinin günahı heç vaxt nə qurban, nə də başqa təqdimlərlə
  bağışlanmayacaq» (<em>1Şamuel 3:14</em>). «Ordular Rəbbi bunu mənə açdı:
  «Bu günah sizə ölənə qədər əsla bağışlanmaz!» Ordular Rəbbi Xudavənd
  belə buyurur» (<em>Yeşaya 22:14</em>).</p>
<p>Bu insanlar iddia edirlər ki, həmin mətnlər mahiyyət etibarı ilə
  İsanın söylədiklərinə uyğundur. Əsasən bu günahın həddindən artıq
  ciddiliyindən bəhs edir. Biz deyə bilmərik ki, Əhdi-Ətiqdəki bu hissələr
  eyni ruhda deyilməyib, ya da eyni təsirə malik deyil. Allahın
  məhəbbətinin təzahürü Olan Birinin ağzından bağışlanmaz günah haqqında
  bu sözləri eşitmək çox sarsıdıcıdır.</p>
<p>Təbii ki, bu ayədəki bir hissə son dərəcədə heyrətləndiricidir:
  Müqəddəs Kitab İsa Məsihin dili ilə deyir ki, Bəşər Oğluna qarşı günah
  bağışlanan, Müqəddəs Ruha qarşı günah isə bağışlanmazdır. Matta digər
  yerdə deyir ki, İsa bütün həqiqətin meyarıdır (<em>Matta 10:32-33</em>).
  Buna görə də bu iki günah arasındakı fərqi başa düşmək çətindir.</p>
<p>Amma ola bilsin, İsanın dediklərini tam başa düşə bilmirik. Biz artıq
  (<em>Matta 12:1-8</em>-dəki qeydlərə baxın) gördük ki, <em>bəşər
    oğlu</em> ifadəsi sadəcə <em>insan</em> olmaq deməkdir. Yəhudilər də bu
  ifadəni hər <em>hansı bir insanı</em> nəzərdə tutduqda istifadə edirlər.
  Məsələn, biz «bir adam var idi...» deyiriksə, yəhudilər «bir bəşər oğlu
  var idi» deyirlər. Ola bilsin ki, İsa burada belə deyir: «Əgər bir insan
  digər insana qarşı küfr edərsə, o, bağışlanacaq. Yox, əgər o, Müqəddəs
  Ruha qarşı küfr edərsə, heç vaxt bağışlanmayacaq».</p>
<p>Ola bilər ki, biz Allahın elçisini səhv başa düşək. Lakin Allahın
  Müqəddəs Ruh vasitəsilə bizə dediyini səhv başa düşə bilmərik. Bu,
  yalnız bilərəkdən səhv başa düşdüyümüz halda baş verə bilər. İnsan
  elçisinin sözlərini səhv şərh etmək olar. Amma göydən göndərilən elçi o
  qədər aydın danışır ki, onu yalnız bilərəkdən başa düşmək istəməyən adam
  səhv anlaya bilər. Şübhəsiz ki, bunun Allah adamına qarşı günah olduğunu
  qəbul etsək, bu ciddi günah da, ümumilikdə, bağışlana bilər. Digər halda
  isə Səmavi Elçiyə qarşı günah edilərsə, (bu yalnız bilərəkdən edilən
  günah ola bilər), həmin günah bağışlanmaya bilər.</p>
<h2 id="itirilmiş-şüur-matta-1231-33-ardı">İTİRİLMİŞ ŞÜUR (Matta
  12:31-33 (ardı))</h2>
<p>İndi isə gəlin İsanın Müqəddəs Ruha qarşı günah haqqında danışarkən
  nəyi nəzərdə tutduğunu aydınlaşdırmağa çalışaq. Nəzərə almaq lazımdır
  ki, İsa Müqəddəs Ruh haqqında danışanda, <em>bu ifadənin məsihçi
    nöqteyi-nəzərindən olan mənasından bəhs etmirdi</em>. Əsla. Çünki
  Müqəddəs Ruh insanların üzərinə bütün qüdrəti, dolğunluğu və nuru ilə
  enməzdən əvvəl Əllinci Gün bayramı olmalı idi. Bu halda, <em>Müqəddəs
    Ruh</em> ifadəsini <em>yəhudilərin</em> Müqəddəs Ruh <em>anlayışı
    baxımından</em> başa düşmək lazımdır.</p>
<p>Yəhudi təliminə görə, Müqəddəs Ruh iki əsas funksiyaya malik idi.
  Birincisi, Müqəddəs Ruh insanlara Allahın həqiqətini çatdırırdı.
  İkincisi, Müqəddəs Ruh insanlara bu həqiqəti dərk etmək bacarığı
  verirdi. Buna görə də, yəhudilərin fikrincə, Müqəddəs Ruh insanların
  Allahın həqiqətini görmələri və onu dərk etmələri üçün lazım idi. Başqa
  sözlə, <em>insan xeyirxahlığı və həqiqəti görəndə, ona dərk etmək
    qabiliyyəti verilir</em>.</p>
<p>İndi isə İsa Məsihin burada nə demək istədiyini başa düşmək üçün
  növbəti addımı ataq. <em>Əgər insan hər hansı bacarıqlarını istifadə
    etməkdən imtina etsə, onu itirə bilər</em>. Bu, həyatın bütün
  sahələrində — istər fiziki, istər ruhani, istərsə də əqli sahələrində
  doğrudur.</p>
<p>Əgər hansısa əzələni işlətməsə, əzələ həyat qabiliyyətini itirəcək;
  əgər insan məktəbdə aldığı xarici dil biliklərindən istifadə etmirsə,
  onda o, tezliklə bildiklərini unudacaq. Həmçinin bu qanunauyğunluq bütün
  qavrayış sahələrinə də aiddir. Əgər insan həmişə bayağı estrada
  musiqisinə qulaq asarsa, yaxşı musiqi haqqında bütün anlayışını itirə
  bilər. Hətta asan oxunan kitab oxusa, yaxşı kitab oxumaq qabiliyyətini
  itirə bilər. İnsan uzun müddət çirkli və iyrənc şeylərdə zövq axtararsa,
  pak və faydalı şeylərdən zövq almaq qabiliyyətini itirə bilər.</p>
<p><em>Buna görə insan fəziləti və həqiqəti görəndə, onları ayırd etmək
    qabiliyyətini itirə bilər</em>. Əgər insan Allahın həqiqətinə qarşı uzun
  müddət gözlərini və qulaqlarını yumarsa, Allahın dediyi sözə laqeyd
  yanaşarsa, öz fikirlərini Allahın ona açdığı fikirlərdən üstün tutarsa,
  sonda Allahın həqiqətini, gözəlliyini və yaxşılığını görəndə, onları
  ayırd edə bilməyəcək. Belə vəziyyətdə etdiyi pislikləri ona xeyirxahlıq,
  Allahın fəziləti isə pislik kimi görünəcək.</p>
<p>İlahiyyatçılar və fariseylər məhz belə vəziyyətə düşmüşdülər. Onlar
  uzun müddət Allahın rəhbərliyinə və Müqəddəs Ruhun onlara söylədiklərinə
  qarşı kor və kar olmuşdular. Onlar o qədər israr etmişdilər ki, Allahın
  həqiqətini görəndə, onu anlaya bilmirdilər. Onlar təcəssüm olunmuş
  fəzilətə baxıb, onu şərin təcəssümü kimi qələmə verə bilərdilər; onlar
  Allahın Oğluna baxıb, Onu şeytanın müttəfiqi adlandıra bilərdilər.
  Müqəddəs Ruha qarşı günah — uzun müddət Allahın iradəsini rədd etməkdir,
  belə ki, nəticədə Allahın iradəsi onlara bütünlüklə açılanda, onu dərk
  etmək iqtidarında olmurlar.</p>
<p>Nə üçün bu günah <em>bağışlanmaz</em> olmalıdır? O, digər günahlardan
  niyə bu qədər fərqlənir? Cavab sadədir: <em>insan bu səviyyəyə çatanda,
    tövbə etmək qeyri-mümkün olur</em>. Əgər insan xeyirxahlığı və yaxşılığı
  görüb onu ayırd edə bilmirsə, artıq onu arzulaya bilmir. Əgər insan
  pisliyi müəyyən edə bilmirsə, pisliyə görə utanıb peşman ola bilməz və
  ondan ayrılmaq istəməz. Kim ki bütün günahlara rəğmən yaxşılığı sevə və
  pisliyə nifrət edə bilmirsə, tövbə edə bilməz; tövbə etməyən insan isə
  bağışlana bilməz, çünki tövbə bağışlanmanın yeganə şərtidir. Əgər
  insanlar Müqəddəs Ruha qarşı günah işlətməkdən qorxsaydılar, bir çox
  bəlalardan qaça bilərdilər. Çünki Müqəddəs Ruha qarşı günah — günah
  hissini tamamilə itirməkdir. İlahiyyatçılar və fariseylər məhz bu
  səviyyəyə qədər gəlib çatmışdılar. Onlar Allaha qarşı o qədər kor və kar
  olmuşdular ki, Onunla üz-üzə gələndə, Onu tanımaq bacarığını
  itirmişdilər. Onları bağışlamayan Allah deyildi. Onlar öz-özlərini
  bundan məhrum etmişdilər. Uzun illər Allaha qarşı müqavimət göstərmələri
  onları bu vəziyyətə salmışdı.</p>
<p>Burada bizim üçün də bir xəbərdarlıq mövcuddur. Biz həmişə diqqətlə
  Allaha nəzər salmalıyıq ki, ömür boyu həssaslığımız kütləşməsin,
  şüurumuz zəifləməsin, ruhani qulaqlarımız kar olmasın. İnsan ancaq
  eşitmək istədiyini dinləyir. Həyatın qanunu belədir.</p>
<p>Bir kəndlinin şəhərdəki dostunun ofisinə baş çəkməsi haqqında hekayə
  var. Həmin ofisdə nəqliyyatın səs-küyü eşidilirdi. Birdən kəndli dedi:
  «Diqqətlə qulaq as!» «Nə olub?» deyə şəhərli dostu soruşdu. «Çəyirtkənin
  səsini eşidirsən?» kəndli soruşdu. Uzun illər kənddə yaşadığına görə
  kəndli şəhər sakininin ayır edə bilmədiyi kənddəki səsləri eşitmək
  qabiliyyətinə malik idi. Ya da əksinə, yerə gümüş sikkə düşən kimi onun
  cingiltisi pul qazanan iş adamının qulağına dərhal çatacaq, kəndli isə
  heç vaxt ona fikir verməyə bilər. Yalnız səsləri müəyyən etməyi öyrənən
  peşəkar musiqiçi quş xorunda hər bir quşun səsini ayırd edə bilər.
  Yalnız notları müəyyən etməyi öyrənən peşəkar musiqiçi orkestrdəki
  müxtəlif alətlərin səsini ayırd edə və hansısa skripkanın saxta notunu
  tuta bilər.</p>
<p>Həyatın qanunu belədir ki, biz eşitməyə adət etdiyimiz səsi eşidirik.
  Biz hər gün Allahı dinləməliyik ki, Onun səsi bizim üçün zəifləməsin,
  əksinə, get-gedə daha da aydın eşidilsin. Ta ki qulaqlarımız Onun səsinə
  köklənənə qədər.</p>
<p>Beləliklə, İsa Məsih çağırış edir: «Əgər Mən yaxşı bir iş gördümsə,
  Mənim yaxşı insan olmağımla razılaşmalısınız. Əgər pis bir iş
  görmüşəmsə, Məni pis hesab edə bilərsiniz. Ağac bəhrəsindən tanınar,
  insan xarakteri isə əməllərindən bəlli olar». Bəs insan Allaha qarşı kor
  olsa — xeyirxahlığı gördüyü zaman onu ayırd edə bilməsə, onda necə?</p>
<p><strong>34-37</strong></p>
<h2 id="ürək-və-sözlər-matta-1234-37">ÜRƏK VƏ SÖZLƏR (Matta 12:34-37)
</h2>
<p>İsa Məsih burada insanın ağzından çıxan sözlərə görə böyük məsuliyyət
  daşımasından boş yerə danışmır. İndicə ilahiyyatçılar və fariseylər çox
  dəhşətli sözlər dedilər. Onlar Allahın Oğluna baxıb, Onu iblisin
  müttəfiqi adlandırdılar. Beləcə İsa iki qanun qoydu.</p>
<p>1. İnsanın əhval-ruhiyyəsini onun sözlərindən müəyyən etmək olar.
  Qədim yunan dramaturqu Menander (e.ə. 340-291-ci illər) deyirdi:
  «İnsanın xarakterini onun sözündən bilmək olar». Ürəkdə olan hər şey dil
  vasitəsilə üzə çıxır; insan yalnız ürəyində olanları deyir. Heç bir şey
  sözlər kimi insanı ifşa etmir. İnsanın fikirlərinin nəcib və sağlam,
  yaxud çirkli olmasını müəyyən etmək üçün onunla uzun müddət danışmağa
  ehtiyac yoxdur. İnsanın niyyətinin xeyirxah, yoxsa pis olduğunu görmək
  üçün onu uzun müddət dinləmək lazım deyil. Təbliğ edən və ya mühazirə
  oxuyan insanın fikirlərinin aydın və ya qarışıq olduğunu bilmək üçün onu
  çox dinləməyə gərək yoxdur. Bizim sözlərimiz hamıya kim olduğumuzu
  göstərir.</p>
<p>2. İsa Məsih bəyan edir ki, insan hər <em>boş sözə</em> görə cavab
  verməli olacaq. Boş söz kimi tərcümə olunan yunan sözü
  <em>aerqosdur</em>. <em>Erqon</em>, yunanca — <em>əməllər,
    hərəkətlər</em> deməkdir. <em>A</em> isə önşəkilçisi olub «<em>sız, siz,
    suz, süz</em>» şəkilçisini göstərir. <em>Aergos</em> <em>heç nə üçün
    nəzərdə tutulmayan bir şeyi bildirir</em>. Məsələn, bu söz
  bar<em>sız</em> ağacı, bəhrə<em>siz</em> torpağı, heç bir iş görülməyən
  Şənbə gününü və ya boş-bekar insanı işarə edir. İsa Məsih çox ağlabatan
  bir şey söylədi. Burada iki böyük həqiqət var.
</p>
<p>a) Boş sözlər — insanın düşünmədən söylədiyi və ya özünə sərhəd
  qoymadığını göstərən adi sözlərdir. Plümmerin dediyi kimi: «Diqqətlə
  seçilmiş sözlər ikiüzlülükdən qaynaqlana bilər». İnsan şüurlu olaraq
  ayıq-sayıq olanda, nəyi necə deyəcəyini əvvəlcədən düşünəcək. Əgər o
  özünü sərbəst aparırsa, dediyi sözlər onun xarakterini üzə çıxaracaq.
  Belə də ola bilər ki, insan cəmiyyət arasında gözəl və nəcib danışa
  bilər, dar çevrədə isə kobud və ədəbsiz davranır.</p>
<p>İctimai yerdə o, nə deyəcəyini diqqətlə düşünür, dar çevrədə isə
  özünü idarə etməyi unudur və ağzından hər söz çıxır. Eynilə, insan
  qəzəblənəndə əsl fikirlərini söyləyir, yəni çoxdan demək istədiklərini
  deyir, amma ehtiyat səbəbindən əvvəllər bunu ifadə etmirdi. Əksər
  insanlar cəmiyyət içində onlara diqqət yetirildiyini biləndə, özlərini
  cazibəli və sayıq aparır, sözlərini diqqətlə seçirlər. Evdə isə onlar
  əsəb, istehza, tənqid və daim narazılıq nümunəsidir, çünki evdə onları
  heç kim görmür və eşitmir. Özümüzə hakim olmadığımız zaman nitqimiz,
  əslində, kim olduğumuzu göstərir. Bunu yadda saxlasaq, yaxşı olar.</p>
<p>b) Ən çox zərər verən də elə bu sözlər olur. İnsan qəzəblənəndə heç
  vaxt demədiyi sözləri deyə bilər. Sakitləşəndən sonra deyə bilər ki, heç
  də bunu nəzərdə tutmayıb və ümumiyyətlə, bunu demək istəməyib. Lakin bu
  onu məsuliyyətdən azad etmir. Onun dedikləri çox vaxt sağalmaz yara
  vurur və keçilməz sədd yaradır. İnsan özünü rahat hiss etdiyi vaxt
  camaat qarşısında heç vaxt deməyəcəyi kobud sözlər səsləndirə bilər. Bu
  da kiminsə yaddaşında unudulmaz bir şey kimi qala bilər. Yunan filosofu
  və riyaziyyatçısı Pifaqor deyib: «Daşı hara gəldi atmaq, təsadüfi söz
  deməkdən yaxşıdır». Yara vuran və ya alçaldıcı sözü heç nə ilə geri
  qaytarmaq mümkün deyil. Söz hara dəyirsə, ora zərər vurur.</p>
<p>İnsan özünü yaxşı tanımalıdır. O nə dediyini yaxşı bilməlidir ki,
  ürəyinin hansı vəziyyətdə olduğunu müəyyən edə bilsin. Unutmamalıdır ki,
  Allah onu diqqətlə seçilmiş, ölçüb-biçilmiş dediyi sözlərə görə deyil,
  ürəyin dərinliyindən gələn sözlərə görə mühakimə edəcək.</p>
<p><strong>38-42</strong></p>
<h2 id="tək-əlamət-matta-1238-42">TƏK ƏLAMƏT (Matta 12:38-42) </h2>
<p>Paul deyirdi ki, yəhudilər möcüzəli əlamətlər istəyir
  (<em>1Korinflilərə 1:22</em>). Yəhudilər özünü Allahın elçisi elan
  edənlərdən mütləq əlamət və möcüzələr tələb edirdilər. Onlar sanki
  deyirdilər: «İddialarını sübut et, qeyri-adi bir şey göstər».
  Ravvinlərdən birinin hekayəsi yəhudilərin Məsihdən nə gözlədiyini yaxşı
  açıqlayır: «Şagirdlər ravvinlərin birindən Məsihin zühur edəcəyi vaxt
  barədə soruşanda, o, belə cavab verdi: «Qorxuram ki, məndən əlamət
  göstərməyi də tələb edəsiniz».</p>
<p>Şagirdlər bunu etməyəcəklərinə söz verəndə, ravvin dedi: «Romanın
  qapıları süquta uğrayacaq, sonra yenidən bərpa edilərək, yenidən
  yıxılacaq, onları bərpa etməyə vaxt tapmamış Davud Oğlu gələcək». Sonra
  şagirdlər söz vermələrinə baxmayaraq, onlar bu hadisənin hansı
  əlamətlərinin olacağını tələb etdilər. Ravvin əlamətləri sadaladı:
  Banias mağarasından axan su qana çevriləcək.</p>
<p>Yəhudilər buna bənzər əlamət axtarırdılar. Onlar ciddi səhvə yol
  verdiyinə görə bunu tələb edirdilər. Onlar Allahı <em>anormal,
    qeyri-adi, qeyri-təbii</em> vəziyyətlərdə görmək istəyirdilər. Onlar
  unutmuşdular ki, biz gündəlik həyatımızda Allaha daha yaxın oluruq. O
  bizə Özünü daha çox gündəlik həyatda izhar edir.</p>
<p>İsa Məsih yəhudiləri pis və <em>vəfasız</em> nəsil adlandırır.
  Vəfasız sözünü hərfi mənada başa düşmək lazım deyil. Bu söz <em>xain,
    dönük</em> mənasını verir. Bunun arxasında Əhdi-Ətiqdən məşhur
  peyğəmbərlik fikri dayanır. İsrail xalqı ilə Allah arasındakı münasibət
  Tanrı Ərlə gəlin İsrail arasındakı nikah birliyi kimi başa düşülürdü.
  Əgər İsrail vəfasız olub başqa allahları daha çox sevərdisə, deyirdilər
  ki, xalq dönük olub, yad allahların ardınca gedib. Belə keçidlərdən biri
  <em>Yeremya</em> peyğəmbərin kitabı <em>3:6-11-də</em> yazılır. Orada
  deyilir ki, xalq hər uca təpənin üstünə, kölgəli ağacın altına gedib
  orada bütlərə səcdə edərək Allaha xəyanət etdi. Hətta Allah
  İsraillilərin vəfasızlığına görə ondan ayrılanda belə, Yəhuda Allaha üz
  tutmadı və «zina» etməyə davam etdi. Yəhuda açıq şəkildə «zina» edərək
  ölkəni murdarladı, daş və ağaclara səcdə edib xəyanət etdi. Bu söz
  fiziki zinadan daha betərdir. Bu o deməkdir ki, Allaha qarşı
  vəfasızlığın nəticəsi fiziki və ruhani günahdır.
</p>
<p>İsa deyir ki, bu xalqa <em>Yunus</em> peyğəmbərin əlamətindən başqa
  heç bir əlamət verilməyəcək. Matta əlamətin belə olduğunu deyir: «Yunus
  üç gün-üç gecə nəhəng balığın qarnında necə qalmışdısa, Bəşər Oğlu da üç
  gün-üç gecə yerin bağrında elə qalacaq». İsa Məsihin ifadəsinin mənası
  budur ki, Aşşur imperatorluğunun paytaxtı Nineva şəhərinin sakinləri
  üçün Yunus peyğəmbər Allahın əlaməti, Yunusun sözləri isə Allahdan gələn
  xəbər idi.</p>
<p>İsa Məsih deyir: «Siz əlamət axtarırsınız? <em>Allahdan gələn əlamət
    Mənəm</em>. Siz Məni tanıya bilmədiniz. Ninevanın sakinləri Yunus
  peyğəmbər vasitəsilə Allahın xəbərdarlığını dərk etdilər; Səba mələkəsi
  Süleyman peyğəmbər vasitəsilə Allahın hikmətini tanıdı. Mənim vasitəmlə
  sizə Süleymanın müdrikliyindən daha böyük müdriklik və Yunusun gətirdiyi
  xəbərdən daha böyük xəbər gəldi. Amma siz həqiqətə qarşı o qədər kor və
  xəbərdarlığa qarşı o qədər kar olmusunuz ki, eşidib-görə bilmirsiniz.
  Elə bir gün gələcək ki, Allahı görəndə Onu tanıyanlar daha yaxşı dövrdə
  yaşayan və Allahı tanımaq istəməyən sizin əleyhinizə şahidlik
  edəcəklər.</p>
<p>Burada heyrətamiz həqiqət var. Yunus peyğəmbər Nineva şəhərinin
  sakinlərinə Allahın göndərdiyi elçisi olduğu kimi, Süleyman peyğəmbər
  Səba mələkəsi üçün Allahın hikməti olduğu kimi, <em>İsa Məsih də Allahın
    əlamətidir</em>. Həyatda yalnız bir vacib sual var: «Biz İsa Məsihin
  simasında Allahla görüşəndə necə reaksiya veririk?» Bu, ilahiyyatçılar
  və fariseylərdə olduğu kimi soyuq münasibətdir? Yoxsa Nineva əhalisi və
  Səba mələkəsi kimi Allahın xəbərdarlığını və həqiqətini itaətkarcasına
  qəbul etməkdir? Həyatda ən vacib məsələ — sizin Məsih haqqında nə
  düşünməyinizdir?</p>
<p><strong>43-45</strong></p>
<h2 id="boş-ürəyin-təhlükəsi-matta-1243-45">BOŞ ÜRƏYİN TƏHLÜKƏSİ (Matta
  12:43-45) </h2>
<p>Tərk edilmiş və kabuslu ev haqqındakı bu qısa tükürpərdici məsəldə
  dünya boyda həqiqət var.</p>
<p>1. Natəmiz ruh adamdan çıxır, lakin məhv olmur. Başqa sözlə desək, bu
  dünyada şəri məğlub edib qovmaq olar, amma məhv edilə bilməz. O, həmişə
  əks-hücuma keçməyə və itirdiklərini ələ keçirməyə fürsət axtarır. Şər
  küncə sıxışdırıla bilən gücdür, amma bu dünyada onu məhv etmək mümkün
  deyil.</p>
<p>2. Deməli, yalnız qadağalardan ibarət olan din kifayət edə bilməz.
  «<em>Belə etmək olmaz!»</em> qadağasından ibarət olan din uğursuzluğa
  məhkumdur. Belə bir dinin problemi odur ki, insan təmizlənə bilər, onu
  pis işlərdən çəkindirmək olar, amma <em>onu təmiz saxlamaq
    olmaz</em>.</p>
<p>Gəlin buna təcrübi cəhətdən baxaq. Sərxoş insan düzələ bilər. O, söz
  verə bilər ki, bir daha pivəxanaya getməyəcək. Lakin o, boş vaxtını
  doldurmaq üçün özünə bir məşğuliyyət tapmalıdır. Əks halda, yenə də
  içkiyə qurşanacaq. Yaxud davamlı olaraq həzz axtaran başqa biri öz pis
  əməlindən əl çəkməyə qərar verə bilər. Amma o, boş vaxtını doldurmaq
  üçün yeni bir şey tapmalıdır. Əks halda, həyatındakı boşluq onu əvvəlki
  axtarışlarına qaytaracaq. İnsanı sadəcə pislikdən çəkindirmək yox, ona
  yaxşı şeylər aşılamaq lazımdır. «Şeytan həmişə bekarlar üçün bir əncam
  tapacaq» fikri həqiqət olaraq qalır. Əgər bir məşğuliyyət rədd edilibsə,
  yerinə başqası tapılmalıdır. Çünki həyat boş qala bilməz.</p>
<p>3. Deməli, pisliyin yeganə şəfası məsihçi fəaliyyətidir. İstənilən
  təlim insana yalnız nə etməməli olduğunu söyləyəndə, uğursuzluğa
  məhkumdur. İnsana həm də nə etməli olduğunu söyləmək lazımdır.
  Bekarçılıq, işsizlik — ölümcül xəstəlikdir. Hətta ən məsum avaralıq
  tezliklə pisliyə yoluxacaq. Bağdakı alaq otlarını məhv etməyin ən asan
  yolu — çıxarıldıqdan sonra onların yerinə faydalı bitkiləri əkməkdir.
  Həyatını günahdan azad etməyin ən asan yolu — onu sağlam fəaliyyətlə
  doldurmaqdır.</p>
<p>Sadə dillə desək, əgər İmanlı Cəmiyyəti öz üzvlərinə xidmət tapşırsa,
  onları qoruya bilər. Bizim məqsədimiz yalnız pis əməllərdən azad olunmuş
  həyat deyil, Məsih üçün yaxşı işlərlə təmin olunmuş bir həyatdır. Şeytan
  bizi sınağa çəkəndə, ona qalib gəlməyin ən yaxşı yolu — Allaha və
  soydaşlarımıza xidmət etməkdir.</p>
<p><strong>46-50</strong></p>
<h2 id="əsl-qohumluq-matta-1246-50">ƏSL QOHUMLUQ (Matta 12:46-50)</h2>
<p>İsa Məsihin yer üzündəki həyatının ən böyük faciələrindən biri —
  doğmalarının heç vaxt Onu başa düşməməsi idi. Həvari Yəhya deyir: «Çünki
  qardaşları da Ona iman etmirdi» (<em>Yəhya 7:5</em>). Mark yazır ki, İsa
  Öz xidmətinə başlayanda, ailə üzvləri Onu dəli hesab edib, dayandırmaq
  istəyirdilər (<em>Mark 3:21</em>). Onlara elə gəlirdi ki, O, dəlilik
  edib həyatını riskə atır. Belə hallar çox olur. Məsihə xidmət yoluna
  qədəm qoyan bir insanın qohumları onu başa düşmür. İlk məsihçi
  şəhidlərindən biri deyirdi: «Məsihçilərin yeganə qohumları —
  möminlərdir». İlk kvakerlərdən<a href="#fn65" class="footnote-ref" id="fnref65" role="doc-noteref"><sup>65</sup></a>
  çoxu da belə acı
  təcrübə yaşamışdılar. Beləliklə, onlardan biri — Edvard Barrou həmin
  yola üz tutanda, «fanatik ruhuna» görə valideynləri qəzəbləndilər və onu
  evdən qovdular. O, təvazökarlıqla atasına yalvardı: «İcazə ver qalım,
  sənin qulun olum. Mən sənin üçün fəhləlik edəcəyəm. İcazə ver, qalım!»
  Lakin onun bioqrafiyasında yazıldığı kimi, «ata sərt idi, gənc öz evini
  və yaxınlarını çox sevsə də, onları tərk etməli idi».</p>
<p>Əsl dostluq və əsl sevgi aşağıdakılara əsaslanır. Dostluq və sevgi bu
  sadalananlar olmadan mövcud ola bilməz.</p>
<p>1. Dostluq ümumi ortaqlığa əsaslanır. İnsanlar mənşəyinə, zehni
  qabiliyyətlərinə, hətta metodlarına görə çox fərqlidir. Əgər onlar
  çalışdıqları və can atdıqları işə görə ümumi fikrə malik olsalar, həqiqi
  dost ola bilərlər.</p>
<p>2. Dostluq birlikdə yaşananlara və onlarla bağlı xatirələrə
  əsaslanır. Əsl dostluq insanlar birlikdə böyük sınaqdan keçəndə,
  birlikdə geriyə baxıb onları xatırlayanda başlayır.</p>
<p>3. Əsl məhəbbət itaətə əsaslanır. İsa Məsih dedi: «<em>Əgər sizə əmr
    etdiyim şeylərə əməl etsəniz, siz Mənim dostlarımsınız</em>» (<em>Yəhya
    15:14</em>). Əsl sevgini ancaq itaətlə sübut etmək olar.</p>
<p>Yuxarıda deyilənlərə əsasən — əsl qohumluq heç də həmişə qan
  bağlılığı deyil. Buna baxmayaraq, qan bağlılığını heç bir şey qıra
  bilməz. Əksər insanlar ailə çevrəsində zövq, sevinc və rahatlıq
  tapırlar. Amma bu da bir həqiqətdir ki, məhz ən yaxın və ən dəyərli
  adamlar insanı daha az başa düşür. Əsl dostluğu isə insan ortaq ideallar
  naminə birlikdə çalışdığı, birlikdə təcrübə yaşadıqları adamlarla tapır.
  Hər halda, bir şey aydındır: hətta məsihçinin doğmaları onu az başa
  düşsə də, o, əsl dostluğu İsa Məsihdə və Rəbbi sevənlərin hamısında tapa
  bilər.</p>
