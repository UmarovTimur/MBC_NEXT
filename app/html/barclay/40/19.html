<h1>19-cu fəsil</h1>
<p><strong>1-9</strong></p>
<h2 id="yəhudilərdə-nikah-və-boşanma-matta-191-9">YƏHUDİLƏRDƏ NİKAH VƏ
  BOŞANMA (Matta 19:1-9)</h2>
<p>Burada İsa Məsih Onun dövründə olduğu kimi, indi də aktual olan bir
  mövzuya toxunur. Boşanma məsələsində yəhudilər arasında fikir birliyi
  yox idi və fariseylər qəsdən Onu müzakirəyə cəlb etmək istəyirdilər.</p>
<p>Dünyanın ən yüksək nikah standartları yəhudilərə məxsus idi. Nikah
  onlar üçün müqəddəs vəzifə sayılırdı. Yəhudilərdə iyirmi yaşına
  çatdıqdan sonra subay qalmaq «törəyin və çoxalın» əmrini pozmaq demək
  idi. İstisna yalnız o halda ola bilərdi ki, gənc özünü bütünlüklə
  Qanunun öyrənilməsinə həsr etsin. Yəhudilərə görə, uşağı olmayan insan
  «öz kökünü kəsmiş olur» və «Allahın yer üzündəki obrazını aşağılayır».
  Çünki «əgər ər və qadın layiqdirlərsə, Allahın izzəti onlarladır».</p>
<p>Düşünmədən və ehtiyatsızlıqdan nikah bağlamaq olmazdı. İosif Flavi
  yəhudilərin Musa peyğəmbərin Qanununa əsaslanan nikah təsəvvürlərini
  belə təsvir edir («Yəhudilərin qədimliyi» 4:8.23):</p>
<blockquote>
  <p>Kişi nümunəvi ailədən olan qızla evlənməli idi. Heç vaxt başqasının
    arvadını yoldan çıxarmamalı, qul və ya pozğun qadınla evlənməməli idi.
    Əgər kişi evlənərkən arvadını bakirə olmamaqda ittiham edirdisə, onda
    ittihamlarını təsdiqləmək üçün dəlil təqdim etməli idi. Bu zaman atası
    və qardaşı qızı qorumalı idi. Qız günahsız olduğunu sübut etdiyi halda,
    ər onu qanuni nikahına almalı, zinadan başqa səbəblə heç vaxt onu boşaya
    bilməzdi. Bu cür ittihamın yalan və pisniyyətli olduğu sübuta
    yetirilərdisə, onda kişi qırx qamçı zərbəsi alır və qızın atasına 50
    sikkə ödəməli idi. Yox, əgər qızın günahkar olduğu sübuta yetirilər və
    o, təqsirli bilinərdisə, adi təbəqədən olduğu halda daşqalaq edilməli,
    kahin qızı olduğu halda isə diri-diri yandırılmalı idi.</p>
  <p>Əgər kişi nişanlı qızı onun razılığı ilə yoldan çıxarardısa, onda hər
    ikisi öldürülməli idi. Əgər kişi qızı səhrada və ya kimsənin ona kömək
    edə bilməyəcəyi yerdə zorlayardısa, onda yalnız kişi öldürülməli idi.
    Əgər kişi subay qızı yoldan çıxarardısa, onunla evlənməli idi. Atası
    qızını ona ərə vermək istəmədiyi halda, kişi ataya əlli sikkə ödəməli
    idi.</p>
</blockquote>
<p>Yəhudilərin nikah və paklıqla bağlı çox yüksək normaları və qanunları
  vardı. Onlar üçün boşanmaq iyrənc bir iş sayılırdı. Yəhudilər deyirdilər
  ki, kişi gənc arvadını boşayanda hətta qurbangah belə göz yaşı
  tökür.</p>
<p>Lakin yəhudilərdə ideal və real vəziyyət bir-birinə uyğun gəlmirdi.
  İki təhlükəli amil vəziyyəti daha da ağırlaşdırırdı.</p>
<p>Birincisi, yəhudi qanununa görə, qadın heç kim idi. O, atasının və ya
  ərinin mülkiyyəti sayılırdı. Buna görə də demək olar ki, heç bir hüququ
  yox idi. Yəhudi nikahlarının əksəriyyətini valideynlər və ya peşəkar
  vasitəçilər təşkil edirdilər. Qızı hələ uşaq ikən nişanlaya bilərdilər.
  Nişanlısı isə adətən, heç tanımadığı biri olurdu. Lakin onun bir
  zəmanəti vardı: on iki yaşı olanda atasının seçdiyi adamı ər kimi qəbul
  etməkdən imtina edə bilərdi. Boşanma məsələlərində isə bütün qayda və
  qanunlar üstünlüyü ərə verirdi. Qanunda deyilirdi ki, "arvad öz razılığı
  ilə və ya razılığı olmadan boşana bilər, lakin ər yalnız öz razılığı ilə
  boşana bilərdi". Qadın heç vaxt boşanma prosesini başlada, boşana
  bilməzdi, yalnız əri onu boşamalı idi.</p>
<p>Təbii ki, müəyyən təminatlar var idi. Əgər ər onu əxlaqsızlığına görə
  boşamayıbsa, onun cehizini qaytarmalı idi. Bu, məsuliyyətsiz
  boşanmaların sayını azaltmağa yönəlmiş bir addım idi. Məhkəmələr nikah
  münasibətlərini yerinə yetirməkdən imtina etdiyinə, cinsi zəifliyi
  olduğuna, ya da ailəsini layiqincə təmin edə bilmədiyinə görə arvadını
  boşasın deyə kişiyə təzyiq göstərə bilərdi.</p>
<p>Arvad ərinin cüzam kimi arzuolunmaz xəstəliyi olardısa və ya it
  nəcisi toplamaqla əlaqəli olan dəri dabbağı olsaydı, yaxud ona Müqəddəs
  Torpağı tərk etməyi təklif etsəydi, onu boşanmağa məcbur edə bilərdi.
  Amma ümumi götürəndə Qanun qadının hüquqlarının olmadığını, boşanma
  tələb etmək hüququnun tamamilə ərinə aid olduğunu bildirirdi.</p>
<p>İkincisi, boşanma həddindən artıq sadə proses idi. Bütün proses
  İsanın istinad etdiyi Musanın Qanunundakı açıqlamaya əsaslanırdı. «Kimsə
  bir qadını alıb, evlilik zamanı onda ləyaqətsiz bir şey tapdığı üçün
  qadını bəyənməzsə, talaq kağızı yazıb əlinə verərək evindən çıxararsa,
  evdən çıxmış qadın sonra başqa kişiyə ərə gedə bilər» (<em>Qanunun
    təkrarı 24:1</em>). Talaq kağızı ərin arvadını buraxdığını bildirən bir
  cümləlik sadə bəyanat idi. İosif Flavi yazır:</p>
<blockquote>
  <p>«Arvadını hər hansı səbəbdən boşayan kişi (kişilər arasında belə
    hallar olur) bir daha ondan arvad kimi istifadə etməyəcəyinə dair yazılı
    surətdə zəmanət versin. Çünki belə olduqda qadın başqa biri ilə rahat
    ailə qura bilər».</p>
</blockquote>
<p>Belə sadə boşanma proseduruna qarşı yeganə təminat qadının cehizini
  qaytarmalı olması idi.</p>
<h2 id="boşanma-üçün-yəhudi-əsaslari-matta-191-9-ardı">BOŞANMA ÜÇÜN
  YƏHUDİ ƏSASLARI ( Matta 19:1-9 (ardı))</h2>
<p>Yəhudilərdə boşanmanın ən əsas problemlərindən biri Musa peyğəmbərin
  Qanunu ilə bağlı idi. Qanunda deyilir ki, kişi arvadı ilə o halda boşana
  bilər ki «<em>onda ləyaqətsiz bir şey</em> tapdığı üçün qadını
  bəyənməzsə...» Məsələ ondadır ki, <em>ləyaqətsiz bir şey</em> ifadəsini
  necə başa düşmək olar.</p>
<p>Elə buna görə də yəhudi ravvinlər arasında ciddi fikir ayrılığı
  yaranmışdı. Onlar İsa Məsihə sual verməklə Onu müzakirəyə cəlb etmək
  istəmişdilər. Şammay məktəbi iddia edirdi ki, <em>ləyaqətsiz bir
    şey</em> ifadəsi zina, nikahdankənar əlaqəni nəzərdə tutur və kişi
  yalnız bu səbəbdən arvadını boşaya bilər. Qadın hətta İzavel kimi
  itaətsiz və ziyankar olsa belə, nikah əhdini pozmayıbsa onu boşamaq
  olmazdı. Hillel məktəbi isə əksinə olaraq <em>ləyaqətsiz bir şey</em>
  ifadəsini geniş mənada şərh edirdi. Hesab edirdi ki, arvad nahar
  yeməyini pis bişirirsə, səliqəsiz geyinirsə, küçədə başqa kişi ilə
  danışırsa, ərinin yanında valideynləri haqqında hörmətsizcəsinə
  danışırsa, səsi qonşudan gələcək qədər davakardırsa, əri onu boşaya
  bilər. Ravvin Akiba daha da irəli gedərək «<em>onda ləyaqətsiz bir şey
    tapdığı üçün»</em> ifadəsini belə şərh edirdi: ər daha çox bəyəndiyi və
  daha gözəl zənn etdiyi qadını tapdığı halda arvadını boşaya bilər.</p>
<p>Faciə də onda idi ki, üstünlük Hillel məktəbinə verilirdi: evlilik
  bağları möhkəm deyildi və təəssüf ki, ən elementar vəziyyətdə belə
  boşanmalar adi hala çevrilirdi.</p>
<p>Bu barədə tam təsəvvürə malik olmaq üçün demək lazımdır ki, ravvin
  qaydalarına görə iki halda boşanma <em>mütləq</em> idi. Birincisi, nikah
  əhdinin pozulması halında. Nikah sədaqətini pozan qadını mütləq boşamaq
  lazımdır». İkincisi, <em>sonsuzluq</em> halında boşanma vacib idi.
  Evliliyin mənası uşaqlarda, nəsillərin yetişməsində sayılırdı. Əgər on
  illik evlilikdən sonra cütlüyün uşağı olmurdusa, boşanma mütləq idi.
  Belə olan halda, qadın ikinci dəfə ərə gedə bilərdi, amma bu normalar
  ikinci nikahda da qüvvədə qalırdı.</p>
<p>Yəhudilərin boşanmaya dair daha iki maraqlı hüquq normaları var idi.
  Birincisi, <em>ailəni tərk etmək</em> boşanmaq üçün səbəb sayılmırdı.
  Əgər ailə tərk edilirdisə, həyat yoldaşının öldüyünü sübut etmək lazım
  idi. Ona da Qanun yalnız bir halda icazə verirdi: əgər bütün digər
  hallarda yəhudi qanunları iki şahidin olmasını zəruri sayırdısa,
  cütlüklərdən biri evdən çıxıb geri qayıtmadığı halda bir şahidin olması
  kifayət edirdi.</p>
<p>İkincisi, nə qədər qəribə səslənsə də, <em>dəlilik</em> boşanmaq üçün
  səbəb ola bilməzdi. Əgər arvad dəli olsaydı, əri onu boşaya bilməzdi.
  Çünki boşandıqdan sonra köməksiz vəziyyətdə qalan qadının himayədarı
  olmazdı. Bu, qadına qarşı şəfqəti əks etdirir. Əgər ər dəli olsaydı,
  yenə də boşanmaq mümkün deyildi. Çünki ər talaq kağızı yazmaq
  iqtidarında deyildi. Onun təşəbbüsü ilə tərtib edilən belə bir məktub
  olmadığına görə boşanmaq olmazdı.</p>
<p>İsa Məsihə verilən sualın arxasında çox ağrılı və qızğın mübahisə
  dururdu. Onun cavabı hər iki tərəfi təəccübləndirmişdi və bu cavabdan
  belə bir nəticəyə gəlmək olardı ki, bütün vəziyyəti kökündən dəyişmək
  lazımdır.</p>
<h2 id="isa-məsihin-cavabi-matta-191-9-ardı">İSA MƏSİHİN CAVABI (Matta
  19:1-9 (ardı))</h2>
<p>Əslində, fariseylər İsanı həmin müzakirəyə cəlb etmək üçün Ondan
  boşanma haqqında Şammayın, yoxsa Hillelin fikirlərinə daha çox üstünlük
  verdiyini soruşdular.</p>
<p>İsa cavabında ilk yaradılışa, yaradılışın başlanğıcına qayıdır. İsa
  deyir ki, Tanrı başlanğıcda Adəm və Həvvanı kişi və qadın olaraq
  yaratdı. Adəm və Həvva yaradılış tarixinin müəyyən bir dövründə bir-biri
  üçün yaradılmışdır, başqa heç kim üçün. Onların birliyi mükəmməl və
  sarsılmaz idi. İsa deyir ki, bu iki şəxs gələcək bütün nəsillər üçün bir
  simvol və nümunədir. İlahiyyatçılardan biri bu barədə belə demişdir:
  «hər bir evli cütlük Adəmlə Həvvanın surəti olduğuna görə, onların
  bir-biri ilə ittifaqı sarsılmazdır».</p>
<p>İsanın bu arqumenti tamamilə aydındır: Adəmlə Həvvanın nümunəsində
  boşanmaq nəinki arzuolunmaz və yanlış idi, hətta tamamilə qeyri-mümkün
  idi. Sadə bir səbəbə görə. Çünki onlarla evlənəcək başqa bir adam yox
  idi.</p>
<p>Elə buna görə də İsa Məsih bu prinsipi vurğulayır ki, istənilən halda
  boşanma səhv addımdır. Lakin dərhal o da qeyd olunmalıdır ki, bu,
  <em>qanun</em> deyil, <em>prinsipdir</em>, <em>prinsip</em> isə tamam
  başqa şeydir.
</p>
<p>Fariseylər burada zəif nöqtə olduğunu düşündülər. Musa peyğəmbər
  (<em>Qanunun təkrarı 24:1</em>) dedi ki, əgər ər qadında ləyaqətsiz bir
  şey tapdığı üçün onu bəyənməzsə, onda talaq kağızı yazıb əlinə versin,
  beləcə nikah pozulmuş sayılacaq. Fariseylərə lazım olan elə bu idi. İndi
  onlar İsaya deyə bilərdilər: "Bəlkə Sən Musanın səhv etdiyini demək
  istəyirsən? Bəlkə Sən Musaya verilmiş səmavi qanunu ləğv etmək
  istəyirsən? Bəlkə Sən qanunverici kimi özünü Musadan üstün
  tutursan?»</p>
<p>İsa Məsih cavabında onlara deyir ki, Musanın verdiyi <em>Qanun</em>
  deyil, yalnız <em>güzəştdir.</em> Musa boşanmağı əmr etməyib. O, ən
  yaxşı halda münasibətləri nizamsızlıq və azğınlıqla təhdid edən
  vəziyyəti yoluna qoymaq üçün buna icazə verib. Musanın qaydaları yolunu
  azmış insan üçün yalnız güzəşt demək idi. <em>Yaradılış 2:23-24</em>-də
  Allahın bizim üçün nəzərdə tutduğu ideal variant var: nikaha girən iki
  insan elə birləşməlidir ki, bir bədən olsunlar. İsa onlara belə cavab
  verir: «Musa, <em>həqiqətən,</em> boşanmaya icazə verib. Amma bu,
  idealın tamamilə itirilməsinə görə güzəşt idi. İdeal nikah Adəmlə
  Həvvanın sarsılmaz, mükəmməl birliyində idi. Evlilik məhz belə
  olmalıdır. Allah onun belə olmasını istəyirdi.</p>
<p>Biz indi Əhdi-Cədidin ən real və ən çətin yerlərindən birinə
  yaxınlaşırıq. İsa nə demək istəyirdi? Çətinlik ondadır ki, Mattanın və
  Markın Müjdələrində İsanın sözləri fərqli şəkildə ifadə edilir. Mattanın
  Müjdəsində deyilir: «Mənsə sizə deyirəm ki, cinsi əxlaqsızlıqdan başqa,
  hər hansı bir səbəbə görə arvadını boşayıb başqası ilə evlənən kəs zina
  edir» (<em>Matta 19:9).</em></p>
<p>Markın Müjdəsində belə deyilir: «Arvadını boşayıb başqası ilə evlənən
  kəs arvadına münasibətdə zina edir. Ərindən boşanıb başqasına gedən
  qadın da zina edir». <em>(Mark 10:11-12).</em></p>
<p>Lukanın Müjdəsində isə belə deyilir: «Arvadını boşayıb başqası ilə
  evlənən hər kəs zina edir. Ərindən boşanmış qadınla evlənən də zina
  edir» <em>(Luka 16:18).</em></p>
<p>Burada kiçik anlaşılmazlıq ondan ibarətdir ki, Markın müjdəsində
  qadının ərindən boşana biləcəyi göstərilir. Halbuki biz yəhudi
  qanunlarında bunun mümkün olmadığını gördük. Amma burada, ola bilsin,
  bütpərəstlərin qanunlarına görə qadının ərindən boşanması nəzərdə
  tutulur. Böyük anlaşılmazlıq isə odur ki, Mark və Lukanın Müjdələrində
  boşanma qadağası <em>qəti</em> şəkildə qoyulur və bu qadağaya heç bir
  istisna göstərilmir. Ancaq Mattanın Müjdəsində bir bəndlik belə bir
  cümlə var: boşanmaya səbəb zinadırsa, icazə verilir. Onda belə aydın
  olur ki, yəhudi qanunlarında, zina səbəbindən boşanma <em>məcburi</em>
  idi, elə buna görə də Mark və Luka bunu xatırlatmağı lazım bilməyiblər.
  Amma o vaxt sonsuzluğa görə də boşanma məcburi idi.</p>
<p>Nəticə etibarilə biz Mattanın Müjdəsində deyilənlərlə Mark və Lukanın
  Müjdələrində deyilənləri müqayisə etməli olacağıq. Fikrimizcə, Mark və
  Lukanın Müjdələrində deyilənlərin doğruluğuna heç bir şübhə yoxdur.
  Bunun iki səbəbi var. Adəmlə Həvvanın simvolik, ideal birliyinə yalnız
  boşanmanın mütləq qadağası uyğun gəlir. Şagirdlər boşanmanın qəti
  qadağan edilməsindən danışılanda heyrətlənir. Çünki onlar deyirdilər ki,
  (<em>19:10</em>) əgər evlilik belə geri dönüşü olmayan məsələdirsə, onda
  heç evlənməmək daha yaxşıdır. Burada İsanın <em>qanunu</em> deyil,
  <em>prinsipi</em> izah etdiyinə heç bir şübhə yaranmır. İdeal evlilik —
  birlikdir. Elə birlik ki, onu pozmaq qeyri-mümkündür. Nikahda Yaradanın
  <em>idealı</em> əksini tapıb.
</p>
<h2 id="yüksək-ideal-matta-191-9-ardı">YÜKSƏK İDEAL (Matta 19:1-9
  (ardı))</h2>
<p>İndi isə İsa Məsihin Onun təlimi ilə razılaşanların qarşısında
  qoyduğu yüksək nikah idealına nəzər salaq. Görəcəyik ki, yəhudi ideal
  nikahı məsihçi nikahının əsasını təşkil edir. Yəhudilərdə nikah
  <em>kidduşin</em> adlanırdı. <em>Kidduşin</em> <em>təqdis olunma</em> və
  ya <em>həsr olunma</em> demək idi. Bu söz Allaha Onun müstəsna və xüsusi
  xidməti üçün təqdis olunanı ifadə etməkdən ötrü işlədilirdi. Tamamilə
  Allaha verilən şey <em>kidduşin</em> idi. Bu o deməkdir ki, nikahda ər
  arvadına, arvad da ərinə həsr olunur. Biri qeyd-şərtsiz digərinə məxsus
  olur, necə ki, qurbanlıq müstəsna olaraq Allaha məxsus idi. İsa Məsih
  nikah naminə insan ata və anasını tərk edəcək və arvadı ilə birləşəcək
  deyərkən bax bunu nəzərdə tuturdu. O, ər və arvad o qədər yaxın olacaq
  ki, bir bədən adlanacaq deyəndə də bunu nəzərdə tuturdu. Allahın əzəldən
  buyurduğu ideal nikah planı da məhz bu cür idi (<em>Yaradılış
    2:24</em>). Bu ideallığı İsa Məsih bərpa etdi. Bu ideyanın, təbii ki,
  müəyyən nəticələri var.
</p>
<ol type="1">
  <li>
    <p>Bu birlik o deməkdir ki, nikah təkcə həyatda qalmaq üçün
      verilmir. Bu, əbədi olaraq verilir. Bu o deməkdir ki, fiziki yaxınlıq
      evlilikdə son dərəcə vacib amil olsa da, evlilik bununla məhdudlaşmır.
      Yalnız zəruri fiziki istəkləri təmin etmək məqsədilə bağlanan nikah
      uğursuzluğa məhkumdur. Evlilik insanların bir işi birlikdə etmələri üçün
      deyil, hər şeyi birlikdə etmələri üçündür.</p>
  </li>
  <li>
    <p>Başqa sözlə desək, evlilik iki şəxsin birliyidir. İki insan
      müxtəlif yollarla birlikdə yaşaya bilər. Ola bilər onlardan biri
      digərinə o qədər hakim olsun ki, həyatda yalnız onun istəyi, rahatlığı
      və məqsədi önə çıxsın. Digəri isə tamamilə ona tabe olub yalnız onun
      istək və ehtiyaclarını ödəsin. Bundan başqa, iki insan davamlı gərginlik
      və davamlı qarşıdurma, maraqların toqquşması şəraitində birlikdə yaşaya
      bilər. Birlikdə yaşamaq ardı-arası kəsilməyən mübahisəyə çevrilə bilər.
      Bu halda, münasibətlər hər ikisi üçün əlverişsiz olan kompromislərə
      əsaslanır. İnsanlar həm də deyinmədən bir-birini qəbul edərək münasibət
      qura bilərlər. Bir yerdə yaşasalar da hərəsi öz həyatını yaşayır, öz
      yolu ilə gedir. Eyni evdə yaşayırlar, amma ümumi evləri var desək, yalan
      olar.</p>
  </li>
</ol>
<p>Təbii ki, bütün bu münasibətlər idealdan çox uzaqdır. İdeal o
  deməkdir ki, nikahda iki insan öz yarısını tamamlayır.</p>
<p>Evlilik həyatı məhdudlaşdırmamalı, əksinə, onu tamamlamalıdır. O,
  tərəflərin hər birinin həyatına yeni dolğunluq, yeni məmnunluq və yenə
  də məmnunluq gətirməlidir. İki nəfərin nikah birliyində biri digərini
  tamamlayır, hərə öz yarısını tapır. Bu heç də o demək deyil ki, biz
  hansısa şəkildə bir-birimizə uyğunlaşmamalı, hətta nəyisə qurban
  verməməliyik. Bu o deməkdir ki, belə münasibətlər tək yaşamaqdan daha
  dolğun, daha sevincli olur və daha çox məmnunluq gətirir.</p>
<ol start="3" type="1">
  <li>
    <p>Bunu daha sadə belə ifadə etmək olar: evlilikdə hər şey yarıya
      bölünməlidir. Qızın ürəyini əldə etmək dövründə müəyyən bir təhlükə
      mövcuddur: həmin dövrdə sevgililər bir-birini yalnız yaxşı tərəfdən
      görürlər. Bu, bir-birinə məftun olmaq vaxtıdır. Onlar bir-birini yaxşı
      geyimdə görürlər, fikirləri birgə əyləncəyə və zövqə yönəlir, pul çox
      vaxt vacib rol oynamır. Nikahda isə cütlük bir-birini yaxşı formada
      olmayanda, yorğun və əzgin olanda da görməlidir; uşaqlar, şübhəsiz ki,
      evi töküb-töküşdürəcəklər; pul tükənəcək və ərzaq, qida, geyim və başqa
      şeylər almaq problemə çevriləcək. Ay işığında romantik günlər və
      qızılgüllər mətbəxdəki qabyuyana çevrilir, siz ağlayan körpəni
      sakitləşdirmək üçün dəhliz boyunca addımlamalı olursunuz. Əgər bu iki
      nəfər həyatın axarına, eləcə də onun cazibəsinə hazır deyilsə, onların
      evliliyi uğursuzluğa məhkumdur.</p>
  </li>
  <li>
    <p>Buradan universal dərəcədə etibarlı sayılmasa da, həqiqət payı
      yüksək olan belə bir nəticə çıxır: nikah, adətən, o halda yaxşı olur ki,
      bu iki nəfər çoxdan bir-birini tanısın, bir-birinin ətrafına və
      keçmişinə yaxşı bələd olsun. Evlilik daimi və fasiləsiz bir həyatdır.
      Kök salmış vərdişlər, şüursuz davranış və tərbiyə üsulları asanlıqla
      ziddiyyət yarada bilər. İnsanlar sarsılmaz ittifaq qurmağa qərar
      verməmişdən öncə biri-birilərini nə qədər yaxşı tanısalar, onlar üçün
      bir o qədər yaxşıdır. Bu, ilk baxışdan sevginin olduğunu və belə bir
      sevginin, həqiqətən, hər şeyə qalib gələ biləcəyi faktını inkar etmir.
      Lakin təcrübə göstərir ki, insanlar biri-birilərini nə qədər yaxşı
      tanısalar, nikahları bir o qədər keyfiyyətli olar.</p>
  </li>
  <li>
    <p>Bütün bunlar sonda belə bir praktik nəticəyə gətirib çıxarır ki,
      nikahın əsasında <em>birlik</em> dayanır, birliyin əsasında isə
      <em>bir-birinə qarşı diqqətli münasibət</em>. Xoşbəxt evlilik üçün
      cütlüklərdən hər biri özündən çox tərəf müqabilinin qayğısına
      qalmalıdır. Eqoizm bütün şəxsi münasibətləri öldürür, xüsusilə iki insan
      nikahda bir-birinə bağlı olduğu halda.
    </p>
  </li>
</ol>
<p>Məşhur ingilis yazıçısı Somerset Moem anası haqqında danışarkən onun
  gözəl, cazibədar və hamı tərəfindən sevildiyini söyləyir. Atası heç də
  yaraşıqlı deyilmiş və amma başqa görünən bir neçə cəlbedici keyfiyyətə
  sahib imiş. Bir dəfə kimsə anasına belə deyir: "Hamı səni sevirsə və
  istədiyin adamla evlənə bildiyin halda, ərə getdiyin bu çirkin insana
  necə sadiq qala bilərsən?" Anası isə belə cavab verib: "O, heç vaxt məni
  incitmir". Məncə, bundan böyük iltifat yoxdur.</p>
<p>Nikahın mənası sadə və asan başadüşüləndir. Bu öz xoşbəxtliyindən çox
  başqasının xoşbəxtliyini düşünən, xidmət edə bildiyi qədər qürur duyan,
  anlayış göstərən və buna görə də hər zaman bağışlamağı bacaran sevgidir.
  Başqa sözlə desək, bu, Məsihin məhəbbətinə bənzəyən məhəbbətdir — özünü
  unutmaqla tapacağını, özünü itirməklə də dolğunluğunu tapacağını
  bilir.</p>
<p><strong>10-12</strong></p>
<h2 id="idealin-tətbiq-olunmasi-matta-1910-12">İDEALIN TƏTBİQ OLUNMASI
  (Matta 19:10-12)</h2>
<p>Burada əvvəlcə müzakirə etdiklərimizi dəqiqləşdirməyə qayıdırıq.
  Şagirdlər İsanın onlar üçün əmr etdiyi ideal nikah haqqında eşidəndə
  qorxdular. Çox güman, şagirdlərin yadına ravvinlərin məsəlləri düşdü.
  Onların uğursuz nikahlar haqqında çox məsəlləri var idi. «Kimin ki,
  zəhlətökən arvadı var, o, cəhənnəmin üzünü heç vaxt görməyəcək». Belə
  insan cəhənnəmdən azaddır, çünki günahlarının kəffarəsini yer üzündə
  edib! «Arvadı əmr verən kişinin həyatı həyat deyil». «Pis arvad əri üçün
  cüzam kimidir. Dərmanı nədir? Qoy arvadını boşasın və cüzamından
  sağalsın». Hətta belə deyilirdi ki, kişinin arvadı pis olarsa, onun
  ilahi borcu arvadını boşamaqdır.</p>
<p>Bu cür tərbiyə alan kişilərə İsa Məsihin güzəştsiz tələbi inanılmaz
  görünürdü. Elə buna görə də onların reaksiyası adi oldu: əgər evlilik
  özlüyündə belə nəticə verən məcburi münasibətdirsə və boşanma
  qadağandırsa, onda evlənməmək daha yaxşıdır. Çünki fəlakətli vəziyyətdən
  çıxış yolu, geri dönüş yoxdur. İsa Məsih bu vəziyyətə iki cür cavab
  verir.</p>
<ol type="1">
  <li>
    <p>O, birbaşa deyir ki, hamı bu vəziyyəti qəbul edə bilməz, yalnız
      ona verilənlər qəbul edə bilər. Başqa sözlə, <em>yalnız məsihçilər
        məsihçi etikasını</em> qəbul edə bilər. Yalnız İsa Məsihin daimi
      köməyinə, Müqəddəs Ruhun daimi rəhbərliyinə malik insanlar ideal nikahın
      tələb etdiyi belə bir şəxsi münasibət yarada bilər. İnsan yalnız İsa
      Məsihin köməyilə əsl evliliyin tələb etdiyi rəğbəti, anlayışı,
      bağışlanma ruhunu, diqqətli sevgini təzahür etdirə bilər. Onun köməyi
      olmadan bunların heç birinə nail olmaq mümkün deyil. Məsihçilikdə ideal
      nikah ər-arvadın hər ikisinin məsihçi olmasını zəruri edir.</p>
  </li>
</ol>
<p>Burada hüdudlarını aşan dərin bir həqiqət var. Biz çox vaxt
  insanların belə dediyini eşidirik: «Biz Dağüstü Vəzdə deyilənləri qəbul
  edirik, amma İsanın ilahiliyinə, Onun Dirilməsinə və Dirilmədən sonra
  daim aramızda olmasına, Müqəddəs Ruha və bu kimi şeylərə niyə şübhə
  edirik? Biz etiraf edirik ki, O, nəcib bir insan idi və Onun təlimi ən
  yüksək dəyərə layiqdir. Nə üçün hər şeyi olduğu kimi qoyub, ilahiyyata
  əhəmiyyət vermədən təlimə uyğun yaşamayasan?» Bu sualın cavabı çox
  sadədir: İsa Məsihin köməyi olmadan heç kim Onun təlimlərinə uyğun
  yaşaya bilməz. Əgər İsa Məsih sadəcə qüdrətli və yaxşı insan idisə,
  hətta insanların ən yaxşısı idisə belə, O bizim üçün əsl nümunədir. Onun
  təlimi o vaxt keçərli olur ki, insan Məsihin sağ olduğuna və bu təlimin
  həyata keçməsi üçün aramızda olmasına və bizə kömək etməsinə əmin olsun.
  Məsihin təlimi Məsihin varlığını tələb edir, əks halda, bu, qeyri-mümkün
  və ağrılı bir ideala çevrilir. Beləliklə, biz qəbul etməliyik ki, yalnız
  məsihçilər məsihçi nikahında yaşaya bilərlər.</p>
<ol start="2" type="1">
  <li>
    <p>Həmin hissə xədimlər haqqında qəribə ayə ilə bitir. Xədim — cinsi
      əlaqədən məhrum olan kişidir. İsa Məsih insanları üç sinfə ayırır.
      Bəziləri fiziki qüsur səbəbindən cinsi həyata qadir deyillər; digərləri
      insanlar tərəfindən xədimə çevrilib. Belə adətlər Qərb sivilizasiyasının
      insanlarına qəribə görünür. Şərqdə padşah saraylarının nökərləri,
      xüsusən də padşah hərəminin qulluqçuları tez-tez axtalanırdılar. Çox
      vaxt məbəd kahinləri, məsələn, Efesdəki Diana<a href="#fn71" class="footnote-ref" id="fnref71"
        role="doc-noteref"><sup>71</sup></a>
      məbədinin kahinləri də axtalanırdılar.</p>
  </li>
</ol>
<p>Sonra İsa Məsih Səmavi Padşahlıq naminə özlərini xədim etdirənlər
  haqqında danışır. Burada İsa Allahın Padşahlığı naminə nikahdan, ailədən
  və fiziki sevgidən imtina edənləri nəzərdə tutur.</p>
<p>Bu necə baş verə bilər? Bəzən elə olur ki, insan eşitdiyi çağırışla
  insan sevgisi arasında seçim etməli olur. Belə bir deyim var: «Ən yüksək
  sürət tək səyahət edərkən olur». İnsan hiss edə bilər ki, xarabalıq bir
  yerdə o, yalnız tək xidmət bilər, çünki belə şəraitdə onun nə evi, nə də
  ailəsi ola bilər. Ola bilər, o, missioner kimi özü ilə həyat yoldaşını
  apara bilməyəcəyi və hətta orada uşaq sahibi ola bilməyəcəyi yerə
  getməyə çağrıldığını hiss etsin. Hətta elə ola bilər ki, birini sevsin,
  sonra da sevdiyi adamın ürəyincə olmayan bir tapşırıq alsın. Onda o,
  sevgisi ilə Məsihin çağırışı arasında seçim etməlidir.</p>
<p>Allaha şükürlər olsun ki, insan belə seçimlə çox vaxt qarşılaşmır.
  Lakin elə adamlar da var ki, könüllü olaraq iffətə, subaylığa, paklığa,
  yoxsulluğa, çəkingənliyə həsr olunublar. Adi insan bu yolla getməz,
  lakin çağırışa tabe olanlar və Məsihin işini görmək naminə təkbaşına
  yola çıxan adamlar olmasaydı, dünya kasıb olardı.</p>
<h2 id="nikah-və-boşanma-matta-1910-12-ardı">NİKAH VƏ BOŞANMA (Matta
  19:10-12 (ardı))</h2>
<p>Bu mövzunun müasir dövrdə boşanma ilə əlaqəsini öyrənmədən yarımçıq
  saxlamaq düzgün olmazdı.</p>
<p>Əvvəlcədən biz qeyd etmişdik ki, İsa Məsih bu məsələdə <em>qanunu
    deyil, prinsipi izah edib</em>. İsa Məsihin söylədiklərini qanun kimi
  təqdim etmək o deməkdir ki, onları düzgün başa düşməmişik. Müqəddəs
  Kitabda bizə <em>qanunlar</em> deyil, konkret vəziyyətlərdə dua edərək
  və ağılla qəbul edəcəyimiz <em>prinsiplər</em> verilib.</p>
<p>Şənbə günü haqqında Müqəddəs Kitabda belə deyilir: «Bu gün... heç bir
  iş görməsin» <em>(Çıxış 20:10).</em> Biz bilirik ki, heç bir
  sivilizasiyada işi tam dayandırmaq mümkün deyildi. Fermada mal-qaraya
  baxmaq və bəsləmək, həftənin günündən asılı olmayaraq, inəkləri sağmaq
  lazımdır. İnkişaf etmiş sənaye cəmiyyətlərində bəzi dövlət xidmətləri
  işləməlidir. Əks halda, nəqliyyat dayanacaq, su, işıq, istilik
  olmayacaq. Hər evdə, xüsusilə də uşaqların olduğu yerdə həmişə görüləsi
  nəsə var.</p>
<p>Prinsip heç vaxt yekun qanun kimi göstərilə bilməz. Prinsiplər həmişə
  konkret vəziyyətə tətbiq edilməlidir. Buna görə də, boşanma problemini
  sadəcə İsa Məsihin sözlərindən sitat gətirməklə həll etmək olmaz. Bu
  prinsipi qarşımıza çıxan hər bir fərdi vəziyyətdə tətbiq etməliyik. Bu
  mənada bəzi məqamları vurğulaya bilərik.</p>
<ol type="1">
  <li>
    <p>Şübhəsiz ki, <em>ideal</em> evlilik iki nəfərin sarsılmaz birliyi
      olmalıdır. Belə nikah yalnız bir aktı yerinə yetirməyə deyil, həyatı
      hamının məmnun qaldığı bir qardaşlığa çevirməyə, biri digərini
      tamamlamağa hazır olan iki şəxsin mütləq birliyi kimi bağlanmalıdır. Bu
      bizi irəli aparan zəruri əsasdır.</p>
  </li>
  <li>
    <p>Lakin həyat tamamilə rahat və yaxşı təşkil olunmuş bir proses
      deyil və heç vaxt ola da bilməz. Həyatda gözlənilməz şeylər çox olur.
      Tutaq ki, iki nəfər evlənir. Onlar bunu ən böyük ümidlərlə, ən yüksək
      ideallarla edirlər. Sonra deyək ki, gözlənilmədən xoşagəlməz bir hadisə
      baş verir və insanlara ən böyük sevinc bəxş etməli olan münasibətlər yer
      üzündə dözülməz cəhənnəmə çevrilir. Tutaq ki, onlar bu vəziyyəti
      düzəltmək üçün mümkün olan hər kəsi köməyə çağırırlar. Deyək ki, fiziki
      xəstəliklərin müalicəsi üçün həkimə, ruhi xəstəliklərin müalicəsi üçün
      psixiatra, bütün ruhi xəstəliklərin aradan qaldırılması üçün keşişə
      müraciət edirlər. Amma problem həll olunmamış qalır. Fərz edək ki,
      ər-arvaddan birinin fiziki, əqli və ya mənəvi vəziyyəti nikahı tamamilə
      dözülməz edir. Elə hesab edək ki, bunu yalnız nikah bağlanandan sonra
      öyrənmək mümkün olub. Onda bu iki şəxs hər ikisinə bədbəxtlikdən başqa
      heç nə verməyən evlilikdə qandalda qalacaqmı?</p>
  </li>
</ol>
<p>Belə mülahizələrin məsihçiliklə əlaqəsinin olduğunu təsəvvür etmək
  çox çətindir. İsanın bir qanunşünas kimi iki nəfəri belə vəziyyətə görə
  qınadığını görmək son dərəcə ağrılı olardı. Bu, heç də boşanmaya adi
  yanaşmaq demək deyil. Bu, o deməkdir ki, dözülməz, hətta təhlükəli olan
  belə vəziyyətə dözmək üçün bütün fiziki, əqli və mənəvi imkanlar
  tükənibsə, onda bu vəziyyətə son qoyulmalıdır. Məbəd isə onları tamamilə
  ümidsiz hesab etməməli, onlara kömək göstərmək üçün əlindən gələni
  etməlidir. Görünür, Məsihin Ruhu bu şəraitdə özünü göstərə bilər.</p>
<ol start="3" type="1">
  <li>
    <p>Lakin bu məsələdə biz faciəvi vəziyyətlə qarşılaşırıq. Çox vaxt
      nikahı pozan şeylərlə qanunun heç bir əlaqəsi olmur. Ehtirasa tutulan,
      özünə nəzarəti itirən insan nikahı pozur, sonra da bütün həyatı boyu
      əməlindən utanır və peşman olur. Onun bir daha bunu təkrarlayacağı
      inandırıcı deyil. Digəri isə xəyanət etməyi ağılından belə keçirmir,
      cəmiyyətdə yüksək mənəviyyat nümunəsidir, amma gündəlik həyatda
      qəddarlığı, eqoizmi və ruhani vicdansızlığı ilə həyatı onunla birlikdə
      yaşayan üçün cəhənnəmə çevirir və bunu tamamilə vicdansızcasına
      edir.</p>
  </li>
</ol>
<p>Nəzərə almaq lazımdır ki, qəzetlərə düşən və nəticəsi gözlə görünən
  günahlar Allahın nəzərində ən böyük günahlar deyil. Bir çox kişi və
  qadın ailəsini dağıdır, eyni zamanda cəmiyyətin gözündə qüsursuz, yüksək
  mənəviyyatını qoruyub saxlayır.</p>
<p>Deməli, biz bu məsələdə qınamaqdan daha çox rəğbət göstərməliyik.
  Çünki uğursuz evliliyə qanuni standartlarla deyil, sevgi ilə yanaşmaq
  lazımdır. Bu zaman məlum haqları deyil, insanın qəlbini, ruhunu qorumaq
  vacibdir. Ancaq nikaha girməzdən əvvəl yaxşı-yaxşı dua etmək, həddindən
  artıq diqqətli və ehtiyatlı davranmaq lazımdır. Nikahın dağılma
  təhlükəsi yaranıbsa, onu xilas etmək üçün bütün tibbi, psixoloji və
  mənəvi resursları səfərbər etmək lazımdır. Yox, əgər düzəlməyəcəksə,
  onda hər şeyə qanuni nöqteyi-nəzərdən deyil, anlayış və sevgi ilə
  yanaşmaq vacibdir.</p>
<p><strong>13-15</strong></p>
<h2 id="isa-məsih-uşaqlara-xeyir-dua-verir-matta-1913-15">İSA MƏSİH
  UŞAQLARA XEYİR-DUA VERİR (Matta 19:13-15)</h2>
<p>Demək olar ki, bu, Müjdə tarixinin ən gözəl anıdır. Bütün hekayə
  yalnız iki ayədən ibarət olsa da, personajların hamısı açıq-aydın
  görünür.</p>
<ol type="1">
  <li>
    <p>Analar uşaqlarını gətirdilər.</p>
  </li>
</ol>
<p>Təəccüblü deyil ki, onlar İsanın əlini uşaqların üzərinə qoyub dua
  etməsini istəyirdilər. Çünki onlar bu əlin qüdrətini görmüşdülər; onlar
  bu əlin toxunuşunun ağrıları necə yüngülləşdirdiyini və xəstələri necə
  sağaltdığını görmüşdülər; onlar bu əlin kor gözlərin görmə qabiliyyətini
  bərpa etdiyini görmüşdülər. Ona görə də bu əlin uşaqlarına toxunmasını
  istəyirdilər. Yalnız bir neçə epizod İsanın həyatının heyrətamiz
  gözəlliyini belə açıq-aydın göstərir. Uşaqları gətirənlər İsanın,
  həqiqətən, Kim olduğunu bilmirdilər. Onlar yaxşı bilirdilər ki, İsa
  ilahiyyatçılar və fariseylər, kahinlər və sadukeylər, ortodoks din
  rəhbərləri tərəfindən hörmətlə qarşılanmır. Amma bütün bunlara
  baxmayaraq, Onda heyrətamiz bir gözəllik var.</p>
<p>Yuxarıda haqqında söz açdığımız, məsihçiliyi qəbul edən hindu
  Premanand anasının sözlərini sitat gətirir. Premanand məsihçiliyi qəbul
  edəndə ailəsi onu qovmuş və qapıları onun üzünə bağlamışdı Amma bəzən o,
  gizlicə anasını görməyə gəlirdi. Məsihçilyi qəbul etməsi anasının
  ürəyini qırmışdı, ancaq oğlunu sevməkdən heç vaxt vaz keçmədi. Anası
  deyir ki, Premanand bətnində olarkən bir missioner ona Əhdi-Cədid kitabı
  vermişdi. O, kitabı oxuyub, həmin kitab hələ də ondadır. Anası oğluna
  deyir ki, oğlunun məsihçi olmasını heç vaxt istəməzdi. Lakin doğulduğu
  vaxt bəzən onun İsa Məsih kimi bir insan olacağını xəyal edirmiş.</p>
<p>İsa Məsihdə hər kəsin görə biləcəyi bir gözəllik vardı. İsraildəki bu
  anaların səbəbini anlamasalar da, belə bir İnsanın əllərinin onların
  övladlarının başına toxunmasının uşaqlarına xeyir-dua verəcəyini hiss
  etmələri təəccüblü deyildi.</p>
<ol start="2" type="1">
  <li>
    <p>Bu hissədə şagirdlər sərt və kobud kimi təqdim edilir. Əgər bu,
      doğrudan da belə idisə, deməli, onları belə edən sevgi idi. Çünki
      onların bir arzusu var idi — İsanı qorumaq.</p>
  </li>
</ol>
<p>Şagirdlər İsanın necə yorğun olduğunu görürdülər. Onlar adamları
  sağaltmağın İsaya nəyin bahasına başa gəldiyini görürdülər. O,
  şagirdlərə tez-tez Çarmıx haqqında danışırdı. Yəqin ki, onlar İsanın
  üzündə ürəyinin və ruhunun gərginliyini görürdülər. Şagirdlərin tək
  istəyi heç kimin İsanı narahat etməməsi idi. Onlar fikirləşirdilər ki,
  belə bir vaxtda uşaqlar İsaya mane olacaqlar. Buna görə də onların sərt
  olduğunu düşünmək və qınamaq lazım deyil. Şagirdlər yalnız İsanı Ondan
  çoxlu güc tələb edən başqa təkidlərdən qorumaq istəyirdilər.</p>
<ol start="3" type="1">
  <li>
    <p>Bax İsa Məsih budur. Bu hekayə Onun haqqında çox şey deyir. O,
      uşaqların sevdiyi insanlardan biri idi. Bir nəfər deyib ki, qapısında
      uşaqlar oynamaqdan qorxan adam İsa Məsihin davamçısı ola bilməz. Əgər
      uşaqlar İsanı sevirdilərsə, demək, O, tərki-dünya deyildi.</p>
  </li>
  <li>
    <p>Bundan başqa, İsa üçün əhəmiyyətsiz insan yox idi. Bəziləri deyə
      bilər ki, «uşaqdır, uşağa görə narahat olma». İsa isə heç vaxt belə deyə
      bilməzdi. Onun üçün heç kim heç vaxt maneə və ya əhəmiyyətsiz biri
      olmayıb. İsa Ona ehtiyac duyanlara Özündə olanları verməkdən imtina
      etmək üçün heç vaxt nə çox yorğun və nə də çox məşğul olardı. İsa Məsih
      əksər məşhur vəzçilərdən və müjdəçilərdən qəribə şəkildə fərqlənirdi.
      Belə bir məşhurun qəbuluna düşmək, demək olar ki, çox vaxt mümkün olmur.
      İnsanların onları bezdirməsin və narahat etməsin deyə, belələrinin
      adamları onlardan uzaq tutan «cangüdənləri» olur. İsa heç də belə
      deyildi. Onun hüzuruna gedən yol ən təvazökar insana və ən kiçik uşağa
      belə açıq idi.</p>
  </li>
  <li>
    <p>Sonuncu personajlar uşaqlardır. İsa onlara dedi ki, onlar Allaha
      orada olan hər kəsdən daha yaxındırlar. Uşaq sadəliyi, həqiqətən də,
      Allaha hər şeydən daha yaxındır. Həyatın faciəsi məhz ondadır ki, biz
      böyüdükcə Ona yaxınlaşmaq əvəzinə, get-gedə Allahdan
      uzaqlaşırıq.</p>
  </li>
</ol>
<p><strong>16-22</strong></p>
<h2 id="imtina-matta-1916-22">İMTİNA (Matta 19:16-22)</h2>
<p>Bu, Müjdənin ən məşhur və sevimli hekayələrindən biridir. Bu hekayəni
  maraqlı edən odur ki, çoxumuz şüursuz şəkildə müxtəlif Müjdələrdən
  müxtəlif detalları birləşdirərək bütün mənzərəni əldə edirik. Adətən,
  onu varlı gəncin hekayəsi adlandırırlar. Bütün Müjdələr gəncin
  <em>zəngin</em> olduğunu söyləyir, çünki hekayənin mahiyyəti bundadır.
  Yalnız Mattanın Müjdəsində deyilir ki, o, <em>gənc</em> idi <em>(Matta
    19:20).</em> Luka isə onun <em>rəhbərlərdən biri</em> olduğunu deyir
  <em>(Luka 18:18)</em>. Maraqlıdır ki, biz tamamilə şüursuz şəkildə
  özümüz üçün hər üç Müjdənin elementlərindən ibarət mürəkkəb bir obraz
  yaratmışıq <em>(Matta 19:16-22; Mark 10:17-22; Luka 18:18-23).</em>
</p>
<p>Bu hekayədə ən böyük dərslərdən biri verilir. Çünki biz həmin
  hekayədə imanın nə olduğu barədə doğru və yanlış fikirlərin arasındakı
  fərqi yaradan əsas fikri görürük.</p>
<p>İsa Məsihə üz tutan şəxs, dediyinə görə, <em>əbədi həyatı</em>
  axtarırdı. O, xoşbəxtlik, rahatlıq, Allahla sülh axtarışına çıxmışdı.
  Ancaq verdiyi sual onu ələ verdi. O soruşur: «<em>Mən nə
    etməliyəm?</em>» Burada o, hansısa <em>əməli, hərəkəti</em> nəzərdə
  tutur<em>.</em> O, eynilə fariseylər kimi, qaydalara, qanunlara əməl
  etməyi düşünür. O, Qanuna riayət etməklə Allahla münasibətlərində müsbət
  tarazlığa nail olacağını zənn edir. Onun rəhm və lütf imanı haqqında heç
  bir təsəvvürə malik olmadığı açıq-aydın görünür. Buna görə də İsa Məsih
  onun baxışlarını düzgün istiqamətə yönəltməyə çalışır.</p>
<p>İsa ona öz sözləri ilə cavab verir. Ona əmrlərə əməl etməyi deyir.
  Gənc oğlan İsanın hansı əmrləri nəzərdə tutduğunu soruşur. Bu zaman İsa
  ona on əmrdən beşini sadalayır. İsanın dediyi əmrlərlə bağlı iki vacib
  məqamı qeyd etmək lazımdır.</p>
<p>Birincisi, bunlar Allah qarşısında deyil, <em>insanlar qarşısındakı
    öhdəliklərimizi</em> nəzərdə tutan onluğun ikinci yarısının əmrləridir.
  Bunlar <em>şəxsi insani münasibətləri</em> və <em>qardaşlarımıza
    münasibəti</em> tənzimləyən əmrlərdir.</p>
<p>İkincisi, İsa Məsih əmrləri ardıcıllıqla demir. Axırda o, ata-anaya
  hörmət etməyi əmr edir, hərçənd ki, bu əmr onluqda əvvəldə gəlir.
  Açıq-aydın görünür ki, İsa bu əmri xüsusi vurğulamaq istəyir. Nə üçün?
  Ola bilsin, bu gənc varlanıb karyera qurandan sonra, kasıb olan
  ata-anasını unudub. Bəlkə də cəmiyyət içinə çıxanda köhnə evdə qalan
  doğmalarına görə utanıb. Sonra isə İsanın amansızcasına qınadığı
  <em>qurban</em> prinsipinə istinad edərək, qanuni yolla asanlıqla özünə
  haqq qazandıra bilir <em>(Matta 15:1-6; Mark. 7:9-13).</em> Bu ayələr
  göstərir ki, hətta bunu etdikdən sonra, gənc bütün əmrləri yerinə
  yetirdiyini qanuni şəkildə iddia edə bilər. İsa gənc oğlandan
  qardaşlarına və valideynlərinə qarşı necə davrandığını, şəxsi
  münasibətinin necə olduğunu soruşur. Gənc cavab verir ki, əmrləri yerinə
  yetirir. Buna baxmayaraq, o, daha nəyisə yerinə yetirməli olduğunu
  bilir. Buna görə də İsa ona deyir ki, var-dövlətini satıb yoxsullara
  versin və Onun ardınca getsin.
</p>
<p>Bu hadisə Əhdi-Cədidə daxil olmayan müjdələrdən birində «Yəhudilərin
  Müjdəsi»ndə də əksini tapıb. Orada çox dəyərli əlavə məlumat var:</p>
<p>«Varlı adam Ondan soruşur: «Müəllim, əbədi yaşamaq üçün mən yaxşı nə
  iş görməliyəm?» İsa ona deyir: «Qanunu və peyğəmbərlərin əmrlərini
  yerinə yetir!» Adam cavab verir: «Mən onları yerinə yetirirəm». İsa
  Məsih ona belə deyir: «Get bütün varını sat, yoxsullara payla və Mənim
  ardımca gəl». Bu, varlı adamın xoşuna gəlmir və başını yelləyir. Onda
  İsa belə deyir: «Sən necə deyə bilərsən ki, qanunu və peyğəmbərlərin
  əmrlərini yerinə yetirirsən? Qanunda yazılıb ki, «yaxınını özün kimi
  sev». Budur, bax, sənin qardaşların, İbrahimin oğullarının çoxu
  cır-cındır içindədir, acından ölür. Sənin evində isə yaxşı şeylər var və
  bunların heç biri onlara çatmır».</p>
<p>Bütün ayənin açarı məhz budur. Gənc təsdiqləyir ki, Qanuna əməl edir.
  İlahiyyatçıların nöqteyi-nəzərindən baxanda, ola bilsin ki, o, Qanuna
  əməl edirdi. Lakin ruhani nöqteyi-nəzərdən bu, doğru deyildi. Çünki o,
  qardaşlarına qarşı düzgün hərəkət etmirdi. Nəticədə onun davranışı
  eqoistlik sayılırdı. Buna görə də İsa onu hər şeyini satmağa, yoxsullara
  və kasıblara verməyə çağırdı. Gənc öz mülkünə o qədər bağlı idi ki, onu
  var-dövlətindən yalnız cərrahi müdaxilə yolu ilə ayırmaq olardı. Əgər
  insan var-dövlətin ona yalnız rahatlıq gətirsin deyə verildiyini
  düşünürsə, onda bu var-dövlət qırılması zəruri olan zəncirlərdir. Əgər
  insan öz zənginliyini başqalarına kömək etmək üçün vasitə kimi görürsə,
  onda bu onun tacıdır.</p>
<p>Bu ayədəki böyük həqiqət odur ki, onda əbədi həyatın mənası əksini
  tapıb. Əbədi həyat — Allahın Özünün yaşadığı həyatdır. Yunan
  orijinalında <em>əbədi</em> sözü <em>ayonios</em> kimi ifadə edilir. Bu
  da təkcə <em>əbədi qalmaq</em> mənasını vermir. Bu, Allaha bənzər olmaq,
  Allaha məxsus olmaq və ya Allahı fərqləndirmək, səciyyələndirmək
  deməkdir. Allahın böyük cəhəti odur ki, O, çox sevir və məhəbbəti belə
  səxavətlə verir. Buna görə də, əbədi həyat əmrlərin, qayda-qanunların
  səylə yerinə yetirilməsi deyil; əbədi həyat qardaşlarımıza qarşı
  xeyirxah münasibətə və fədakar səxavətə əsaslanır. Əgər əbədi həyatı
  əldə etmək istəyiriksə, xoşbəxtliyi, sevinci, ruh və qəlb rahatlığını
  tapmaq istəyiriksə, o zaman Allahla münasibətdə müsbət tarazlığı
  qanun-qaydalara riayət etməklə deyil, Allahın insanlara olan məhəbbətini
  və qayğısını təzahür etdirməklə yarada bilərik. Məsihin ardınca getmək
  Məsihin uğrunda öldüyü insanlara mərhəmət və səxavətlə xidmət etmək
  deməkdir.</p>
<p>Sonda gənc İsa Məsihin yanından kədərli halda uzaqlaşdı. O ona edilən
  təklifi qəbul etmədi. Çünki böyük sərvəti var idi. Onun faciəsi onda idi
  ki, var-dövləti insanlardan, özünü də başqalarından çox sevirdi.
  Var-dövləti insanlardan, özünü isə başqalarından üstün tutan hər kəs İsa
  Məsihdən üz döndərir.</p>
<p><strong>23-26</strong></p>
<h2 id="zənginlikdəki-təhlükələr-matta-1923-26">ZƏNGİNLİKDƏKİ TƏHLÜKƏLƏR
  (Matta 19:23-26)</h2>
<p>Zəngin gəncin hekayəsi sərvətlə gələn təhlükələrə parlaq, eyni
  zamanda da dəhşətli bir işıq salır. Qarşımızda böyük sərvəti olduğu üçün
  böyük yoldan çəkilən bir insan dayanır. İsa bu təhlükəni xüsusilə
  vurğulayır: «Varlı insanın Allahın Padşahlığına girməsi çətindir».</p>
<p>Çətinlik dərəcəsini göstərmək üçün O, canlı müqayisədən istifadə
  edir. Zəngin adamın Allahın padşahlığına girməsi dəvənin iynənin
  gözündən keçməsi qədər çətindir. İsanın çəkdiyi bu misal müxtəlif cür
  şərh edilib.</p>
<p>Dəvə yəhudilərə məlum olan ən böyük heyvan idi. Deyilənə görə, şəhər
  divarlarının iki darvazası var idi: bütün nəqliyyatın və bütün ticarətin
  keçdiyi böyük əsas qapı, yanında isə kiçik, alçaq və dar qapı. Gecələr
  böyük qapılar bağlanıb mühafizə olunanda, şəhərə ancaq kiçik darvazadan
  daxil olmaq mümkün idi. O qapıdan hündür adam əyilmədən çətinliklə keçə
  bilərdi. Deyilənə görə, bu kiçik qapıları bəzən «iynə gözü»
  adlandırmışlar. Ona görə də belə bir fikir irəli sürülür ki, İsa Məsih
  varlı adamın Allahın Padşahlığına girməsinin dəvənin bir adamın
  çətinliklə keçdiyi kiçik darvazadan şəhərə girməsi qədər çətin olduğunu
  deyir.</p>
<p>Çox güman ki, İsa bu məsəli sözün əsl mənasında çəkir. O, zəngin
  adamın Allahın Padşahlığına girməsinin dəvənin iynənin gözündən keçməsi
  qədər çətin olduğunu demək istəyir. Bəs bu çətinlik nədir? Sərvət
  insanın düşüncəsinə üç cəhətdən təsir göstərir.</p>
<ol type="1">
  <li>
    <p><em>Sərvət insana yalançı müstəqillik hissi verir</em>. İnsan
      dünyanın bütün nemətlərinə sahib olduqda, ona elə gəlir ki, istənilən
      vəziyyətin öhdəsindən gələ bilər.</p>
  </li>
</ol>
<p>Bunun bariz nümunəsini biz Vəhy Kitabında Laodikeya cəmiyyətinə
  ünvanlanan məktubda görürük. Laodikeya Kiçik Asiyanın ən varlı şəhəri
  idi. Şəhər zəlzələ nəticəsində dağılıb viran qalmışdı. Eramızın 60-cı
  ilində Roma hakimiyyəti dağılmış binaların təmiri üçün kömək və böyük
  məbləğdə borc pul təklif etdi. Laodikeya təklifdən imtina edərək,
  vəziyyətin təkbaşına öhdəsindən gəlməyə qadir olduğunu bəyan etdi. Roma
  tarixçisi Tasit yazırdı: «Laodikeya xarabalıqlardan bizim köməyimiz
  olmadan təkbaşına öz gücünə qalxdı». Ölülərdən dirilən Məsih
  Laodikeyanın «Mən varlıyam, çox varlanmışam, heç nəyə ehtiyacım yoxdur»
  dediyini yaxşı eşidir (<em>Vəhy 3:17</em>).</p>
<p>Deyirlər ki, hər kəsin öz qiyməti var. Zəngin adam düşünə bilər ki,
  hər şeyin bir qiyməti var və istədiyi hər şeyi özü üçün ala bilər; çətin
  vəziyyətə düşsə, pulla çıxış yolunu əldə edə bilər. Hətta pulla
  xoşbəxtliyini satın ala biləcəyini və kədərindən qurtulacağını düşünə
  bilər. Ona görə belə adam zənn edə bilər ki, Allahsız da keçinə və öz
  həyatını nizamlaya bilər. Amma elə bir vaxt gəlir ki, insan bunun
  illüziya olduğunu, pulla satın alınması qeyri-mümkün olan şeylərin
  mövcud olduğunu, pulun onu xilas edə bilmədiyini anlayır.</p>
<ol start="2" type="1">
  <li>
    <p><em>Sərvət insanı bu dünyaya bağlayır</em>. İsa Məsih dedi:
      «Xəzinən haradadırsa, ürəyin də orada olacaq» (<em>Matta 6:21</em>).
      Əgər insanın istəkləri bu dünya ilə məhdudlaşırsa, bütün maraqları bu
      dünya ilə bağlıdırsa, onda heç vaxt o biri dünyanı, gələcəyi düşünmür.
      Əgər insanın yer üzündə çox böyük var-dövləti varsa, haradasa cənnətin
      olduğunu unuda bilər. Dəbdəbəli sarayı və ətrafdakı mülkləri gəzdikdən
      sonra Samuel Conson<a href="#fn72" class="footnote-ref" id="fnref72" role="doc-noteref"><sup>72</sup></a>
      (1709-1784) belə demişdi: «Bu kimi
      şeylər insanın ölməsini çətinləşdirir». İnsan dünyəvi şeylərə o qədər
      aludə olur ki, cənnəti unudur, gözlə görünənə o qədər aludə olur ki,
      gözlə görünməyənləri unudur. Elə faciə də bundadır. Çünki görünən
      keçicidir, görünməyən isə əbədidir.</p>
  </li>
  <li>
    <p><em>Sərvət, adətən, insanı eqoist edir</em>. İnsan nə qədər çox
      var-dövlətə sahib olsa da, daha çoxunu istəyir, çünki onun insani
      təbiəti belədir. Bir dəfə bu barədə belə demişdilər: «Sahib olduğundan
      bir az artığına malik olmaq adama bəs edir». Bundan əlavə, əgər insanın
      rahatlığı və dəbdəbəli həyatı varsa, o, həmişə bir gün bütün bunları
      itirəcəyindən qorxur. Beləcə, bütün bunları qoruyub saxlamaq üçün həyat
      gərgin və əzablı mübarizəyə çevrilir. Buna görə də insan zənginləşəndə
      ​​vermək ehtiyacı duymaq əvəzinə, sərvətindən yapışmağa başlayır. O,
      instinktiv olaraq öz təhlükəsizliyi və rifahı naminə getdikcə daha çox
      toplamağa çalışır.</p>
  </li>
</ol>
<p>Lakin İsa Məsih dedi ki, varlı insanın Allahın Padşahlığına girməsi
  <em>qeyri-mümkündür</em>. Zakkay Yerixonun ən varlı adamlarından biri
  idi, buna baxmayaraq, o, gözlənilmədən Allahın Padşahlığına yol tapdı
  (<em>Luka 19:9</em>). Arimateyalı Yusif zəngin bir adam idi (<em>Matta
    27:57</em>). Nikodim də çox zəngin insan idi, çünki o, İsanın cəsədini
  mumiyalaşdırmaq üçün mirra və aloe qarışığı gətirmişdi (<em>Yəhya
    19:39</em>). Bu, heç də o demək deyil ki, var-dövləti olanların heç biri
  Səmavi Səltənətə girməyəcək. Bu, heç də o demək deyil ki, sərvət
  günahdır; lakin var-dövlət özlüyündə təhlükə ilə doludur. Məsihçiliyin
  təməlində güclü ehtiyac hissi var; insanın yer üzündə var-dövləti
  olanda, Allahı unutmaq təhlükəsi yaranır; insanın ehtiyacı olanda çox
  vaxt bu ehtiyacı Allahın önünə aparır. Çünki onun üz tutacaq başqa
  kimsəsi olmur.
</p>
<p><strong>27-30</strong></p>
<h2 id="yersiz-suala-müdrik-cavab-matta-1927-30">YERSİZ SUALA MÜDRİK
  CAVAB (Matta 19:27-30)</h2>
<p>İsa Peterin sualına məzəmmət edə-edə asanlıqla cavab verə bilərdi.
  Müəyyən mənada bu sual yersiz idi. Kobud dillə desək, Peterin sualı belə
  səslənirdi: «Sənin ardınca getdiyimizə görə nə alacağıq?» İsa cavab verə
  bilərdi ki, belə fikirlərlə Onun ardınca gedən hər kəs Onu izləməyin nə
  demək olduğunu heç anlamır. Amma yenə də bu, tamamilə təbii sual idi.
  Düzdür, növbəti məsəldə buna görə məzəmmət var, lakin İsa Peteri
  danlamadı. O, Peterin sualını dinlədi və bu suala əsaslanaraq məsihçi
  həyatının üç böyük həqiqətini izah etdi.</p>
<ol type="1">
  <li>
    <p>Həqiqət budur ki, İsa ilə Onun mübarizəsini bölüşən hər kəs Onun
      qələbəsini Onunla bölüşəcək. Savaş zamanı, savaş başa çatdıqdan sonra
      çox vaxt insanlar döyüşlərdə iştirak edən və qələbə qazanan sıravi
      əsgərləri unudurlar. Məmləkəti uğrunda döyüşən insanlar çox vaxt
      görürdülər ki, bu ölkədə qəhrəmanlar aclıqdan ölür. Amma İsa Məsihlə
      birlikdə mübarizə aparanları belə bir təhlükə gözləmir. Məsihlə birlikdə
      döyüşən Onun qələbəsini də Onunla bölüşür; Çarmıxı daşıyan çələngi də
      taxacaq.</p>
  </li>
  <li>
    <p>Ədalətlisi odur ki, məsihçi imtina etdiyindən və ya qurban
      verdiyindən daha çoxunu alacaq; o, yeni maddi nemətlər deyil, bəşəri və
      səmavi yeni bir birlik alacaq.</p>
  </li>
</ol>
<p>İnsan məsihçiliyi qəbul edəndə yeni bir <em>bəşəri</em> birliyə daxil
  olur. Əgər müəyyən yerdə məsihçi məbədi varsa, onda məsihçinin həmişə
  dostları olmalıdır. Əgər məsihçi olmaq qərarı onun keçmiş dostlarını
  itirməsi ilə nəticələnibsə, bu, həm də o deməkdir ki, əvvəlkindən daha
  geniş dostlar dairəsinə daxil olub. Düzdür, məsihçinin tək qalacağı
  şəhər və ya kənd, demək olar ki, yoxdur, çünki məbəd olan hər yerdə onun
  qoşulacağı bir qardaşlıq var. Ola bilsin ki, məsihçi qərib şəhərdə
  qardaşlığa daxil olmaqdan utansın, ya da yaşadığı yerdəki məbəd ona
  qollarını və qapılarını açmaq üçün həddindən artıq qapalı olsun. Ancaq
  məsihçi ideyalarının mövcud olduğu hər yerdə məsihçinin tənha və dostsuz
  qalması çətindir. Məsihçi olmaq bütün dünyaya yayılan bir qardaşlığa
  girmək deməkdir.</p>
<p>İnsan məsihçiliyi qəbul edəndə yeni <em>səmavi</em> birliyə daxil
  olur. O, əbədi həyata sahib olur. Məsihçi hər kəsdən ayrı düşə bilər,
  amma Allahın İsa Məsihdəki məhəbbətindən heç vaxt ayrıla bilməz.</p>
<p>3. Nəhayət, İsa bəyan edir ki, insanların yekun qiymətləndirməsində
  sürprizlər olacaq. Allah adamları insan meyarlarına görə mühakimə etmir,
  çünki Allah insanın qəlbini görür. Yeni dünyada köhnə dünyanın
  qiymətləndirilməsinə yenidən baxılacaq; əbədiyyətdə zamanın yanlış
  mühakimələrinə düzəliş ediləcək. Elə ola bilər ki, yer üzündə təvazökar
  və gözə görünməyən insanlar cənnətdə böyük, bu dünyanın böyükləri isə
  axirətdə sonuncu olacaqlar.</p>
