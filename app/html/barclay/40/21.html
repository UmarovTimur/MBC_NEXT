<h1>21-ci fəsil</h1>
<p><strong>1-11</strong></p>
<h2 id="sonun-başlanğici-matta-211-11">SONUN BAŞLANĞICI (Matta
  21:1-11)</h2>
<p>Bu hissədə biz İsanın həyat dramının son aktına daxil oluruq. Bu,
  həqiqətən də, dramatik bir məqamdır.</p>
<p>Pasxa bayramı idi. Yerusəlim və bütün ətrafı zəvvarlarla dolu idi.
  Otuz il sonra Roma hakimi Pasxa bayramında Yerusəlimdə kəsilən quzuları
  sayır və onların sayının 250 minə yaxın olduğunu görür. Pasxa haqqında
  Qanuna əsasən, ən azı on nəfərdən ibarət qrupa bir quzu kəsilirdi. Bu da
  Yerusəlimdə Pasxa bayramına 2,5 milyondan çox insanın toplaşması demək
  idi. Qanuna görə, Qüdsdən 30 km-ə qədər uzaqlıqda yaşayan hər yetkin
  yəhudi kişi Pasxa üçün Yerusəlimə gəlməli idi. Lakin yəhudilər ən böyük
  bayramlarına təkcə İsraildən deyil, dünyanın hər yerindən toplaşırdılar.
  İsa bundan daha dramatik an seçə bilməzdi. O, dindar adamlarla dolu bir
  şəhərə gəldi.</p>
<p>İsa Məsih şagirdlərini «kənd»ə göndərir ki, eşşək və sıpa
  gətirsinlər. Matta Bet-Faqe haqqında, Mark isə həm Bet-Faqe, həm də
  Beyt-Anya haqqında danışır <em>(Mark 11:1).</em></p>
<p>Şübhəsiz ki, bu, Beyt-Anya kəndi idi. İsa əvvəlcədən bilirdi ki,
  eşşək və sıpa oradadır.</p>
<p>Beləliklə, İsa Yerusəlimə daxil olur. Bu sıpanı heç kim minməmişdi,
  bu da onu müqəddəs məqsəd üçün xüsusilə yararlı edirdi. Təqdis
  prosedurunda lazım olan qırmızı düyə elə olmalı idi ki, «boynuna
  boyunduruq taxılmasın» <em>(Saylar 19:2; Qanunun təkrarı 21:3);</em>
  Üzərində Rəbbin sandığının daşındığı araba təzə olmalı idi. Bu arabadan
  əvvəllər başqa məqsədlər üçün istifadə edilə bilməzdi <em>(1 Şamuel
    6:7).</em> Sıpaya daha əvvəl heç kimin minməməsi də həmin anın xüsusi
  müqəddəsliyini vurğulayırdı.</p>
<p>Xalq İsanı padşah kimi qəbul etdi: camaat paltarlarını yola sərirdi.
  Yehunun padşah elan edildiyi zaman onun dostları məhz belə etmişdilər
  <em>(2Padşahlar 9:13).</em> İnsanlar xurma ağaclarının budaqlarını kəsib
  yelləyirdilər. Şimon Makkabi çox vacib qələbədən sonra Yerusəlimə
  gələndə xalq məhz belə etmişdi <em>(1Makkabilər 13:51).</em>
</p>
<p>İnsanlar İsanı zəvvar kimi qarşıladılar. Çünki bayrama gələn
  zəvvarları «Rəbbin ismi ilə gələnə alqış olsun!» (<em>Zəbur 118:26</em>)
  salamlaması ilə qarşılayırdılar.</p>
<p>Camaat "Hosanna!" deyə qışqırırdı. Bu sözün mənasını düzgün başa
  düşmək üçün diqqətli olmalıyıq. <em>Hosanna</em> — <em>indi xilas
    edin</em> deməkdir. İnsanlar sıxıntı və ya kədərli anlarında bu fəryadla
  öz padşahlarına və ya Allaha müraciət edirdilər. Bu, əslində, <em>Zəbur
    118:25-dən</em> sitatdır: «Aman, ya Rəbb, bizi qurtar! Aman, ya Rəbb,
  bizə uğur göndər!» «Ən ucalarda hosanna!» ifadəsi aşağıdakı mənanı verə
  bilər: «Qoy ən yüksəklərdə olan mələklər belə «İndi xilas et!» deyə
  Allaha fəryad etsinlər».</p>
<p>Ola bilsin ki, <em>hosanna</em> sözü öz ilkin mənasını bir qədər
  itirib və bir növ «Salam!» deyə nidaya çevrilib. Lakin hər şeydən əvvəl
  bu, xalqın sıxıntılı günlərində xilas, kömək çağırışı idi; əsarətdə olan
  xalqın öz Padşahına və Xilaskarına fəryadı idi.</p>
<h2 id="isanin-niyyəti-matta-211-11-ardı">İSANIN NİYYƏTİ (Matta 21:1-11
  (ardı))</h2>
<p>Bu vəziyyətdə İsanın hərəkətlərinin düşünülmüş və planlaşdırılmış
  olduğunu güman edə bilərik. O, insan şüurunu oyatmaq üçün bir üsuldan
  istifadə etmişdir. Həmin üsul peyğəmbərlərin istifadə etdiyi metodlarla
  sıx bağlı idi. Onlar İsrailin bütün tarixi boyu laqeydlik və dərk
  etməmək səddi qarşısında sözlərin faydasız və aciz olduğunu hiss edəndə,
  sözlərini obrazlı şəkildə çatdırırdılar. Belə olan halda, həmin sözləri
  anlamamaq mümkün deyildi. Əhdi-Ətiqdəki bir çox nümunədən ən məşhur
  ikisinə nəzər salacağıq.</p>
<p>Rexavamın səbirsizliyinə və axmaqlığına padşahlığın tab
  gətirməyəcəyi, Yarovamın gələcək padşah seçiləcəyi aydın olanda, Şilolu
  peyğəmbər Axiya gələcəyi bildirmək üçün dramatik üsul seçdi. O, təzə
  paltar geyindi, çölə çıxdı və yolda təkbaşına gəzən Yarovama rast gəldi.
  Axiya paltarını on iki hissəyə cırdı. O, on iki hissədən on hissəsini
  Yarovama verdi, ikisini isə özünə saxladı. Bununla da Yarovama başa
  saldı ki, on iki qəbilədən onu Yarovamı dəstəkləmək üçün üsyana
  hazırdır. Qalan iki qəbilə isə Rexavama sadiq qalacaq (<em>1Padşahlar
    11:29-32</em>). Obrazlı şəkildə çatdırılan peyğəmbərlik budur.</p>
<p>Yeremya peyğəmbər israillilərin boş nikbinliyinə baxmayaraq,
  babillilərin İsraili hər an işğal edə biləcəyinə əmin olduqdan sonra,
  qayışlarla bağlanan taxta bir boyunduruq düzəldib boynuna taxdı ki, hamı
  görsün. Digər qayışla boyunduruğu isə Edomun, Moavın, Ammon
  övladlarının, Surun və Sidonun padşahlarına göndərdi. Bu dramatik
  hərəkəti ilə o, hamıya başa saldı ki, qarşıda hər kəsi yalnız köləlik və
  əsarət gözləyir (<em>Yeremya 27:1-6</em>). Yalançı peyğəmbər Xananya
  sadəlövh nikbinliklə Yeremyanın düşüncəsinin ona görə səhv olduğunu
  göstərmək istəyəndə, boyunduruğu boynundan çıxarıb sındırdı (<em>Yeremya
    28:10-11</em>).</p>
<p>Peyğəmbərlər sözlərinin insanları inandırmadığını görəndə,
  xəbərlərini, adətən, dramatik hərəkətlərlə çatdırırdılar.</p>
<p>İsanın dramatik hərəkətləri İsrail tarixindəki iki epizodla
  əlaqələndirilir.</p>
<p>1. Birincisi, onlar <em>Zəkəriyyə 9:9</em>-dakı mənzərə ilə
  əlaqələndirilir. Burada peyğəmbər padşahın Yerusəlimə daxil olduğunu,
  eşşək və sıpa üzərində oturduğunu görür. Bu dramatik davranış bütün
  insanlara İsanın həqiqi Məsih olduğunu başa salmaq üçün idi. Burada O,
  Allahın həqiqi məsh olunmuşu kimi xalqın qarşısında dayanır. Özü də elə
  bir vaxtda ki, Yerusəlim ölkənin, ümumiyyətlə, dünyanın hər yerindən
  gələn yəhudilərlə qaynayıb-qarışırdı. İsanın bu bəyanatla nə demək
  istədiyini biz hələ sonra görəcəyik. Amma Onun bu bəyanatı verdiyinə heç
  bir şübhə yoxdur.</p>
<p>2. Lakin İsanın başqa niyyəti də ola bilərdi. Yəhudi tarixinin ən
  böyük faciələrindən biri eramızdan əvvəl 175-ci ildə Suriya padşahı
  Antiox Epifan tərəfindən Yerusəlimin ələ keçirilməsidir. Antiox
  yəhudiliyi kökündən silməkdə və yunan həyat tərzini və yunan tanrılarına
  sitayişi İsrailə gətirməkdə qərarlı idi. O, qurbangahda Olimpiya tanrısı
  Zevsə donuzu qurban gətirməklə qəsdən Yerusəlim məbədini murdarladı.
  Hətta Məbədin otaqlarını pozğunluq yuvasına çevirdi. Məhz o zaman
  Makkabilər Antioxa qarşı üsyan qaldırdılar və sonda öz ölkələrini xilas
  etdilər. Vaxt gəldi, Yerusəlim yenidən azad edildi, murdarlanmış Məbəd
  bərpa olundu, təmizləndi və təqdis edildi. Biz
  <em>2Makkabilər10:7</em>-də bu böyük günün qeyd edilməsi haqqında
  oxuyuruq: «Buna görə də sarmaşığa bürünmüş əsalar, gözəl budaqlar və
  xurma budaqları daşıyaraq Özünə məxsus olan müqəddəs yerin pak
  edilməsini uğurla nəticələndirən Rəbbə həmd ilahiləri oxudular». O gün
  xalq xurma budaqlarını götürüb məzmurlar oxudu. Bu, İsanın Yerusəlimə
  girərkən onu qarşılayan insanların etdikləri ilə eynidir.
</p>
<p>Əslində, İsa Allahın evini təmizləmək üçün Yerusəlimə daxil oldu.
  Eynilə iki yüz əvvəl Yəhuda Makkabinin etdiyi kimi. İsa da məhz belə
  etdi. O, bu dramatik rəmzlərlə yalnız Allahın Onu məsh etdiyi barədə
  deyil, həm də Allahın evini və ibadətləri murdar edən sui-istifadə
  hallarından təmizləmək barədə danışırdı. Məgər Malaki peyğəmbər
  deməmişdimi ki, Rəbb qəflətən Öz məbədinə gələcək (<em>Malaki 3:1</em>)?
  Məgər Yezekel öz görüntüsündə görmədimi ki, Allahın hökmü müqəddəs
  yerdən başlayacaq (<em>Yezekel 9:6</em>)?</p>
<h2 id="padşahin-iddialari-matta-211-11-ardı">PADŞAHIN İDDİALARI (Matta
  21:1-11 (ardı))</h2>
<p>Bu hadisə ilə bağlı araşdırmamızı yekunlaşdıraraq, gəlin İsaya və
  Onun roluna nəzər salaq. Burada üç xüsusiyyət görürük.</p>
<p>1. Biz İsanın <em>cəsarətini</em> görürük. İsa yaxşı bilirdi ki,
  düşmən şəhərə girir. Camaat nə qədər xoş qarşılasa da, hakimiyyət Ona
  nifrət edirdi və Onu məhv edəcəyinə and içmişdi. Onun yerində olan hər
  kəs Yerusəlimə gizli yolla daxil olmağı məqbul sayar və qaranlıqda
  haradasa gizlənmək üçün kənar küçələrdən keçərdi. Amma İsa Yerusəlimə
  qəsdən elə daxil oldu ki, diqqət mərkəzində olsun və hamının nəzəri Ona
  yönəlsin. Son günlərində Onun hər bir hərəkətində əzəmətli və ehtişamlı
  çağırış var idi. Burada O, şüurlu şəkildə dindarlara və fariseylərə
  çağırış edir ki, onlar nəzərdə tutduqları işləri yerinə yetirsinlər.</p>
<p>2. Biz İsanın <em>iddiasını</em> görürük. Biz Onun Allahın Məsihi,
  Allahın Məsh olunmuşu olduğunu iddia etdiyini görürük. Biz hətta burada
  Onun Məbədin təmizləyicisi olduğuna dair iddiasını görürük. Əgər İsa
  Məsih peyğəmbərlik iddiası ilə kifayətlənsəydi, bəlkə də ölməzdi. Lakin
  İsa ən yüksək yerə iddia edir. Biz İsanı ya Rəbb, Xilaskar, Padşah kimi
  qəbul edə, ya da ümumiyyətlə, heç qəbul etməyə bilərik.</p>
<p>3. Biz həm də İsanın <em>çağırışını</em> görürük. O, Yerusəlimdəki
  padşah taxtına iddia etmirdi. O, ürəklərə hökm etmək iddiasında idi. O,
  təvazökarlıqla eşşəyin üstündə gəldi. Bunu düzgün başa düşmək lazımdır.
  Qərbdə eşşək alçaq heyvandır, lakin şərqdə nəcib heyvan ola bilər. Bəzən
  padşahlar eşşəyə minirdilər. Bu hal onların <em>sülhlə</em> gəlməsi
  demək idi. At <em>döyüş,</em> eşşək isə <em>sülh</em> anlamını verirdi.
  İsa Özünü padşah adlandırmaqla dünyanın padşahı olduğunu iddia edirdi.
  O, məhv etməyə yox, sevməyə gəldiyini göstərirdi. Qınamaq yox, kömək
  etmək üçün, silahla yox, sevginin gücü ilə gəldiyini göstərirdi.</p>
<p>Beləliklə, biz burada eyni zamanda Məsihin cəsarətini, Onun iddiasını
  və çağırışını görürük. Bu, insanlara saraylarını deyil, qəlblərini Ona
  açması üçün son dəvət idi.</p>
<p><strong>12-14</strong></p>
<h2 id="məbəddə-çaxnaşma-matta-2112-14">MƏBƏDDƏ ÇAXNAŞMA (Matta
  21:12-14)</h2>
<p>Əgər Yerusəlimə daxil olmaq hakimiyyətə bir meydan oxumaq idisə, onda
  Məbədə girmək daha böyük meydan oxumaq idi. Bu mənzərənin gözümüzün
  qarşısında canlanması üçün biz Məbəd təsəvvür etməliyik.</p>
<p>Əhdi-Cədiddə iki söz <em>məbəd</em> kimi tərcümə olunur. Hər iki
  halda da bu, düzgün tərcümədir. Amma onlar bir-birindən əhəmiyyətli
  dərəcədə fərqlənir. Məbədin özü <em>naos</em> adlanır. Bu, Müqəddəs və
  ən Müqəddəs yeri özündə birləşdirən nisbətən kiçik bina idi. Bura yalnız
  baş kahin girə bilərdi, özü də yalnız Kəffarə Günündə. Amma
  <em>naosun</em> ətrafında bir-birinin ardınca düzülmüş geniş həyətlər
  vardı. Birinci <em>həyət bütpərəstlərin</em> idi, buradan hər kəs keçə
  bilərdi. Bütpərəstlər üçün ayrılmış həyətdən digər həyətə keçənlər ölüm
  cəzasına məhkum idi. Bundan sonra Gözəl qapıdan keçib <em>qadınların
    həyətinə</em> girmək olurdu. Buradan hər bir israilli keçə bilərdi. Daha
  sonra <em>israillilərin həyəti</em> gəlirdi. Həyətə böyük korinf
  tuncundan hazırlanmış Nikanor darvazasından girmək olardı. Darvazanı
  iyirmi nəfər açıb-bağlayırdı. Bu həyətdə insanlar məbəd xidmətlərinə
  toplaşırdılar. Daha sonra yalnız kahinlərin daxil ola biləcəyi
  <em>kahinlər həyəti</em> gəlirdi. Burada böyük yandırma qurbangahı,
  buxur üçün qurbangah, yeddi şamdan ibarət çıraqdan, təqdis çörəkləri
  üçün masa və yuyunmaq üçün böyük tunc ləyən var idi. Kahinlərin
  həyətindən sonra isə <em>naos</em> gəlirdi. Bütün həyətlər də daxil
  olmaqla ərazi Müqəddəs Kitabda <em>Məbəd</em> adlanır. Yunan dilində isə
  bu <em>hierondur</em>. Bu iki məfhumu bir-birindən ayırsaq, daha yaxşı
  olardı. <em>Məbəd</em> sözü ilə Məbədi, yəni <em>naos</em> üçün yeri,
  <em>hier</em> sözü ilə isə <em>Məbədə aid olan bütün həyətləri</em>
  adlandıraq.
</p>
<p>Bu hissə hər kəsin keçə biləcəyi bütpərəstlərin həyətində əksini
  tapır. Bu həyət həmişə insanla dolu olurdu, həmişə qaynayırdı. Pasxa
  bayramında dünyanın hər yerindən zəvvarlar gələndə bura izdihamlı
  olurdu. Orada bütpərəstlər həmişə çoxluq təşkil edirdi. Çünki Yerusəlim
  Məbədi bütün dünyada məşhur idi. Roma yazıçıları onu ən heyrətamiz
  tikililərə aid edirdilər.</p>
<p>Bütpərəstlərin həyətində iki növ ticarət var idi. Birincisi,
  <em>orada pul dəyişirdilər</em>. Pasxa bayramı ərəfəsində hər bir yəhudi
  yarım şekel məbəd vergisi ödəməli idi. Pasxadan bir ay əvvəl bu verginin
  ödənməsi üçün bütün şəhər və kəndlərdə köşklər qurulurdu. Lakin müəyyən
  gündən etibarən bu vergi yalnız Məbədin özündə ödənilə bilərdi. Başqa
  ölkələrdən gələn zəvvarların da böyük əksəriyyəti vergini orada
  ödəyirdi. Bu vergi yalnız bir valyutada tutulurdu. İsraildə başqa
  məqsədlər üçün bütün valyutalar istifadə edilə bilərdi. Bu vergi gümüş
  külçə və ya külçələrlə deyil, yalnız kəsilmiş sikkələrlə ödənilə
  bilərdi. Ərintisi aşağı keyfiyyətli olan və ya kənarları kəsilmiş
  sikkələrlə vergi ödəmək qadağan idi. Ancaq yüksək keyfiyyətli gümüş
  sikkələrlə ödənməli idi. Bu vergi müqəddəs yerin şekeli, Qalileya
  yarım-şekel və xüsusilə də çox yüksək keyfiyyətli Tir sikkəsi ilə
  ödənilə bilərdi.
</p>
<p>Sərrafları uyğun olmayan sikkələri tələb olunan sikkələrlə
  dəyişdirirdilər. İlk baxışdan bu, ən zəruri iş kimi görünsə də, fakt bu
  idi ki, sərraflar 1/6 yarım şekel faiz götürürdülər.</p>
<p>Bu əlavə ödəniş <em>kolbon</em> adlanırdı. Bu pullar tam olaraq
  sərrafların cibinə getmirdi. Könüllü ianə kimi — bir hissəsi yolların
  təmirinə, bir hissəsi bütün Məbədi örtmək üçün qızıl lövhələr almağa
  sərf olunur, bir hissəsi isə məbədin xəzinəsinə toplanırdı. Bütün
  bunların sui-istifadə olduğunu demək olmaz. Lakin bütün bu sistem
  sui-istifadəyə səbəb ola bilərdi. Bu hal ibadət etməyə gələn zəvvarların
  istismarına şərait yaradırdı. Digər tərəfdən sərrafların qazanc
  götürməsi də şübhə doğurmurdu.</p>
<p>Göyərçinlərin satışı ilə bağlı vəziyyət daha pis idi. Məbədi ziyarət
  edənlərin əksəriyyətinin qurban kəsməsi lazım gəlirdi. Məsələn, uşaq
  doğduqdan sonra qadının təmizlənməsinə və ya cüzamlı şəxs sağalmasına
  dair şəhadət almaq üçün göyərçin qurbanı gətirə bilərdi <em>(Levililər
    12:8; 14:22; 15:14:29).</em> Qurbanlıq heyvanları məbəddən kənarda almaq
  asan idi. Lakin qurbanlıq üçün nəzərdə tutulan heyvanın heç bir qüsuru
  olmamalı idi.</p>
<p>Heyvanların xüsusi baxıcıları-nəzarətçiləri var idi. Onlar məbəddən
  kənarda alınan heyvanları sözsüz-söhbətsiz rədd edər, adamları məbəddən
  heyvan almağa göndərərdilər.</p>
<p>Məbəddəki qiymətlər məbəddən kənardakı qiymətlərdən fərqlənməsəydi,
  burada qınanılası bir şey olmazdı. Amma Məbəddə bir cüt göyərçin Məbədin
  xaricindən qat-qat baha başa gəlirdi. Bu sui-istifadə çoxdan mövcud idi.
  Göyərçinlərin qızıl sikkələrə deyil, gümüşə satılmasını əmr etdiyinə
  görə insanlar ravvin Şimon ben Qamlieli minnətdarlıqla xatırlayırdılar.
  Təbii ki, bununla o, sui-istifadə hallarına qarşı çıxmışdı. Bundan
  əlavə, qurbanlıq heyvanların satıldığı sıralar Xananın bazarları
  adlanırdı və bu, baş kahin ailəsinin şəxsi mülkü sayılırdı.</p>
<p>Bununla belə, sui-istifadə dərhal nəzərə çarpmırdı. Yəqin ki, orada
  çoxlu vicdanlı və ləyaqətli tacirlər də olurdu. Lakin bu sui-istifadə
  qısa zamanda kök sala bilmişdi. «Məbəd avaraların və yaramazların
  toplaşdığı yer»ə, ticarət monopoliyasının və qanuni mülkiyyət
  hüquqlarının ən pis nümunəsinə çevrilmişdi. Ser Corc Adam Smit bu barədə
  belə yazırdı: «O zaman hər bir kahin tacir olmalı idi». Bir sözlə,
  Məbəddə kasıb və təvazökar zəvvarların həyasızcasına istismar təhlükəsi
  böyük idi. Bu istismar İsanı qəzəbləndirdi.</p>
<h2 id="qəzəb-və-məhəbbət-matta-2112-14-ardı">QƏZƏB VƏ MƏHƏBBƏT (Matta
  21:12-14 (ardı))</h2>
<p>Müjdə tarixində bu hissədəki kimi diqqət və ehtiyat tələb edən, demək
  olar ki, başqa bir yer yoxdur. Bu hissədən istifadə edərək Məbəddəki
  bütün ibadətləri tamamilə pisləmək və ləkələmək çətin deyil. Burada iki
  faktı qeyd etmək lazımdır.</p>
<p>Məbədin həyətlərində çoxlu tacir və alverçi var idi. Eyni zamanda
  ürəkləri Allaha yönələn çoxlu insanlar da var idi. Yunan filosofu
  Aristotelin dediyi kimi, insana və quruma ən pisinə görə deyil, ən yaxşı
  tərəflərinə görə qiymət vermək lazımdır.</p>
<p>Bundan əlavə, demək lazımdır ki, qoy ilk daşı günahı olmayan həmin
  şəxs və ya imanlı cəmiyyəti atsın. Bütün tacirlər istismarçı deyildi və
  tez pul qazanmaq fürsətindən istifadə edənlərin heç də hamısı pul ovçusu
  deyildi. Böyük israilli alim İsrael Abraham bu ayələrin ən tipik məsihçi
  təfsirlərini belə şərh etmişdir: «İsa sərrafların kürsülərini aşıranda
  və göyərçin satanları Məbəddən qovanda, yəhudiliyi icra etdi. Məgər
  təkcə sərraflar və göyərçin satanlar Məbədə gəlirdi? Məgər göyərçin alan
  və satanların hamısı təmiz formalistlər idi? Keçən Pasxa bayramında
  Yerusəlimdə idim və Rəbbin Müqəddəs Qəbrinin Kilsəsinin yaxınlığında
  müqəddəs əşyalar — təsbehlər, yazılar olan lentlər, rəngli şamlar,
  qızılı xaçlar və İordan suyu ilə dolu şüşələr satan satıcıların
  cərgəsini gördüm. Orada məsihçilər səs-küylü idilər, biri-birilərinə baş
  əyir, İsanın xatirəsinə həsr olunmuş kilsənin qarşısında bazarlıq
  edirdilər. Öz-özümə fikirləşdim, görəsən, İsa yenidən gəlsə, bir vaxtlar
  İsraildə yalançı qardaşları ifşa etdiyi kimi, bu dəfə də yalançı
  xidmətçiləri ifşa edəcəkmi?</p>
<p>Məbəddəki bu epizod bizə İsa haqqında bəzi şeylər deyir.</p>
<ol type="1">
  <li>
    <p>Bu Onun qəzəbinin ən güclü təzahürlərindən birini göstərir. Bu
      qəzəb qardaşlarını istismar edənlərə, xüsusilə onları din adı altında
      istismar edənlərə qarşı yönəlib. Yeremya peyğəmbər deyirdi ki, xalq
      Məbədi oğru yuvasına çevirib <em>(Yeremya 7:11).</em> İsa kasıb
      insanların mənfəət üçün istismar edilməsinə laqeyd qala
      bilməzdi.</p>
  </li>
</ol>
<p>Kilsə bu vəziyyətdə çox vaxt səssiz qalıb. Halbuki alçaldılmış və heç
  bir müdafiəsi olmayanların müdafiəsi üçün səsini çıxara bilərdi.</p>
<ol start="2" type="1">
  <li>
    <p>Burada Onun qəzəbinin Allahın evində sadə insanların Allaha
      ibadət etməsinə mane olanlara qarşı yönəldiyi göstərilib. Yeşaya
      peyğəmbər Allahın evinin dua evi adlanacağını söylədi <em>(Yeşaya
        56:7).</em> Bütpərəstlərin Məbəddə girə biləcəyi yeganə yer
      bütpərəstlərin həyəti idi. Bütpərəstlərin heç də hamısı bura yalnız
      baxmaq üçün gəlmirdilər. Bəziləri ürəkdən Allaha dua etmək və Onu
      izzətləndirmək üçün gəlirdi. Ancaq alverin səs-küyündən dua etmək mümkün
      deyildi. Allahın hüzurunu axtaran insanlar Allah evində olarkən ondan
      məhrum olmuşdular.</p>
  </li>
</ol>
<p>İnsanların Ona ibadət etməsinə mane olanlara Allah heç vaxt haqq
  qazandırmaz. Amma belə vəziyyət bu gün də ola bilər. Allahı
  izzətləndirməyi qeyri-mümkün edən kədər, çəkişmə və mübahisə ruhu məbədə
  daxil ola bilər. Adamlar və məbəd idarəçilərinin başları ləyaqət və
  nüfuzlarına, təcrübələrini müdafiə etməyə o qədər qarışır ki, yaranan
  mühitdə heç kim Allaha, həqiqətən, ibadət edə bilmir. Hətta xidmətçilər
  belə Müjdəni təbliğ etməkdənsə, cəmiyyətdəki davranışları ilə daha çox
  məşğul olurlar. Nəticədə həqiqi ibadətin qeyri-mümkün olduğu bir
  atmosfer yaranır. Allaha ibadəti insani mübahisələrlə eyniləşdirmək
  olmaz. Öz qardaşlarının Allaha yaxınlaşmasına mane olanlara qarşı İsanın
  qəzəbini unutmamalıyıq.</p>
<ol start="3" type="1">
  <li>
    <p>Daha bir faktı qeyd etmək yerinə düşər. Bu hissə İsanın Məbədin
      həyətində korları və şikəstləri sağaltması ilə bitir. Onlar hələ də
      orada idilər. Belə ki, İsa hamını qovmamışdı. Yalnız vicdanı ləkələnmiş
      adamlar Onun qəzəbindən qaçmışdılar. Qalanlar Ona ehtiyac duyanlar
      idi.</p>
  </li>
</ol>
<p>Ehtiyacı olanlar heç vaxt Məsihin yanından əliboş getməzlər. İsanın
  qəzəbi heç vaxt ədalətsizliyi inkar etməyib. Onun qəzəbi ehtiyacı
  olanlara yaxşı mənada kömək edib. Həqiqətən də, İsanın qəzəb və
  məhəbbəti paralel gedir. Onun qəzəbi sadəlikdən sui-istifadə edənlərə,
  Onu axtaranların yolunu bağlayanlara qarşıdır. Sevgisi isə ehtiyacı
  böyük olanlaradır. Qəzəbin dağıdıcı gücü sevginin müalicəvi gücü ilə
  müşayiət olunur.</p>
<p><strong>15-17</strong></p>
<h2 id="sadə-ürəyə-malik-olanlar-2115-17">SADƏ ÜRƏYƏ MALİK OLANLAR
  (21:15-17)</h2>
<p>Bəzi ilahiyyatçılar bu hissəni çətin hesab edirlər. Onlar deyirlər
  ki, Məbədin həyətlərində uşaqların izdihamının olması qeyri-mümkündür:
  əgər orada uşaqlar olsaydı və deyildiyi kimi, səs-küy salsaydılar,
  Məbədin mühafizəçiləri tez-tələsik və qətiyyətlə nizam-intizam yaratmağa
  çalışardılar. Lakin Luka <em>şagirdlərin</em> sevinclə İsanı
  təriflədiyini və fariseylərin onları susdurmağa çalışdıqlarını yazır
  <em>(Luka 19:39,40).</em>
</p>
<p>Çox vaxt ravvinlər öz şagirdlərini <em>uşaq</em> adlandırırdı.
  Məsələn, Yəhyanın məktublarında «<em>övladlarım</em>» ifadəsinə rast
  gəlirik. Ehtimal edilir ki, Luka və Matta eyni hadisədən danışır və bu
  hadisədəki <em>uşaqla</em>r İsanın şagirdləridir.</p>
<p>Ancaq belə bir izahata ehtiyac yoxdur. Matta <em>Zəbur 8:2</em>-dən
  sitat gətirir. Bu onun həqiqi uşaqları nəzərdə tutduğunu göstərir. Həmin
  gün Məbəddə əvvəllər heç vaxt olmayan hadisə baş verdi. Oradan hər gün
  sərraflar, tacirlər qovulmurdular. Orada hər gün kor və şikəstlər
  sağalmırdı. Bəlkə adi halda uşaqlar belə qışqıra bilməzdilər, amma həmin
  gün adi gün deyildi.</p>
<p>Bu hekayəyə sözün hərfi mənasında baxsaq və mədh edən uşaqların gur,
  aydın səslərinə qulaq assaq, böyük bir həqiqəti anlayarıq. Elə
  həqiqətlər var ki, müdriklərdən, ariflərdən və təcrübəlilərdən gizli
  saxlanılıb. Onları ancaq sadə qəlblilər görə bilər.</p>
<p>Böyük heykəltəraş Torvaldsen<a href="#fn73" class="footnote-ref" id="fnref73" role="doc-noteref"><sup>73</sup></a>
  günlərin bir günü
  İsanın heykəlini oyurdu. O, bu heykəli görənlərdə düzgün təəssürat
  yaradıb-yaratmayacağını bilmək istəyirdi. Torvaldsen kiçik bir uşaq
  gətirir, heykəli ona göstərir və soruşur ki, bu kimdir? Uşaq cavabında
  «O, böyük insandır» deyir. Torvaldsen uğursuz heykəl hazırladığını başa
  düşür, onu sındırır və yenidən işə başlayır. İkinci heykəlini
  bitirdikdən sonra həmin uşağı gətirir və eyni sualı verir: «Səncə, bu
  kimdir?». Uşaq gülümsəyir və «Bu, «qoy uşaqlar yanıma gəlsinlər» deyən
  İsadır». Torvaldsen başa düşür ki, bu dəfə alınıb: heykəl uşaq
  baxışlarının sınağından uğurla keçib.</p>
<p>Bu, pis sınaq deyil. Corc Makdonald bir dəfə demişdi ki, insanın
  həqiqi məsihçi olduğuna o vaxt inanar ki, uşaqlar onun qapısında və ya
  bağçasının darvazasında oynamaqdan qorxmasın. Əgər uşaq birini sevən
  insan kimi qəbul edirsə, çox güman ki, o, həqiqətən də, xeyirxah
  insandır. Əgər uşaq ondan çəkinirsə, o, böyük insan ola bilər, lakin
  Məsihə bənzəmir. Əsl xeyirxahlıq uşağın aydın baxışları ilə qarşılaşan,
  uşaq sadəliyinin sınağından çıxa bilən yaxşılıqdır. Bu baxımdan
  uşaqların İsanı tanıması və qanunşünasların kor olması təbii idi.</p>
<p><strong>18-22</strong></p>
<h2 id="əncir-ağaci-kimi-matta-2118-22">ƏNCİR AĞACI KİMİ (Matta
  21:18-22)</h2>
<p>Müqəddəs Kitabı diqqətlə oxuyanlardan çox az adam bu hissənin çətin
  olması ilə razılaşar. Ona görə də biz bu hissənin arxasındakı həqiqəti
  tapmağa və onu özümüz üçün aydınlaşdırmağa çalışmalıyıq.</p>
<p>Bu hekayə Markın Müjdəsində də verilib <em>(Mark 11:12-14,
    20-21).</em> Amma əhəmiyyətli bir fərqlə. Mattanın Müjdəsində əncir
  ağacı <em>dərhal qurudu</em>. Yunan mətnində bu <em>parahremadır.</em>
  Markın Müjdəsində isə həmin an ağaca heç nə olmadı, ancaq səhəri gün
  şagirdlər eyni yol ilə gedəndə, gördülər ki, əncir ağacı kökünə qədər
  quruyub.</p>
<p>Əncir ağaclarının necə böyüdüyünü və meyvə verdiyini bilmək vacibdir.
  Əncir ağacı yəhudilərin sevimli ağacı idi. Vəd olunmuş torpaq «buğda,
  arpa, üzüm, əncir ağacları olan bir ölkə» kimi təsvir edilmişdi
  <em>(Qanunun təkrarı 8:8).</em> Yer üzünün zənginliyinə və bərəkətinə
  sübut olaraq casusların gətirdikləri xəzinə arasında nar, alma və əncir
  də var idi <em>(Saylar 13:24).</em> Əhdi-Ətiqin hər yerində sülh və
  firavanlıq təsviri var — bu, hər kəsin öz üzüm bağının və əncir ağacının
  altında rahatlıq tapacağı vaxtdır <em>(1Padşahlar 4:25; Mikeya 4:4;
    Zəkəriyyə 3: 10).</em> Allahın qəzəbi onların üzümlərini və əncir
  ağaclarını qırdığı gün kimi təsvir olunur <em>(Zəbur 105:33; Yeremya
    8:13; Huşə 2:12).</em> Əncir ağacı bərəkət, sülh və firavanlıq
  rəmzidir.
</p>
<p>Ağacın özü çox gözəldir. Gövdəsinin diametri 1 m-ə, hündürlüyü 4-6
  m-ə qədər ola bilər. Qalın budaqlarının uzunluğu 7-9 metrə çatır. Elə
  buna görə də əncir ağacı kölgəsinə görə çox məşhurdur. Kiprdə evlərin
  qapısında əncir ağacları bitir və onların kölgəsində ən isti günlərdə
  belə sərinlik tapmaq mümkündür. Əncir ağacları, adətən, quyuların
  yanında boy atır. Belə yerlərdə həm kölgə, həm də su tapmaq olar. Əncir
  ağacının kölgəsi, çox vaxt, insana təkliyə çəkilməsi, meditasiya və dua
  etməsi üçün lazım olurdu. Buna görə də Natanael İsanın onu əncir
  ağacının altında görməsinə təəccüblənmişdi <em>(Yəhya 1:48).</em></p>
<p>Ancaq burada əncir ağaclarının necə meyvə verdiyini bilmək də
  vacibdir. Əncir ağacı yeganə ağacdır ki, ildə iki dəfə məhsul verir. İlk
  məhsul köhnə budaqlarda əmələ gəlir. İlin lap əvvəlində budaqların
  uclarında <em>paqqim</em> adlanan kiçik, yaşıl qozalar görünür və
  onlardan əncir yetişir. Bu meyvə qönçələri aprel ayında görünür, lakin
  onları yemək olmaz. Yarpaqlar və çiçəklər yavaş-yavaş açılır. Əncir
  ağacının başqa bir unikal xüsusiyyəti onun eyni vaxtda, haradasa iyun
  ayında yarpaqlar, meyvələr və çiçəklərlə örtülməsidir. Aprel ayında heç
  bir əncir ağacı meyvə vermir. Çünki çox tezdir. Bundan sonra bütün
  proses yeni budaqlarda təkrarlanır və məhsul sentyabr ayında
  yetişir.</p>
<p>Bu hekayə iki cəhətdən möcüzəli görünür. Birincisi, aprel ayında
  yarpaqlarla örtülmüş ağacdan danışılır. İsa Pasxa bayramı üçün
  Yerusəlimə gəlmişdi. Pasxa bayramı aprelin 15-nə düşmüşdü. Bu hadisə isə
  Pasxadan bir həftə əvvələ təsadüf edirdi. İkincisi, İsa hələ əncir bar
  verməyən ağacda əncir axtarmağa başlamışdı. Bu barədə Mark belə deyir:
  «Çünki əncirin bar mövsümü deyildi» <em>(Mark. 11:13).</em></p>
<p>Bəzi şərhçilər bunun izahını Lukanın Müjdəsində tapıblar. Burada
  söhbət meyvə verməyən əncir ağacından gedir. Bağban iki dəfə sahibinə
  yalvarmışdı ki, ağacın kəsilməsini təxirə salsın. Ağası da iki dəfə onun
  sözünü yerə salmamışdı. Amma bundan sonra ağac bəhrə vermədiyinə görə
  kəsildi <em>(Luka 13:6-9).</em> Daha sonra belə fikir irəli sürülür ki,
  bəhrəsiz əncir ağacı məsəli səhv başa düşülüb və onu real hadisəyə
  çeviriblər. İsanın <em>danışdığı hekayə</em> elə təsvir olunub ki, sanki
  İsa Özü bunu edib. Əlbəttə, bu mümkündür. Amma bizə elə gəlir ki,
  hadisənin izahını başqa yerdə axtarmaq lazımdır. Gəlin onu tapmağa
  çalışaq.</p>
<h2 id="boş-vəd-matta-2118-22ardı">BOŞ VƏD (Matta 21:18-22(ardı))</h2>
<p>İsanın Yerusəlimə daxil olması hekayəsini araşdırarkən qeyd etdik ki,
  peyğəmbərlər öz məqsədlərinə çatmayacaqlarını hiss edəndə çox vaxt
  simvolik hərəkətlərdən istifadə edirdilər. Onlar təlimləri təyinatı üzrə
  lazımi yerə çatsın deyə dramatik şeylər edirdilər. Tutaq ki, bu
  hekayənin arxasında da belə bir simvolik hərəkət var.</p>
<p>Elə hesab edək ki, İsa Yerusəlimə gedirdi. Yolun kənarında O,
  yamyaşıl olan bir ağac gördü. Qanuna görə, əgər orada, həqiqətən, meyvə
  vardısa, O Özü üçün əncir dərə bilərdi. Yəhudi qanunu buna icazə verirdi
  (<em>Qanunun təkrarı 23:24-25</em>); V. Tomson isə «Torpaq və kitab»
  adlı kitabında deyir ki, bizim dövrümüzdə belə hamı yol kənarındakı
  əncir ağaclarından meyvə dərə bilir. İsa əncir ağacının yanına gedir.
  Amma ağacda nəsə qaydasında deyildi. Bu zaman iki şeydən biri baş verə
  bilərdi: ya qızılgüllər yabanılaşıb itburnuya çevrildiyi kimi, əncir
  ağacı da yabanılaşmışdı, ya da xəstələnmişdi. O zaman İsa Məsih deyir:
  «Bu ağac heç vaxt meyvə verməyəcək, mütləq quruyacaq».</p>
<p>Bu hadisə şagirdlərə və bizə bir şey öyrətməli idi. Bu hadisə bizə
  yəhudi xalqı haqqında iki həqiqəti açıqlayır.</p>
<ol type="1">
  <li>
    <p>Bu hadisə <em>bəhrəsizliyin ölümlə nəticələndiyini</em> öyrədir.
      Həyatın qanunu belədir. Bütün bəhrəsizlik ölümə məhkumdur. Hər hansı bir
      şeyin mövcudluğu yalnız onun nəzərdə tutulduğu məqsədi yerinə yetirməsi
      ilə əsaslandırılır. Əncir ağacı bəhrəsiz idi, buna görə də məhv olmağa
      məhkum idi. İsrail həyata yalnız bir məqsəd üçün — ondan Allahın Məsh
      olunmuşu çıxsın deyə çağırılıb. Budur, O gəldi, amma xalq onu tanıya
      bilmədi. Üstəlik, Onu Çarmıxa çəkmək üçün bir araya gəldilər. Xalq öz
      təyinatını, yəni Allahın Oğlunu salamlayacağını qabaqcadan dərk etmirdi,
      buna görə də məhv olmağa məhkum idi.</p>
  </li>
</ol>
<p>Allahın məqsədini həyata keçirməmək istər-istəməz ölümlə nəticələnir.
  Bu dünyada hər kəs faydalı və ya faydasız olduğuna görə mühakimə
  ediləcək. Yataqda çarəsiz yatan bir insanın həyatı belə nümunəvi səbri
  və etdiyi dua ilə son dərəcə faydalı ola bilər. Heç kim faydasız
  olmamalıdır və faydasızlığın sonu ölümdür.</p>
<ol start="2" type="1">
  <li>
    <p>Bu hadisə <em>əməlsiz imanın mühakimə yaratdığını</em> öyrədir.
      Ağacda əncirin olmasını göstərən yarpaqlar var idi. Amma əncir yox idi.
      Deməli, yalan ümidlər verirdi, buna görə də ağac məhvə məhkum idi.
      İsrail xalqı Allaha iman etdiklərini bəyan edirdi. Əslində isə, onlar
      Allahın Oğlunun qanına susadılar, buna görə də məhkumiyyətə
      uğradılar.</p>
  </li>
</ol>
<p>Əməlsiz iman təkcə yəhudilərin yox, həm də əsrlər boyu İmanlı
  Cəmiyyətinin lənəti idi. Mahatma Qandi<a href="#fn74" class="footnote-ref" id="fnref74"
    role="doc-noteref"><sup>74</sup></a>
  gənclik illərində Cənubi Afrikanın Pretoriya şəhərində məsihçiliklə
  maraqlanmağa başlamışdı. Bir neçə dəfə məsihçi kilsəsinə gedəndən sonra
  o, belə demişdi: «Cəmiyyət məndə gözlədiyim təəssüratı yaratmadı. Bu,
  möminlərin məclisi deyildi; onlar daha çox həyatın yaxşı nemətlərini
  sevirlər; onlar cəmiyyətə əyləncə və adət üçün gedirlər. Ona görə Qandi
  belə nəticəyə gəlir ki, məsihçilikdə cəlbedici heç nə yoxdur. Beləliklə,
  Qandi xilasını itirdi və bu xilası Hindistana ötürə bilmədi. Əməlsiz
  imanda az-çox hamımız günahkarıq. Bu, imanlı cəmiyyətinə saysız-hesabsız
  zərər gətirir. O, məhvə məhkumdur. Çünki belə bir iman mütləq yox
  olacaq.</p>
<p>İsa əncir ağacı dərsindən istifadə edərək yəhudilərə, eləcə də bizə
  göstərdi ki, faydasızlıq məhvə gətirib çıxarır. Eləcə də əməlsiz ibadət
  də məhvə məhkumdur. Bu hekayənin mənası məhz belədir.</p>
<h2 id="duanin-təsiri-matta-2118-22-ardı">DUANIN TƏSİRİ (Matta 21:18-22
  (ardı))</h2>
<p>Bu hissə İsanın duanın təsiri haqqında dediyi sözlərlə bitir. Bu
  sözlər səhv başa düşülsə, insana ancaq məyusluq, düzgün başa düşülsə,
  ancaq güc verə bilər.</p>
<p>İsa Məsih burada iki məqamı qeyd edir: dua dağları yerindən tərpətmək
  gücünə malikdir. Əgər imanla dua edib diləsək, istədiyimizi alacağıq.
  Təbii ki, bu vədləri hərfi mənada qəbul etmək olmaz. Nə İsanın Özü, nə
  də başqa biri dua edərək əsl dağı yerindən tərpətməmişdir. Üstəlik, bir
  çox imanlı insan nələrinsə baş verməsi və ya baş verməməsi üçün, nələrsə
  əldə etsinlər və ya kimlərsə ölümdən qurtulsun deyə səylə dua edirlər və
  sözün hərfi mənasında dualarına cavab almırlar. Bəs imanla dua etsək,
  İsa onda bizə nə vəd edir?</p>
<ol type="1">
  <li>
    <p>O bizə söz verir ki, dua bizə <em>hərəkət etmək bacarığı</em>
      verəcək. Dua heç də vəziyyətdən asan və sadə çıxış yolu deyil. Bu,
      problemlərimizi həll etsin deyə vəziyyəti Allaha həvalə etmək üsulu
      deyil. <em>Dua — gücdür.</em> Bu, Allahdan bizim əvəzimizə nəsə etməsini
      istəmək deyil, bizə Onun köməyilə etmək bacarığı versin deyə Ondan
      istəmək deməkdir. Dua — asan yolu seçmək deyil, çətin yolu getmək üçün
      güc qazanmaq deməkdir. Dua — çətinliklərin «dağ»larını Allahın köməyilə
      aradan qaldırmaq üçün bizə güc verən kanaldır. Əgər bu, sadəcə olaraq,
      kimisə bizim yerimizə hər şeyi etməyə məcbur etmək üsulu olsaydı, o
      zaman dua mənfi bir vasitə olardı. Çünki bu bizi süst, tənbəl və
      vəzifəmizi yerinə yetirə bilməyəcək biri edərdi. Dua — güc qazanmaq üçün
      yol və vasitədir. Ona görə də heç kim dua edəndən sonra oturub
      gözləməməlidir. İnsan dua etməli, sonra qalxıb işləməlidir. Beləcə
      görəcək ki, həyatı yeni enerji qazanır və həqiqətən, Allahla hər şeyə
      qalib gəlmək mümkündür.</p>
  </li>
  <li>
    <p>Dua — <em>qəbul etmək və dəyişdirmək qabiliyyətidir</em>. Dua
      insanı həmişə bir şeydən xilas etməli deyil. Dua insana üzərinə qoyulan
      tapşırığı qəbul edib, onu yerinə yetirmək qabiliyyəti verməlidir.
      Əhdi-Cədiddə bunun iki mühüm nümunəsi var.</p>
  </li>
</ol>
<p>Onlardan biri həvari Pauldur. O, çarəsiz halda dua etdi ki, Allah
  onun bədənindən neştəri götürsün. Paul neştərdən xilas olmadı, ancaq onu
  qəbul etmək qabiliyyəti qazandı. Belə olan halda, o, zəiflikdə və lütfdə
  işləyən, hər şeyə qalib gəlməyə qadir olan bir güc kəşf etdi. O, bu güc
  və lütfdə nəinki öz mövqeyini qəbul etdi, həm də onu izzətə çevirdi
  <em>(2Korinflilərə 12:1-10).</em> Başqa bir nümunə İsanın Özüdür.
  Getsemani bağında O, Atasına dua etdi ki, bu kasa Ondan yan keçsin və
  Allah Onu düşdüyü ağrılı vəziyyətdən xilas etsin. Bu dua yerinə yetirilə
  bilməzdi. Lakin İsa duada bu vəziyyəti qəbul etmək qabiliyyəti qazandı
  və onu qəbul edərək Çarmıxda ölümə getmək üçün güc aldı. Bu da Onu
  Dirilmənin izzətinə apardı. Yadda saxlamaq lazımdır ki, dua həmişə
  müəyyən vəziyyətdən qurtuluş gətirmir, əksinə, ona qalib gəlir. Dua
  vəziyyətdən qaçmaq üçün deyil, cəsarətlə üzləşmək üçün bir
  vasitədir.
</p>
<p>Dua <em>dözmək qabiliyyəti</em> verir. İnsani ehtiyaclarımız və
  insani zəifliyimiz sayəsində müəyyən vəziyyətlərə dözə bilməyəcəyimizi
  hiss etməyimiz təbiidir. Biz çətin vəziyyətin yarandığını, faciənin
  qaçılmaz olduğunu görürük. Biz qarşıda gözə böyük görünən və bizdən daha
  böyük güc tələb edən tapşırıq görürük. Belə bir məqamda istər-istəməz
  hiss edirik ki, buna dözə bilməyəcəyik. Dua həmişə faciənin qarşısını
  almır, bizi hər zaman vəziyyətdən azad etmir, bizi həmişə tapşırıqdan
  azad etmir, lakin bizə dözülməzlərə dözmək, qarşısıalınmazlara qalib
  gəlmək, məhv olmaq səddini keçmək bacarığı verərək sınmağa qoymur.</p>
<p>Əgər duaya nələrdənsə qaçmaq yolu kimi baxsaq, məyusluq və
  çaşqınlıqdan başqa heç nə əldə etməyəcəyik. Amma çətinliyin öhdəsindən
  gəlməyin yolunu duada görsək, hər şey yaxşılığa doğru dəyişəcək.</p>
<p><strong>23-27</strong></p>
<h2 id="işə-yarayan-xəbərsizlik-matta-2123-27">İŞƏ YARAYAN XƏBƏRSİZLİK
  (Matta 21:23-27)</h2>
<p>Əgər İsa Məsihin etdiyi qeyri-adi möcüzələri təsəvvürümüzdə
  canlandıra bilsək, onda yəhudi başçılarının Ona «bunları hansı
  səlahiyyətlə edirsən?» sualını verdiyinə təəccüblənmək olmaz. Həmin an
  İsa onlara, Allahın Oğlu olduğu üçün hakimiyyət Ona verilib, deyə
  birbaşa cavab verməyə hələ hazır deyildi. Bunu etmək sonu tezləşdirə
  bilərdi. Amma görüləsi hələ çox iş vardı. Üstəlik, İsa təlimini yaymalı
  idi. Bəzən düşmənin üzərinə atılıb sonu tezləşdirməkdənsə, münasib anı
  gözləmək daha böyük cəsarət tələb edir. İsa hər şeyi Allahın təyin
  etdiyi vaxtda etmək istəyirdi. Dönüş nöqtəsi üçün lazım olan vaxt isə
  hələ gəlib çatmamışdı.</p>
<p>Elə buna görə də İsa kahinlərin və ağsaqqalların sualına onları
  çıxılmaz vəziyyətə salan başqa bir sualla cavab verdi. Onlardan Vəftizçi
  Yəhyanın vəftizinin haradan — göydən, yoxsa insanlardan gəldiyini
  soruşdu. Onlara görə, Yəhyanın gördüyü işlər ilahi, yoxsa sırf insan
  mənşəli idi? Yəhudi rəhbərlərinin çətinliyi ondan ibarət idi ki, əgər
  onlar Yəhyanın vəftizinin Allahdan olduğunu desəydilər, İsanın Məsih
  olduğunu etiraf etməli olacaqdılar. Çünki Yəhya buna qəti şəkildə
  şəhadət etmişdi. Digər tərəfdən, əgər onlar Yəhyanın vəftizinin ilahi
  xarakter daşıdığını inkar etsəydilər, Yəhyanın Allahın elçisi olduğuna
  inanan xalqın qəzəbi ilə üzləşməli olacaqdılar.</p>
<p>Bir müddət baş kahinlər və ağsaqqallar susdular, sonra isə ən
  qeyri-qənaətbəxş cavabı verdilər: «Biz bilmirik». İnsanlar nə vaxtsa
  özlərini nəyəsə görə qınayıblarsa, deməli, onlar doğrudan da bu işi
  görüblər. Onlar Yəhyanın gördüyü işlərin Allahdan olub-olmamasını
  bilməli idilər. Çünki həqiqi peyğəmbərlərlə yalançı peyğəmbərləri ayırd
  etmək onların üzvü olduqları Ali Şuranın vəzifəsi idi. Burada isə onlar
  həqiqi peyğəmbərləri yalançı peyğəmbərlərdən ayırd edə bilmədiklərini
  söylədilər. Onlar düşdükləri bu vəziyyətlə özlərini biabırçı şəkildə
  alçaltmış oldular.</p>
<p>Bu xəbərdarlıq bizə də aiddir. Elə insanlar var ki, qorxaqlıqdan heç
  nə bilməməyi üstün tuturlar. Əgər insan ilk növbədə <em>prinsiplə</em>
  yox, daha çox fayda və <em>məqsədəuyğunluqla</em> maraqlanırsa, ilk sual
  «Nə daha doğrudur?» deyil, «Nə demək daha təhlükəsizdir?» ola bilər.
  Mənfəət axtarışı onu dəfələrlə susduracaq. O, nə demək lazım olduğunu
  yaxşı bilsə də deməyə qorxacaq. Əvəzində isə «bilmirəm nə deyim» deyə
  bəhanə gətirəcək. Özünüzə «Hansı daha təhlükəsizdir?» yox, «Hansı
  yaxşıdır?» sualını vermək daha yaxşıdır.</p>
<p>Qorxudan və qəsdən edilən cəhalət, eləcə də mənfəət və nəticə üçün
  qorxaqcasına susmaq — bunlar utancverici hərəkətlərdir. Əgər insan
  həqiqəti bilirsə, həmin an faydalı görünməsə belə, onu deməyə
  borcludur.</p>
<p><strong>28-32</strong></p>
<h2 id="iki-pis-oğuldan-yaxşisi-matta-2128-32">İKİ PİS OĞULDAN YAXŞISI
  (Matta 21:28-32)</h2>
<p>Bu hekayənin mənası tamamilə aydındır. Yəhudi rəhbərlər Allaha itaət
  edəcəklərini deyib, sonra sözünü tutmayanlardır. Vergiyığanlar və
  fahişələr öz yolları ilə gedəcəklərini söyləsələr də sonradan Allahın
  yolunu seçdilər.</p>
<p>Bu hekayəni düzgün başa düşməyin açarı odur ki, burada heç kəs
  təriflənmir. Qarşımızda iki qrup pis insan var, onlardan biri digərinə
  nisbətən yaxşıdır. Bu oğulların heç biri ataya böyük sevinc gətirməyib,
  hər ikisi daha yaxşısını arzulamaq istəyi yaradır. Amma nəticədə atanın
  istəyini yerinə yetirən biri digərindən qat-qat yaxşıdır. İdeal oğul
  atasının xahişini itaətkarcasına və hörmətlə dinləyər, sonra isə
  sorğu-sualsız yerinə yetirərdi. Amma bu məsəldə kontekstdən kənara çıxan
  həqiqətlər var.</p>
<p>Bu məsəl göstərir ki, dünyada iki tipik insan kateqoriyası var.
  Birincisi, əməldən çox sözdə daha yaxşı danışanlar. Onlar hər şeyə söz
  verirlər, möminlikləri və sədaqətləri barədə möhtəşəm, təntənəli şəkildə
  bəyan edirlər, amma əməlləri sözlərindən çox geri qalır. İkincisi,
  əməlləri kədərli bəyanatlarından qat-qat üstün olan insanlar. Onlar
  özlərini qəddar və ləng materialist kimi göstərirlər. Ancaq məlum olur
  ki, gizlində yaxşı və gözəl işlər görürlər, sanki bunu göstərməkdən
  utanırlar. Onlar kilsə və dinlə qətiyyən maraqlanmadıqlarını bəyan
  edirlər. Lakin müəyyən bir məqamda məlum olur ki, onlar özlərini məsihçi
  adlandıranlardan daha çox məsihçi həyatı yaşayırlar.</p>
<p>Biz elə insanlarla rastlaşmışıq ki, onların əməlləri və davranışları,
  demək olar ki, sözlərindəki müqəddəslikdən çox uzaqdır. Elələri də olur
  ki, əməlləri və davranışları bəzən həyasız, bəzən də özündən razı
  qalanların danışıqlarından qat-qat üstündür. Məsəlin əsl mənası budur
  ki, ikinci təbəqə birincidən qat-qat üstün olsa da, heç biri mükəmməl
  deyil. Nümunəvi insan o kəsdir ki, onun sözü əməli ilə üst-üstə
  düşsün.</p>
<p>Bundan əlavə, bu məsəl bizə öyrədir ki, vədlər və gözəl sözlər heç
  vaxt əməlləri əvəz etmir. Gedəcəyəm deyən, amma getməyən oğul ilk
  baxışdan atasına hörmətlə «hakim» deyən nəzakətli adam kimi görünür.
  Sözdən kənara çıxmayan nəzakət isə həmişə aldadıcıdır. Nəzakət — könüllü
  və mehriban itaətdir. Digər tərəfdən, bu məsəl bizə öyrədir ki, insan öz
  ədəbi ilə yaxşı bir işi asanlıqla korlaya bilər. O, heç bir nəzakət və
  cazibə olmadan əla bir iş görüb nəticədə hər şeyi məhv edə bilər. Biz
  burada görürük ki, məsihçi vəd verməməlidir, etməlidir. Məsihçini
  fərqləndirən şey könüllü və lütfkar itaətdir.</p>
<p><strong>33-46</strong></p>
<h2 id="rəbbin-üzümlüyü-matta-2133-46">RƏBBİN ÜZÜMLÜYÜ (Matta
  21:33-46)</h2>
<p>Məsəl şərh edilərkən elə güman olunur ki, orada yalnız bir fikir var
  və heç bir detalı vurğulamağa ehtiyac yoxdur. Hər bir təfərrüat üçün
  məna axtarmağa başlamaq, məsəli alleqoriya kimi şərh etmək səhvini
  yarada bilər. Ancaq bu vəziyyətdə hər şey fərqlidir. Bu məsəldə
  təfərrüatlar vacibdir: həm baş kahinlər, həm də fariseylər İsanın bu
  məsəli söyləyərkən nəyi nəzərdə tutduğunu yaxşı bilirdilər.</p>
<p>Hər bir təfərrüat o vaxtkı dinləyicilərə məlum olan fakta əsaslanır.
  İsrail xalqı Allahın üzüm bağı kimi təsvir edilirdi. Bu, peyğəmbərlərin
  sevimli fikirlərindən biri idi. <em>«</em>İsrail nəsli Ordular Rəbbinin
  üzüm bağıdır<em>» (Yeşaya 5:7).</em> Qalın tikanlı kollar hasar rolunu
  oynayırdı, bağı vəhşi heyvanlardan, çöl donuzlarından və üzüm
  oğrularından qorumalı idi. Hər bir üzüm bağının qaya parçasından oyulmuş
  və ya kərpicdən hörülmüş iki novdan ibarət öz presi, çəngəl daşı vardı;
  biri digərinin bir az yuxarısında yerləşirdi və aşağı kanala qoşulmuşdu.
  Üzümlər yuxarı novda əzilir, şirəsi isə aşağıya axırdı. Bağdakı qüllə
  iki məqsədə — üzüm yetişən vaxt oğrulardan qorunmaq üçün müşahidə
  qülləsi və üzüm bağında işləyənlər üçün yaşayış yeri kimi xidmət
  edirdi.</p>
<p>Üzüm bağının sahibi həmişəki kimi hər şeyi etməyə çalışırdı. İsanın
  dövründə İsrail sülhsevər bir ölkə idi. Orada cah-calal az idi, buna
  görə də ağalar üzüm bağlarını icarəyə verir, özləri də icarə haqqını
  ancaq lazımi vaxtda toplayırdılar. İcarə haqqı üç yoldan biri ilə
  toplanırdı: bu, renta<a href="#fn75" class="footnote-ref" id="fnref75" role="doc-noteref"><sup>75</sup></a> haqqı ola
  bilərdi və ya
  məhsuldarlığın necə olmasından asılı olmayaraq, müəyyən miqdarda üzüm ya
  da məhsulun müəyyən bir hissəsi ola bilərdi.</p>
<p>Hətta üzümçülərin hərəkətləri belə qeyri-adi hesab olunmurdu. Ölkədə
  narahatlıq var idi: zəhmətkeş xalq narazı və üsyankar idi və üzümçülərin
  ağanın oğlunu aradan götürmək istəyində qeyri-adi heç nə yox idi.</p>
<p>Artıq dediyimiz kimi, bu məsəli dinləyənlər üçün hər kəsi və hər şeyi
  tanımaq çətin olmadı. Məsəllə bağlı ətraflı araşdırmaya keçməzdən əvvəl,
  gəlin kimin kimi simvollaşdırdığına baxaq. Üzüm bağı — İsrail xalqıdır;
  ağa — Allahdır; üzümçülər — İsrailin dini rəhbərləridir, belə demək
  mümkünsə, Allah İsrail xalqının rifahı üçün məsuliyyəti onların üzərinə
  qoyub. Bir-birinin ardınca göndərilən qullar — Allahın göndərdiyi
  peyğəmbərlərdir. Onlar tez-tez rədd edilib öldürülürlər. Sonuncu gələn
  Oğul — İsanın Özüdür. Burada İsa həm İsrailin tarixini, həm də onun
  məhvini aydın şəkildə izah etdi.</p>
<h2 id="imtiyaz-və-məsuliyyət-matta-2133-46">İMTİYAZ VƏ MƏSULİYYƏT
  (Matta 21:33-46)</h2>
<p>Bu məsəl bizə üç aspektdə çox şey deyir.</p>
<ol type="1">
  <li>
    <p>Bu məsəl bizə Allah haqqında danışır.</p>
  </li>
</ol>
<ol type="a">
  <li>
    <p>Bu məsəl bizə Allahın insanlara olan <em>etibarından</em> xəbər
      verir. Üzüm bağının sahibi onu bağbanlara həvalə etdi. O, hətta onların
      başının üstündə dayanmayıb, onlara daimi nəzarət etmədi. O, bağbanlara
      tapşırıq verib getdi. Allah Öz işini insanlara etibar etməklə onlara
      hörmət edir. Aldığımız hər bir tapşırıq Allahın bizə verdiyi
      tapşırıqdır.</p>
  </li>
  <li>
    <p>Bu məsəl Allahın <em>səbrindən</em> danışır. Allah qullarını
      bir-birinin ardınca göndərdi; İcarəçilər Onun xidmətçilərini döyüb
      öldürəndə, O, cəzalandırmaq üçün dərhal gəlmədi. O, dəfələrlə üzümçülərə
      Onun çağırışına cavab vermək imkanı verdi. Allah insanların
      zəifliklərinə səbir edir və insanları taleyin hökmünə buraxmır.</p>
  </li>
  <li>
    <p>Bu məsəl Allahın <em>ədalətindən</em> danışır. Nəticədə üzüm
      bağının sahibi bağı bağbanlardan alaraq başqalarına verdi. Ən şiddətli
      cəza Allahın bizə əmanət etdiyi işi əlimizdən almasıdır. İnsan Allah
      yanında yararsız hala düşübsə, demək, tamamilə yıxılıb.</p>
  </li>
</ol>
<ol start="2" type="1">
  <li>
    <p>Bu məsəl insanlar haqqında danışır.</p>
  </li>
</ol>
<ol type="a">
  <li>
    <p>Bu məsəl bizə xalqın <em>imtiyazlarından</em> danışır. Üzüm bağı
      lazım olan hər şeylə — hasar, pres, qüllə ilə təchiz olunmuşdu ki,
      üzümçülərin işini asanlaşdırsın, onlar da bağa yaxşı baxsınlar. Allah
      bizə nəinki bir iş verir, həm də bunu etmək üçün hər şeylə təchiz
      edir.</p>
  </li>
  <li>
    <p>Bu məsəl insan <em>azadlığından</em> danışır. Üzüm bağının sahibi
      işlərini istədikləri kimi görmələri üçün üzümçülərin başlarının üstündə
      dayanmadı. Allah müdrik inşaatçı kimi işi paylayır, sonra insanlara bunu
      yerinə yetirmək imkanı verir.</p>
  </li>
  <li>
    <p>Bu məsəl insanların <em>məsuliyyəti</em> haqqında danışır. Hər
      kəsin hesab verəcəyi bir vaxt gələcək. Allahın bizə verdiyi işi necə
      yerinə yetirdiyimizə görə məsuliyyət daşıyırıq.</p>
  </li>
  <li>
    <p>Bu məsəl <em>qəsdən, şüurlu şəkildə edilən insan günahından</em>
      danışır. Üzümçülər sahiblərinə qarşı şüurlu şəkildə üsyan və itaətsizlik
      siyasəti yürüdürdülər. Günah — Allaha qarşı şüurlu müqavimətdir. Günah
      etmək — Allahın yolunun nə olduğunu yaxşı bildiyimiz halda öz yolumuzla
      getmək deməkdir.</p>
  </li>
</ol>
<ol start="3" type="1">
  <li>
    <p>Bu məsəl bizə İsa Məsih haqqında danışır.</p>
  </li>
</ol>
<ol type="a">
  <li>
    <p>Bu məsəl İsanın <em>iddialarından</em> danışır. Bu məsəldə İsanın
      Özünü peyğəmbərlərdən üstün tutduğu açıq şəkildə görsənir. Ondan əvvəl
      gələnlər Allahın qulları, elçiləri idilər. O, isə <em>Oğul</em> idi.
      Məsəl İsanın Öz unikallığı, Özünün ən böyük sələflərindən daha böyük
      olması haqqında söylədiyi ən aydın ifadələrdən birini ehtiva
      edir.</p>
  </li>
  <li>
    <p>Bu məsəl İsanın <em>qurbanı</em> haqqında danışır. Bu məsəl
      İsanın Onu nələrin gözlədiyini yaxşı bildiyini göstərir. Məsəldə sahibin
      oğlunu pis adamlar öldürdü. Məsih ölməyə məcbur olduğu üçün ölmədi. O,
      ölümə könüllü və açıq gözlə getdi.</p>
  </li>
</ol>
<h2 id="simvolik-daş-matta-2133-46-ardı">SİMVOLİK DAŞ (Matta 21:33-46
  (ardı))</h2>
<p>Məsəl daş şəkli ilə bitir. Əslində, bu, iki mənzərədir.</p>
<ol type="1">
  <li>
    <p>Birincisi, olduqca aydındır. Bu, bənnaların rədd etdiyi, lakin
      bütün binanın ən vacib daşına çevrilən bir daşın təsviridir. Bu təsvir
      <em>Zəbur 118:22-dən</em> götürülüb: «Bənnaların rədd etdiyi daş
      guşədaşı olub». Məzmurçu bununla İsrail xalqının təsvirini verirdi.
      İsrail xor baxılan və rədd edilmiş bir xalq idi. Hamı yəhudilərə nifrət
      edirdi. Onlar bir çox xalqların nökərləri və qulları idilər. Lakin bütün
      insanların xor baxdığı xalq Allahın seçilmiş xalqı idi.
    </p>
  </li>
</ol>
<p>İnsanlar Məsihi rədd edə, inkar edə bilər, Onu məhv etməyə cəhd
  göstərə bilərlər. Amma buna baxmayaraq, inkar etdikləri Məsihin dünyada
  ən vacib Şəxs olduğunu görəcəklər. Roma imperatoru Yulian<a href="#fn76" class="footnote-ref" id="fnref76"
    role="doc-noteref"><sup>76</sup></a>
  zamanın saatını geri çəkməyə, məsihçiliyi təqib etməyə, kökünü kəsməyə
  və bütpərəst tanrıları geri qaytarmağa çalışdı. O, tamamilə məğlubiyyətə
  uğrayır, dramın sonunda dramaturq onun ağzı ilə bu sözləri deyir:
  «Məsihi itələmək mənim gücümdən xaric idi». Çarmıxdakı adam dünyanın
  Hakimi və Padşahı oldu.</p>
<ol start="2" type="1">
  <li>
    <p>«Daş»ın ikinci təsviri <em>21:44</em>-dədir. Bu, daha çətin
      mənzərədir. Bu, üstünə düşən adamı sındıracaq, yıxılan adamı əzəcək
      daşdır. Bu, Əhdi-Ətiqin üç hissəsindən ibarət mürəkkəb təsvirdir.
      Birinci hissə <em>Yeşaya 8:13-15-də</em> yer alıb: «Ordular Rəbbini
      müqəddəs sayın, Ondan qorxun və lərzəyə gəlin! O, Müqəddəs məkan olacaq,
      amma İsrailin iki padşahlığına büdrəmə daşı və yıxma qayası, Yerusəlim
      sakinlərinə tələ və tor olacaq. Bir çoxları büdrəyib yıxılacaq və
      qırılacaq, tələyə düşüb əsir aparılacaq». İkinci hissə <em>Yeşaya
        28:16</em>-dandır: «Buna görə də Xudavənd Rəbb belə deyir: budur, Sionda
      təməl olaraq bir daş, sınaqdan keçirilmiş daş, qiymətli bir guşədaşı
      qoyuram». Üçüncü hissə Daniel <em>2:34,44,45— dən götürülüb.</em> Burada
      əllərin köməyi olmadan dağdan qoparılan və Allahın düşmənlərini əzən
      daşın qəribə təsviri var.</p>
  </li>
</ol>
<p>Bütün bunların əsasında Əhdi-Ətiqdəki daş təsvirlərinin İsa Məsihdə
  bir araya gətirilməsi ideyası dayanır. İsa hər şeyin üzərində qurulduğu
  və hər şeyi birləşdirən təməl daşıdır. Onun yolundan imtina etmək,
  Allahın Qanununun divarına başını döymək deməkdir. Ona açıq-aşkar
  itaətsizlik göstərmək — əzilmək və həyatdan atılmaq anlamına gəlir. Bu
  təsvir bizə nə qədər qəribə görünsə də, peyğəmbərləri tanıyan hər bir
  yəhudiyə yaxşı tanış idi.</p>
