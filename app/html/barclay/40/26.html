<h1>26-cı fəsil</h1>
<h2 id="faciənin-son-aktinin-başlanğici-matta-261-5">FACİƏNİN SON
  AKTININ BAŞLANĞICI (Matta 26:1-5)</h2>
<p>Faciənin son aktının başlanğıcı budur. İsa qarşıda Onu nələrin
  gözlədiyi barədə şagirdlərinə bir daha xəbərdarlıq etdi. Son günlər İsa
  o qədər açıq-aşkar itaətsizlik etmişdi ki, şagirdləri Onun bütün yəhudi
  hakimiyyətlərinə qarşı çıxmaq niyyətində olduğunu düşünə bilərdilər.
  Lakin burada O, bir daha açıq şəkildə göstərdi ki, Onun məqsədi
  Çarmıxdır.</p>
<p>Eyni zamanda yəhudi rəhbərləri də səylə hiylə qurmağa başladılar.
  Yusif Qayafa (onun tam adı belədir) 18 — 36-cı illərdə Baş Kahin idi.
  Onun haqqında çox az şey bilirik, amma vacib bir həqiqətdən də
  xəbərdarıq. Qədim dövrlərdə baş kahinlik irsi və ömürlük idi. Ancaq
  romalılar İsraili fəth etdikdən sonra baş kahinlər çox tez-tez
  dəyişirdilər, çünki romalılar baş kahinləri öz mülahizələri ilə təyin
  edir və vəzifədən uzaqlaşdırırdılar. Bizim eradan əvvəl — 67 və 37-ci
  illər arasında məbədin dağılmasından əvvəl sonuncu baş kahin təyin
  olunanda, artıq 28 baş kahin bu vəzifədə olmuşdu. Maraqlıdır ki, Qayafa
  18-ci ildən 36-cı ilədək baş kahin olub. Bu, baş kahin üçün çox uzun
  müddətdir, ola bilsin, Qayafa romalılarla əməkdaşlıq üsullarını
  təkmilləşdirmişdi. Onun da problemi məhz buradan qaynaqlanırdı.</p>
<p>Romalılar vətəndaş iğtişaşlarına qətiyyən təhəmmül edə bilmirdilər.
  Əgər nəsə bir iğtişaş olsaydı, Qayafa öz mövqeyini itirərdi. Pasxa
  bayramında Yerusəlimdə vəziyyət həmişə təhlükəli olurdu. Şəhər
  insanlarla dolub-daşırdı. İosif Flavi bir vaxtlar əhalinin necə siyahıya
  alındığı barədə məlumat verir (İosif Flavi: «Yəhudi müharibəsi»
  6.9.3).</p>
<p>O zaman prokurator Sestiy Qall<a href="#fn83" class="footnote-ref" id="fnref83" role="doc-noteref"><sup>83</sup></a>
  idi. O, hiss edirdi
  ki, imperator Neron yəhudilərin faktiki sayı və onların istənilən
  hökmdarın başına gətirdiyi problemlərdən xəbərsizdir. O, baş kahindən
  Pasxa bayramında qurbanlıq quzuların sayını hesablamağı xahiş etdi.
  İosif Flavi sözünə davam edir: «Hər bir qurban üçün ən azı on nəfər
  olmalıdır (çünki Qanuna görə, ayrı-ayrılıqda bayramı qeyd etmək olmazdı)
  və tez-tez bir çoxumuz iyirmi nəfərlik qruplarda bir yerə toplaşırıq».
  Məlum oldu ki, bu dəfə 256 min 500 baş quzu kəsilib. İosif Flavi hesab
  edir ki, həmin vaxt Yerusəlimdə təxminən 2.750.000 adam var idi.</p>
<p>Buna görə də təəccüblü deyil ki, Yusif Qayafa İsanı gizli və sakitcə
  tutmaq üçün xüsusi fürsət axtarırdı, çünki zəvvarların çoxu qalileyalı
  idi, onların nəzərində isə İsa peyğəmbər idi. Əslində, Qayafa hər şeyi
  Pasxa bayramının sonuna, şəhərin sakitləşəcəyi vaxta qədər təxirə salmaq
  istəyirdi, lakin Yəhuda ona bütün problemi həll etmək imkanı verdi.</p>
<p><strong>6-13</strong></p>
<h2 id="israfçi-məhəbbət-matta-266-13">İSRAFÇI MƏHƏBBƏT (Matta
  26:6-13)</h2>
<p>Bet-Anyada məsholunma hekayəsi müjdəçi Mark və Yəhyada da var. Markın
  hekayəsi bu hekayə ilə demək olar ki, eynidir. Yəhya isə İsanı məsh edən
  qadın haqqında bəzi əlavə məlumat verir: o, Marta və Lazarın bacısı
  Məryəm idi. Lukada belə bir hekayə yoxdur. Lukanın Müjdəsində İsanın
  Farisey Şimonun evində məsh edilməsi hekayəsi var (<em>Luka
    7:36-50</em>). Amma Lukanın Müjdəsində İsanın ayaqlarını yağla yağlayıb
  saçları ilə silən qadın tanınmış günahkar idi.</p>
<p>Lukanın, əslində, Matta, Mark və Yəhya ilə eyni hekayəni
  danışıb-danışmadığı sualı həmişəlik olaraq cavabsız və maraqlı qalacaq.
  Hər üç halda ev sahibi Şimon adlanır, hərçənd, Lukanın Müjdəsində bu,
  Farisey Şimon, Matta və Markın Müjdələrində isə cüzamlı Şimondur;
  Yəhyada ev sahibinin adı, ümumiyyətlə, çəkilmir, baxmayaraq ki, hekayəyə
  görə hər şey Marta, Məryəm və Lazarın evində baş vermiş kimi görünür.
  Şimon adı o vaxt çox yayılmışdı. Əhdi-Cədiddə ən azı on, İosif Flavinin
  «Tarix»ində isə iyirmidən çox Şimon var.</p>
<p>Lukanın hekayəsini digər müjdəçilərin hekayəsi ilə eyniləşdirməkdə ən
  böyük çətinlik odur ki, Lukada bu qadın tanınmış fahişədir və heç yerdə
  onun Bet-Anyalı Məryəm olduğu deyilmir. Bununla belə, Məryəmin İsaya
  olan güclü məhəbbəti İsanın onu belə vəziyyətdən xilas etməsinin
  nəticəsi ola bilər.</p>
<p>Ancaq biz bu hekayələri necə müəyyən ediriksə edək, İsanın dediyi
  kimi, bu, yaxşı bir işin hekayəsidir və özündə qiymətli həqiqətləri
  ehtiva edir.</p>
<p>1. Burada <em>sevginin israfçılığı</em> göstərilir. Qadın özündə olan
  ən qiymətli şeyi götürdü və onunla İsanı məsh etdi. Yəhudi qadınlar
  ətirli yağları çox sevirdilər və tez-tez boyunlarına ətirli yağ dolu
  kiçik mərmər qabı taxırdılar. Belə ətirli yağ çox baha idi. Həm Markın,
  həm də Yəhyanın Müjdəsində şagirdlər deyirlər ki, həmin yağ <em>300
    dinardan</em> baha satıla bilərdi (<em>Mark 14:5; Yəhya 12:5</em>). Bu o
  deməkdir ki, bu mərmər qabı işçinin bir illik maaşına bərabər idi. Bunu
  başqa cür də ifadə etmək olar. İzdihamı doydurmaq problemini müzakirə
  edərkən Filip bunun üçün <em>200 dinarın</em> kifayət etməyəcəyini
  söyləmişdi. Başqa sözlə desək, bu ətirli yağ 5000 nəfərlik kütləni
  doyurmaq bahasında idi.</p>
<p>Bəli, qadın İsaya belə qiymətli hədiyyə verdi. Bunu ona görə etdi ki,
  əlində olan ən qiymətli şey o idi. Sevən insan heç vaxt hesab tutmaz.
  Sevən insan heç vaxt bir şeyi layiqincə necə edəcəyini, eyni zamanda az
  verəcəyini düşünmür. Sevən insanın həmişə yalnız bir arzusu var —
  bacardığı hər şeyi vermək. Hətta əlində olan hər şeyi versə də, yenə də
  bunun çox az olduğunu düşünür. Biz nəzakət qaydaları çərçivəsində Məsihə
  və İmanlı Cəmiyyətinə mümkün qədər az şey verməyi düşünürüksə, demək,
  hələ məsihçi olmamışıq.</p>
<p>2. Bu hekayə ehtiyatlı davranmağın bəzən yersiz olduğunu göstərir. Bu
  halda ağılın səsi deyirdi: "İsrafçılığa bax!" Əlbəttə, belə deməklə
  haqlıdır. Ancaq sevgi ağıl kimi düşünmür. Ağıl uzaqgörənlik və
  tədbirlilik, məhəbbət isə ürək qanunlarına tabedir. Həyatın çox hissəsi
  ağıl tərəfindən tənzimlənir, lakin bəzən sevginin tələbləri yalnız
  israfçılıq, ehtiyatsızlıqla yerinə yetirilə bilər. Həmin hədiyyə
  asanlıqla əldə olunursa, əsl hədiyyə deyil. Hədiyyə özündə yalnız qurban
  verməyi ehtiva edirsə və biz ödəyə biləcəyimizdən daha çoxunu veririksə,
  onda əsl hədiyyəyə çevrilir.</p>
<p>3. Bu onu göstərir ki, bəzi işlər fürsət düşən kimi görülməlidir,
  çünki, əks halda, bunu, ümumiyyətlə, etmək olmaz. Şagirdlər kasıblara
  kömək etməyə çalışırdılar, ravvinlər isə belə öyrədirdilər: "Allah bizi
  həmişə yoxsullarla birlikdə qoyur ki, biz heç vaxt yaxşı iş görmək
  fürsətindən məhrum olmayaq". Bəzi şeyləri hər an edə bilərik, bəzi
  şeyləri isə yalnız bir dəfə edə bilərik. Fürsəti əldən vermək, onu
  həmişəlik əldən vermək deməkdir. Çox vaxt səxavətli və nəcib
  istəklərimiz olur, amma hərəkət etmirik. Çox güman ki, bu fürsət, bu
  vəziyyət, bu insan, bu an, bu istək bir daha heç vaxt təkrarlanmayacaq.
  Çoxlarımız üçün faciə ondadır ki, həyat yaxşı və gözəl bir şey etmək
  üçün əldən verilmiş fürsətlər hekayəsinə çevrilir.</p>
<p>4. Burada deyilir ki, yaxşı işin gözəlliyi heç vaxt itmir. Axı
  həyatda qaranlıq dünyanı işıqlandıran gözəl şeylər azdır. İsanın ömrünün
  sonunda o qədər acı, xəyanət, intriqa, faciə yaşandı ki, bu hekayə
  qaranlıq dünyada işıq saçan şüaya bənzədi. Dünyada ancaq bir neçə böyük
  əməl bu yaxşı əməl kimi özündən sonra gözəl xatirə qoyur.</p>
<p><strong>14-16</strong></p>
<h2 id="satqinin-həyatinin-son-saatlari">SATQININ HƏYATININ SON SAATLARI
</h2>
<h2 id="xaincəsinə-razilaşma-matta-2614-16">XAİNCƏSİNƏ RAZILAŞMA (Matta
  26:14-16)</h2>
<p>Biz artıq gördük ki, yəhudi rəhbərləri İsanı üsyan və iğtişaşlara
  səbəb olmadan həbs etmək üçün yol axtarırdılar. Budur, Yəhuda onlara bu
  fürsəti verir. Yəhudanın İsaya xəyanət etməsinin üç səbəbi ola bilərdi.
  Digərləri bu səbəblərin variantlarıdır.</p>
<p>1. Bu onun xəsisliyindən irəli gələ bilərdi. Matta və Markın dediyinə
  görə, Yəhuda dəhşətli sövdələşməni Bet-Anyada məsh edildikdən dərhal
  sonra etmişdi. Yəhya isə yazır ki, Yəhuda oğru olduğu və pul qutusundan
  pul götürdüyü üçün məsh edilməsinə etiraz etmişdi (<em>Yəhya 12:6</em>).
  Belə olan halda, Yəhuda tarixin ən pis sövdələşmələrindən birini yerinə
  yetirdi. O, otuz gümüş pula, otuz <em>arquriaya</em> görə İsaya xəyanət
  etməyə razılaşdı. <em>Arqurion — şekeldir.</em> Gümüş şekel 4 dinara,
  fəhlənin gündəlik əmək haqqı isə 1 dinara bərabər idi. Beləliklə, Yəhuda
  İsanı 120 dinara, yəni bir mərmər qabındakı ətirli yağdan iki dəfə aşağı
  qiymətə satdı. Əgər xəyanətin səbəbi xəsislik olubsa, bu, pul sevgisinin
  nəyə gətirib çıxara biləcəyinə dair tarixdəki ən pis nümunədir.</p>
<p>2. Bu, <em>məyusluğa əsaslanan nifrət</em> ola bilər. Yəhudilər
  həmişə güc və səlahiyyət arzusunda idilər. Onların arasında romalıları
  İsraildən qovmaq üçün hər cür qətlə və zorakılığa hazır olan son dərəcə
  millətçilər həmişə olub. Bu millətçiləri <em>sikarii — xəncər
    çəkənlər</em> adlandırırdılar, çünki onlar xüsusi terror və sui-qəsd
  taktikasına riayət edirdilər. Ola bilsin ki, Yəhuda da onlardan biri
  idi. Bəlkə də o, İsaya möcüzəvi qüdrəti və səlahiyyəti sayəsində böyük
  bir üsyana rəhbərlik edə biləcək göydən göndərilmiş rəhbər kimi baxırdı.
  Yəhuda, yəqin ki, İsanın bilərəkdən Çarmıxa aparan fərqli bir yol
  seçdiyini görürdü. Yəhuda sədaqətinin nifrətə çevrildiyini hiss etmişdi.
  Bu hissləri onu böyük ümidlər bəslədiyi şəxsin ölümünü axtarmağa vadar
  etdi. Bəlkə də Yəhuda İsaya onun istədiyi Məsih olmadığına görə nifrət
  edirdi.</p>
<p>3. Bəlkə də Yəhuda heç vaxt İsanın ölməsini istəmirdi. Ola bilsin ki,
  o, İsanı göydən göndərilmiş rəhbər kimi görürdü. Bəlkə də o, sadəcə
  olaraq, İsanın çox yavaş hərəkət etdiyini düşünürdü, Onun hərəkətini
  sürətləndirmək istəyirdi və İsanı hərəkətə keçməyə məcbur etmək üçün Ona
  xəyanət etmişdi. Düzünü desək, bu nöqteyi-nəzər bizim ixtiyarımızda olan
  faktlara ən uyğun gələnidir. Bu da Yəhudanın planı uğursuz olduqda niyə
  intihar etdiyinin izahını verir.</p>
<p>Bizim necə şərh etməyimizdən asılı olmayaraq, Yəhudanın faciəsi
  ondadır ki, o, İsanı olduğu kimi qəbul etməkdən imtina etdi və Onu
  özünün istədiyi kimi etməyə çalışdı. Biz İsanı dəyişə bilmərik, amma
  özümüz İsanın təsiri altında dəyişməliyik. Biz Ondan heç vaxt
  məqsədlərimiz üçün istifadə edə bilmərik, biz Ona tabe olmalı və Onun
  məqsədlərinə xidmət etməliyik. Yəhudanın faciəsi hər şeyi Allahdan daha
  yaxşı bildiyini düşünən bir insanın faciəsidir.</p>
<p><strong>17-19</strong></p>
<h2 id="gizli-şam-yeməyi">GİZLİ ŞAM YEMƏYİ </h2>
<h2 id="atalar-bayrami-matta-2617-19">ATALAR BAYRAMI (Matta
  26:17-19)</h2>
<p>İsa Pasxa bayramını qeyd etmək üçün Yerusəlimə gəldi. Həmin vaxt
  şəhərin necə izdihamlı olduğunu artıq görmüşük. Ehtimal edilir ki, Pasxa
  zamanı bütün yəhudilər şəhərdə olurdu. Bu da gələn zəvvarların sayəsində
  baş verirdi. Ona görə də rəsmi nöqteyi-nəzərdən İsanın tez-tez ziyarət
  etdiyi Bet-Anya kimi kəndlər də şəhər sayılırdı.</p>
<p>Ancaq Pasxa şəhərdə qeyd edilməli idi. Şagirdlər Pasxa bayramı üçün
  harada hazırlıq görəcəklərini soruşdular. Tamamilə aydındır ki, burada
  da İsa hər şeyi son ana saxlamadı. O, artıq müvafiq tədbirləri görmüş,
  Yerusəlimdəki dostları ilə razılaşaraq onlara parol vermişdi: «Müəllim
  deyir: «Mənim vaxtım yaxındır»«. Beləliklə, şagirdlər bayram üçün
  hazırlıq görməyə göndərildilər.</p>
<p>İlk günü Pasxa bayramı olan bütün həftə Mayasız Çörək Bayramı
  adlanırdı. Bundan əlavə, həmişə yadda saxlamalıyıq ki, yəhudilər
  arasında ertəsi gün axşam saat altıda başlayırdı. Bu halda, Mayasız
  Çörək Bayramı cümə axşamı səhər başladı. Cümə axşamı onlar evi
  ələk-vələk edirdilər ki, heç yerdə maya qırıntısı qalmasın.</p>
<p>Bunun iki səbəbi var idi. Bu bayram İsrail tarixində ən böyük hadisə
  — Misir əsarətindən qurtuluş idi. O vaxt israillilər Misirdən elə
  tələsik qaçmalı olmuşdular ki, mayalı xəmirdən çörək bişirməyə vaxt
  tapmamışdılar (<em>Çıxış 12:34</em>). Mayasız xəmir (yəni mayalanmış
  xəmirin kiçik bir hissəsi əlavə edilməyən xəmir) daha tez bişirilə
  bilər, lakin nəticədə çörəkdən daha çox suda bişmiş quru peçenye
  yaranır. Mayasız çörək də məhz budur. Beləcə, evdən maya çıxarılır və
  mayasız çörək bişirilirdi. Yəhudilər Misirdən çıxan gecə edilən hər şeyi
  təkrarlayaraq, köləliklərini geridə qoyurdular.</p>
<p>İkincisi, yəhudi düşüncəsinə görə, maya çürüməni simvollaşdırır.
  Artıq qeyd etdiyimiz kimi, maya mayalanmış xəmirdir, yəhudilər
  mayalanmanı çürümə ilə bərabər tuturdular. Maya çürümə simvolu olduğuna
  görə onu evdən çıxardılar.</p>
<p>Bəs onda şagirdlər bayrama nə vaxt hazırlaşdılar?</p>
<p>Cümə axşamı səhər onlar mayasız çörək bişirdilər və evi ən kiçik
  mayadan belə təmizlədilər. Bayramın digər əsas hissəsi Pasxa quzusu idi.
  Bayram öz adını məhz bu quzudan alır. Misirliləri İsraili buraxmağa
  məcbur edən ən dəhşətli cəza — ölüm mələyinin Misirdən keçməsi və bütün
  ilk övladları — ailənin hər bir ilk oğlunu öldürməsi idi.</p>
<p>Evlərini işarələmək üçün israillilər bir quzu kəsməli və qanı ilə
  evin qapısının hər iki yan taxtasını və üst dirəyini məsh etməli idilər
  ki, məhv edən mələk bu işarəni görüb (ibranicə — <em>pasax</em>) evin
  qapısından <em>yan keçsin</em> (<em>Çıxış 12:21-23</em>). Cümə axşamı
  günortadan sonra quzu Məbədə gətirilməli və orada kəsilməli idi, onun
  həyatı təcəssüm etdirən qanı Allaha qurban olaraq təqdim edilməli
  idi.</p>
<p>Bayram üçün daha dörd şey lazım idi.</p>
<ol type="1">
  <li>
    <p>Misir əsarətində tökülən göz yaşlarını və Tanrının onları
      möcüzəvi şəkildə apardığı Qırmızı dənizin duzlu sularını xatırlatmaq
      üçün masanın üstünə bir <em>qab duzlu su</em> qoyulmalı idi.</p>
  </li>
  <li>
    <p>Qıtığotu, kasnı, kahı və digərlərindən ibarət <em>acı ot
        dəsti</em> hazırlanmalı idi. Bu, həm də onlara köləliyin acılığını və
      quzu qanını qapının yan taxtalarına və üst dirəyinə sürtmək üçün
      istifadə edilən bir çəngə züfa otu dəstəsini xatırlatmalı idi.</p>
  </li>
  <li>
    <p>Alma, xurma, nar və qoz-fındıqdan hazırlanan <em>Xaroşev</em>
      pastası lazım idi. Bu onlara Misirdə kərpic hazırladıqları gili
      xatırlatmalı idi və bu pastada kərpic istehsalında istifadə olunan
      samanı simvolizə edən darçın budaqları var idi.</p>
  </li>
  <li>
    <p>Nəhayət, <em>dörd stəkan şərab</em> lazım idi. Bunlar yəhudilərə
      <em>Çıxış 6:6-7</em>-dəki dörd vədi xatırlatmalı idi: «...Sizi
      Misirlilərin zülmündən qurtaracağam, onların əsarətindən çıxaracağam və
      qolumu uzadıb böyük cəzalar bahasına sizi satın alacağam. Sizi Özümə
      xalq edəcəyəm və sizin Allahınız olacağam». Bunlar cümə axşamı səhər və
      günortadan sonra görüləcək hazırlıq işləri idi. Bütün bunları şagirdlər
      hazırladılar. Axşam saat altıdan sonra, yəni nişan ayının 15-də, yəni
      cümə günü başlayanda qonaqlar süfrə arxasında əyləşə
      bilərdilər.
    </p>
  </li>
</ol>
<p><strong>20-25</strong></p>
<h2 id="sevginin-son-çağirişi-matta-2620-25">SEVGİNİN SON ÇAĞIRIŞI
  (Matta 26:20-25)</h2>
<p>Müjdə tarixinin son səhnələrində elə anlar var ki, sanki İsa və
  Yəhuda yalnız onların ikisinin mövcud olduğu bir dünyada yaşayırlar. Bir
  şey aydındır — ola bilsin, Yəhuda öz qaranlıq işini tamamilə gizli
  şəkildə yerinə yetirirdi. Çox güman, o, gizli şəkildə gedib-gəlirdi.
  Çünki digər şagirdlər onun əməllərindən xəbərdar olsaydılar, Yəhuda sağ
  qalmazdı.</p>
<p>O öz planını şagirdlərdən gizlətsə də, İsa Məsihdən gizlədə bilmədi.
  Bu, həmişə belədir: İnsan günahlarını qardaşlarından gizlədə bilər, amma
  onları qəlbin bütün sirlərini görən İsa Məsihin nəzərlərindən gizlədə
  bilməz. Başqa heç kim bilməsə də, İsa Yəhudanın niyyətini bilirdi.</p>
<p>İndi biz İsanın günahkarla necə davrandığını görə bilərik. İsa Öz
  səlahiyyətindən Yəhudanın planlarını pozmaq, onu iflic etmək, aciz
  qoymaq, hətta öldürmək üçün istifadə edə bilərdi. Lakin İsanın istifadə
  etdiyi yeganə silah sevgi çağırışıdır. Həyatın ən böyük sirlərindən biri
  budur ki, Allah insanın iradə azadlığına hörmətlə yanaşır. Allah məcbur
  etmir, Allah çağırır.</p>
<p>İsa insanı günahdan uzaqlaşdırmaq istəyəndə iki şey edir.</p>
<p>Birincisi, O, insanı günahı ilə üz-üzə qoyur. Onu dayandırmağa və nə
  edəcəyi barədə düşündürməyə çalışır. İsa, sanki ona belə deyir: «Gör, nə
  etməyi düşünürsən — sən həqiqətənmi bunu etməyə qadirsən?» Kimsə belə
  deyib ki, günaha qarşı ən böyük sığortamız günah qarşısında dəhşətə
  gəlmək qabiliyyətimizin olmasıdır. İsa dönə-dönə insandan bütün dəhşəti
  hiss etmək və sağlam düşünmək üçün bir az gözləməyi, baxıb dərk etməyi
  xahiş edir.</p>
<p>İkincisi, İsa insanı Ona baxmağa vadar edir. İsa insanı Ona baxmağa
  dəvət etməklə sanki deyir: «Mənə bax. Gözlərimin içinə baxa-baxa gedib
  fikrində olanı edə bilərsənmi?» İsa insana fikrindəkilərinin dəhşətini
  başa düşməyə və Onun şərin yolunu bağlamaq istəyən məhəbbətini dərk
  etməyə çalışır.</p>
<p>Məhz burada günahın bütün dəhşətini və onun qəsdən edildiyini
  görürük. Sevginin bu son çağırışına baxmayaraq, Yəhuda bayıra çıxdı. O,
  hətta günah bir daha başa düşüb İsa Məsihin üzünə baxsa da, geri
  dönmədi. Günahlar müxtəlif olur: ehtiraslı qəlbin günahı var, anın
  təsiri ilə, qəfil sarsıntının təsiri ilə edilən günah var. Heç kim belə
  bir günahın əhəmiyyətini və ölçüsünü azaltmasın — onlar dəhşətli ola
  bilər. Amma daha pisi, planlarını soyuqqanlı şəkildə həyata keçirən
  insanın hesablanmış, amansızcasına, şüurlu şəkildə etdiyi günahdır —
  əməlinin dəhşətini və İsanın gözlərindəki məhəbbəti görsə də, öz yolu
  ilə gedən bir insanın günahı. Valideynlərinin ürəyini soyuqqanlılıqla
  qıran uşaqlar bizim ürəyimizi də incidir. Yəhuda da İsaya məhz belə
  etdi. Amma faciə ondadır ki, biz bunu çox vaxt özümüz edirik.</p>
<p><strong>26-30</strong></p>
<h2 id="onun-əti-və-onun-qani-matta-2626-30">ONUN ƏTİ VƏ ONUN QANI
  (Matta 26:26-30)</h2>
<p>Gördüyümüz kimi, peyğəmbərlər insanlar onların dediklərini başa
  düşsünlər deyə, simvolik obrazlara əl atırdılar. Biz İsanın Yerusəlimə
  zəfərlə daxil olduğu vaxt və əncir ağacına münasibətdə bu üsuldan necə
  istifadə etdiyini artıq görmüşük. İsa burada da eyni şeyi edir. Pasxa
  bayramının bütün simvolizmi və mərasimləri insanlara Onun nə demək
  istədiyini göstərməkdən ibarət idi, çünki bütün bunlar Onun xalq üçün nə
  etmək istədiyinin nümayişi idi. İsa hansı təsvirdən istifadə etdi və
  bunun arxasındakı həqiqət nədir?</p>
<ol type="1">
  <li>
    <p>Pasxa <em>azadlığın şərəfinə təşkil edilən bayram</em> idi. Bu
      bayram İsrail xalqına Allahın yəhudiləri Misir əsarətindən necə xilas
      etdiyini xatırlatmaq üçün nəzərdə tutulmuşdu. Buna görə də İsa hər
      şeydən əvvəl <em>böyük bir xilaskar</em> olduğunu bəyan edir. O,
      insanları onları təqib edən qorxulardan və onları əsir saxlayan
      günahlardan xilas etmək üçün gəldi.</p>
  </li>
  <li>
    <p>Pasxa quzusu, hər şeydən əvvəl, <em>təhlükəsizliyin</em> simvolu
      idi. İlk övladın öldüyü həmin gecə Pasxa quzusunun qanı İsraili
      təhlükəsizliklə təmin etdi. Beləliklə, <em>İsa Xilaskar olduğunu bəyan
        edir</em>. O, insanları günahlardan və onların nəticələrindən xilas
      etmək üçün gəldi. O, insanlara yer üzündə və göydə əbədi əmin-amanlıq
      bəxş etmək üçün gəldi.</p>
  </li>
</ol>
<p>Burada İsanın bütün fəaliyyətlərini və bütün niyyətlərini əhatə edən
  bir açar söz var. Bu söz — <em>əhddir.</em> İsa dedi ki, Onun Qanı yeni
  əhdin Qanıdır. O, bununla nə demək istəyirdi? Əhd iki insan arasındakı
  münasibətdir, Lakin İsanın dediyi əhd insanla insan arasındakı əhd
  deyil, Allahla insan arasındakı əhddir. Başqa sözlə desək, bu, Allahla
  insan arasında yeni bir əlaqədir. Axırıncı Şam yeməyi zamanı İsa sanki
  belə deyir: «Həyatım və hər şeydən əvvəl mənim ölümüm vasitəsilə sizinlə
  Allah arasında yeni münasibət yarandı. Siz Məni gördünüz və Məndə Allahı
  gördünüz; Mən sizə Allahın sizi nə qədər sevdiyini dedim, Mən sizə
  Allahın sizi nə qədər sevdiyini göstərdim; O sizi o qədər sevir ki,
  hətta mənim indi çəkdiyim əzablara dözməyə hazırdır — Allah belədir».
  İsanın etdikləri Allahla bizim aramızda bu yeni gözəl münasibətə yol
  açdı.</p>
<p>Bu hissə İsanın və Onunla birlikdə olanların ilahi oxuyub, Zeytun
  dağına tərəf getməsi ilə bitir. <em>Hallel</em> oxumaq Pasxa bayramının
  vacib elementi idi. <em>Hallel</em> — <em>Allaha həmd edin</em>
  deməkdir! Bunlar <em>Zəbur</em> <em>113-118-</em>dən — həmd məzmurları
  idi. Pasxa bayramı zamanı müxtəlif vaxtlarda Hallelin müxtəlif hissələri
  oxunurdu. Sonda isə <em>Böyük Hallel</em> — <em>Zəbur 136</em> oxunurdu.
  İsanın və Onunla birlikdə olanların Zeytun dağına getməzdən əvvəl
  oxuduqları ilahi məhz bu idi.</p>
<p>Burada qeyd etmək lazımdır ki, Axırıncı Şam yeməyi ilə bu gün qeyd
  etdiyimiz Rəbbin Süfrəsi arasında bir əsas fərq var. Axırıncı Şam yeməyi
  əsl ziyafət idi; Qanuna görə, quzu bütöv yeyilməli və heç nə qalmamalı
  idi. Bu, bir tikə çörək və bir qurtum şərab içmək mərasimi deyildi — bu,
  ac insanların əsl yeyib-içdiyi süfrə idi. O zaman biz deyə bilərik ki,
  İsa insanlara təkcə əhddən və rəmzdən ibarət süfrədə iştirak etmək üçün
  İmanlı Cəmiyyətinə toplaşmağı öyrətmir. O, deyir ki, hər dəfə şagirdlər
  oturub yemək yeyəndə, bunu Onu xatırlamaq üçün etməlidirlər. İsa Məsih
  təkcə müqəddəs mərasimin Rəbbi deyil. O, həm də yemək masasının Rəbbi
  olmalıdır.</p>
<p>Daha bir məqamı qeyd etmək lazımdır. İsa deyir ki, növbəti dəfə
  şagirdləri ilə Atasının Padşahlığında təzə şərab içəcək. Bu sözlər,
  həqiqətən, səmadan gələn imanı və ilahi qətiyyəti ehtiva edir. İsa
  Getsemani bağına Ali Şuranın önündə mühakimə olunmaq, Çarmıxa çəkilmək
  üçün getsə də, <em>Səmavi Padşahlıq haqqında düşünürdü</em>. İsa Məsih
  üçün Çarmıxa çəkilmək məğlubiyyət deyil, izzətə aparan yol idi. O,
  Qolqota yolunda idi, eyni zamanda taxta gedən yolla irəliləyirdi. ««</p>
<p><strong>31-35</strong></p>
<h2 id="peterin-büdrəməsi">PETERİN BÜDRƏMƏSİ</h2>
<h2 id="məsihin-xəbərdarliği-matta-2631-35">MƏSİHİN XƏBƏRDARLIĞI (Matta
  26:31-35)</h2>
<p>Bu hissə İsa Məsihin bəzi xüsusiyyətlərini açıq şəkildə göstərir.</p>
<p>1. Burada biz İsanın <em>realizmini</em> görürük. İsa Onu nələrin
  gözlədiyini bilirdi. Matta hətta görür ki, şagirdlərin İsanı atıb
  getməsi artıq Əhdi-Ətiqdə <em>Zəkəriyyə</em> peyğəmbərin kitabında
  <em>13:7</em>-də qabaqcadan yazılıb. İsa sakitcə faktlara göz yuman elə
  də böyük optimist deyildi. O, baş verəcək hər şeyi qabaqcadan görürdü.
  Buna baxmayaraq, geri çəkilmədi.
</p>
<p>2. Burada İsanın <em>əminliyi</em> görünür. O deyir: «Amma Mən
  diriləndən sonra sizdən qabaq Qalileyaya gedəcəyəm». O, həmişə daha
  uzağı görürdü. İsa Onu gözləyən əzablarda olduğu kimi, izzətə çatacağına
  da əmin idi.</p>
<p>3. Biz burada Onun <em>şəfqətini</em> görürük. O bilirdi ki,
  şagirdləri Onun dəstəyə ən çox ehtiyac duyduğu vaxtda geriyə baxmadan
  qaçıb Onu tərk edəcəklər. Lakin bununla belə, O, şagirdlərini danlamır,
  qınamır və etibarsız insanlar adlandırmır. Hətta onlara deyir ki, bu
  dəhşətli vaxt bitəndən sonra yenidən onlarla görüşəcək. İsanın bu
  xüsusiyyəti Onun böyüklüyünü göstərir. O, insanların pis tərəflərini
  tanıyır, buna baxmayaraq, yenə də onları sevir. O bizim insani zəif
  cəhətlərimizi bilir. O bilir ki, biz səhvlər edəcəyik. Bilir ki,
  sədaqətimiz çatışmır. Lakin bunu bilsə də, bizə nifrət bəsləmir,
  məhəbbəti sərtliyə çevrilmir. Əksinə, zəif olduqları üçün günaha batan
  insanlara şəfqət göstərir.</p>
<p>Bundan əlavə, bu hissə Peterin xarakterinin bəzi xüsusiyyətlərini
  göstərir. Onun çatışmazlığı bəllidir — <em>o özündən çox arxayın
    idi</em>. O, İsanı sevdiyini bilirdi — buna zərrə qədər də olsun şübhə
  yox idi. O inanırdı ki, istənilən çətin vəziyyətin öhdəsindən təkbaşına
  gələ biləcək. O özünü İsanın düşündüyündən daha güclü hesab edirdi. Nə
  vaxt ki, qəlbimizdə lovğalı güvən yerini təvazökarlıq və həlimlik tutur,
  zəif və Məsihin köməyindən tam asılı olduğumuzu dərk edirik, yalnız o
  zaman özümüzü təhlükəsizlikdə hesab edə bilərik.</p>
<p>Romalılar və yəhudilər gecəni dörd növbəyə bölmüşdülər: axşam altıdan
  doqquza qədər, axşam doqquzdan gecə yarısına qədər, gecə yarısından
  səhər üçə qədər və səhər üçdən səhər altıya qədər. Xoruz üçüncü və
  dördüncü növbə arasında banlamalı idi. İsa Məsih burada deyir ki, Peter
  hələ dan yeri sökülməmiş Onu inkar edəcək.</p>
<p><strong>36-46</strong></p>
<h2 id="qəlbin-bağdaki-mübarizəsi-matta-2636-46">QƏLBİN BAĞDAKI
  MÜBARİZƏSİ (Matta 26:36-46) </h2>
<p>Bu, diz üstə yaxınlaşmalı olduğumuz bir hissədir. Burada araşdırma
  sitayişə çevrilməlidir.</p>
<p>Yerusəlimin özündə böyük bağlar yox idi. Çünki dağın zirvəsində
  yerləşən şəhərdə kifayət qədər boş yer yox idi; hər kvadrat metr ev
  tikintisi üçün lazım idi. Buna görə də zəngin vətəndaşlar Zeytun dağının
  yamaclarında şəxsi bağlara sahib idilər. <em>Getsemani</em> sözü, çox
  güman, <em>zeytun yağı sıxan</em> və ya <em>zeytun üçün çəllək</em>
  mənasını verir. İsa, şübhəsiz, zeytun bağına girmək imkanını əldə
  etmişdi. İsanın son günlərində Onun ətrafında toplaşan adları qeyd
  olunmayan dostlar barədə düşünmək çox xoşdur. Biri Ona bir eşşək verdi
  ki, Yerusəlimə daxil ola bilsin. Digəri Ona şagirdləri ilə birlikdə
  Axırıncı Şam yeməyi üçün yuxarı otağı verdi. İndi isə kimsə Ona Zeytun
  dağındakı bağdan istifadə etməyə icazə verdi. Nifrət səhrasında hələ də
  sevgi işartıları var idi.</p>
<p>Bağa getmək üçün İsa Məsih Özü ilə Görkəmini dəyişdiyi dağda Onunla
  birlikdə olan üç şagirdini götürdü. Orada İsa dua edib kədərləndi.
  Getsemani bağında İsanın necə mübarizə apardığına ehtiramla yanaşanda,
  bəzi şeyləri qeyd etmək olar.</p>
<p>1. Biz İsa Məsihin <em>daxilən əzab çəkdiyini</em> görürük. İndi O,
  tam əmin idi ki, Onu qabaqda ölüm gözləyir. Burada İsa Öz iradəsini
  Allahın iradəsinə tabe etdirmək üçün ən çətin mübarizə aparmalı oldu. Bu
  hekayəni oxuyan insan həmin mübarizənin qəlbi göynədən reallığını
  görməyə bilməz. Bu, nəticəsi hər şeyi həll edən bir mübarizə idi.
  Dünyanın xilası Getsemani bağında həll olunurdu, çünki İsa Məsih hər an
  geri dönə bilərdi, o zaman Allahın planı pozulmuş olardı.</p>
<p>Həmin anda İsa yalnız bir şeyi bilirdi: O, irəli getməlidir, öndə isə
  Çarmıx var. Böyük ehtiramla onu deyə bilərik ki, İsa burada hər kəsin
  bir gün öyrənməli olduğu dərsi öyrəndi — başa düşülməyən şeyi necə qəbul
  etməli. Allahın iradəsi amiranə surətdə Onu irəli çağırırdı. Bu dünyada
  hər birimizin başına anlaya bilmədiyimiz şeylər gəlir. Məhz o zaman
  insanın əsl imanı sınanır. Belə bir məqamda İsa Məsihin Getsemani
  bağında da bu yolu keçməsi ürəyə təsəlli verir.</p>
<p>İmanlı Cəmiyyətinin latın ağsaqqallarından biri olan Tertullian İsa
  Məsihin heç bir Müjdədə əksini tapmayan ifadəsini sitat gətirir:
  «İmtahanlara məruz qalmayan Səmavi Padşahlığa girə bilməz». Bu isə o
  deməkdir ki, hər bir insanın öz Getsemani bağı var və hər kəs «amma
  mənim yox, Sənin iradən olsun» deməyi öyrənməlidir.</p>
<p>2. Biz İsa Məsihin <em>tənha qaldığını</em> görürük. İsa Özü ilə üç
  seçilmiş şagirdini götürdü, lakin onlar son günlərin keçmə-keşliyindən o
  qədər yorulmuşdular ki, oyaq qala bilmədilər. İsa təkbaşına döyüşmək
  məcburiyyətində qaldı. Bu, hər bir insanın başına gələ bilər. İnsan
  təkbaşına müəyyən vəziyyətlərlə üzləşməli və qərarlar qəbul etməlidir.
  Bəzən bütün köməkçilər, bütün təsəlli verənlər insana xəyanət edib onu
  tərk edirlər. Amma məruz qaldığımız tənhalıqda biz bunu yaşayan və
  Getsemanidən keçən Birinin Varlığına sahibik.</p>
<p>3. Burada biz İsa Məsihin <em>imanını</em> və <em>etibarını</em>
  görürük. Onun imanı və etibarı Markın bu epizodun təsvirində daha aydın
  görünür. Burada İsa duasına «<em>Abba-Ata</em>!» sözləri ilə başlayır
  (<em>Mark 14:36</em>). <em>Abba</em> sözündə böyük məna var. Yoahim
  Yeremias «İsanın məsəlləri» kitabında yazır:</p>
<p>«İsanın <em>Abba</em> sözü ilə Allaha müraciət etməsinin yəhudi
  ədəbiyyatında heç bir tayı-bərabəri yoxdur. Əvvəllər kiçik uşaq atasını
  <em>Abba</em> (indi ərəbcə <em>caba</em> deyilir) deyə çağırırdı. Bu
  faktın izahını İmanlı Cəmiyyətinin ağsaqqalları İoann Zlatoust, Teodor
  və Teodoretidə tapmaq olar. Bu söz ailədə hər gün işlədilirdi, heç kim
  onu ​​Allaha münasibətdə işlətməyə cürət etmirdi. İsa Məsih isə bu sözü
  Allaha münasibətdə işlətdi. O, Səmavi Atasına uşaq kimi etibar edərək
  səmimi şəkildə — uşaq atasına müraciət edirmiş kimi etdi».
</p>
<p>Biz atalar uşaqlarımızın bizimlə hansı dildə danışdıqlarını və bizi
  necə adlandırdıqlarını bilirik. Eynilə İsa da Allahla belə danışırdı.
  Hətta O, hər şeyi tam anlamasa da, Allahın Onu Çarmıxda ölməyə
  çağırdığına əmin olsa da, kiçik uşaq kimi Ona <em>Abba</em> deyə
  müraciət etdi. Bizim də Allaha bəsləməli olduğumuz əsl etibar bax budur.
  İsanın bizə Allahın Səmavi Atamız olduğunu söylədiyi etibar da elə
  budur.</p>
<p>4. Biz İsa Məsihin <em>cəsarətini</em> görürük. İsa dedi: «Qalxın
  gedək. Budur, Mənə xəyanət edən gəlir!» Məsihçiliyə hücum edən bütpərəst
  filosof Selsus İsanın qaçmaq üzrə olduğunu sübut etmək üçün bu cümlədən
  istifadə etdi. Əslində, hər şey tam əksinədir. İsa dedi: «Qalxın, gedək,
  bağda dua və orada qalmaq vaxtı bitdi. İndi hərəkət etmək vaxtıdır.
  Gəlin həyatı və insanların ən qaranlıq və ən qorxulu tərəflərini
  qarşılayaq». İsa həyat döyüşünə qatılmaq üçün diz üstündən qalxdı. Dua
  bunun üçündür. İnsan başqalarının qarşısında dik dayana bilməsi üçün
  Allah qarşısında diz çökür. Dua zamanı insan göylərə daxil olur ki,
  həyat döyüşü ilə üzləşə bilsin.</p>
<p><strong>47-50</strong></p>
<h2 id="xəyanətkarin-öpüşü-matta-2647-50">XƏYANƏTKARIN ÖPÜŞÜ (Matta
  26:47-50) </h2>
<p>Gördüyümüz kimi, Yəhuda iki məqsədlə hərəkət edə bilərdi. O, ya
  acgözlük və məyusluq üzündən, ya da İsanı fəal hərəkətə təhrik etmək,
  yəni Məsihi ölü deyil, hərəkət edən kimi görmək üçün Onun ölməsini
  istədi.</p>
<p>Ona görə də bu hissəni iki cür şərh etmək olar. Əgər Yəhudanın
  ürəyində yalnız nifrət və bir növ şeytani tamah var idisə, onda bu,
  tarixin ən dəhşətli öpüşü və xəyanətin ən dəhşətli əlaməti idi. Belə
  olan halda, Yəhuda haqqında mənfi hər nə desək də, bu onun alçaqlığını
  göstərmək üçün az olacaq.</p>
<p>Ancaq onun məşğul olduğu təkcə bu deyildi. Həbs edilməli olan Şəxsi
  öpüşlə göstərəcəyini izdihama bildirən Yəhuda <em>fileyn</em> sözünü
  işlədir. Bu söz, adətən, <em>öpüş</em> mənasını verir. Amma Yəhuda İsanı
  öpəndə, Kəlamda <em>kata fileyn</em> sözü işlədilir, bu da sevdiyini
  öpmək, yəni ürəkdən bir neçə dəfə öpmək deməkdir. Nə üçün Yəhuda belə
  etdi? Bundan başqa, ümumiyyətlə, nə üçün İsanı göstərmək lazım idi?
  Hakimiyyətin İsanın kimliyini müəyyən etməsinə ehtiyacı yox idi, sadəcə
  Onu həbs etmək üçün əlverişli fürsət düşmüşdü. Həbs etməyə gələnlər baş
  kahinlər və xalqın ağsaqqalları tərəfindən göndərilmişdilər. Çox güman,
  bu adamlar baş kahinin sərəncamında yeganə qüvvə olan Məbədin mühafizəsi
  idi. Mümkün deyil ki, Məbədin mühafizəçiləri bir neçə gün əvvəl Məbədi
  təmizləyən, sərrafları və göyərçin satanları oradan qovan Adamı
  tanımasınlar. Hər gün Məbədin həyətində təlim verən Adamın tanınmaması
  inanılmaz görünür. Mühafizəçilər Getsemani bağına gətiriləndə həbs
  edəcəkləri Adamı yaxşı tanıyırdılar.</p>
<p>Çox güman, Yəhuda, şagird müəllimini öpdüyü kimi, İsanı səmimi öpdü,
  sonra geri çəkilib, nəhayət, İsanın hərəkətə keçməsini qürurla gözlədi.
  Maraqlıdır ki, İsanı öpəndən sonra Yəhuda Getsemani bağında yoxa çıxır
  və intihar edənə qədər səhnədə görünmür. O, hətta İsanın məhkəməsində
  şahid kimi də görünmür. Çox güman, sarsıdılmış, kor olmuş və şoka düşmüş
  Yəhuda necə yanıldığını bir anın içində anlayır və səndələyə-səndələyə
  əbədi olaraq qırılan və təqib edilən insan kimi gecənin qaranlığında
  itir. Əgər doğrudan da belədirsə, o zaman Yəhuda özü üçün yaratdığı
  cəhənnəmə düşür. Çünki ən dəhşətli cəhənnəm — günahın bütün dəhşətli
  nəticələrinin tam dərk edilməsidir.</p>
<p><strong>51-56</strong></p>
<h2 id="bağda-həbsolunma-matta-2650-56">BAĞDA HƏBSOLUNMA (Matta
  26:50-56)</h2>
<p>Yəhuda İskaryot hakimiyyət orqanlarına İsanı Getsemani bağında tək
  olduğu vaxtda yaxalamaq imkanı verdi. Yəhudi hakimiyyət orqanlarının
  ixtiyarında Məbədin mühafizə rəisinin başçılıq etdiyi dəstə var idi.
  Lakin İsa Məsihi həbs etmək üçün gələn adamlar dəstədən daha çox yoldan
  keçən izdihama bənzəyirdi.</p>
<p>İsa Məsih heç bir müqavimət göstərmədi. Matta yalnız deyir ki,
  şagirdlərdən biri özünü sona qədər müdafiə etməyə hazır olaraq qılıncını
  çıxarıb, baş kahinin xidmətçilərindən birini yaraladı. Yəhyanın
  Müjdəsinə görə (<em>Yəhya 18:10</em>), həmin şagird Peter, xidmətçi isə
  Məlik idi. Matta bu barədə heç nə demir. Bəlkə də ona görə ki, Yəhya
  Müjdəsini illər sonra yazıb, Matta Müjdəsinin yazıldığı dövrdə isə
  müəllimini müdafiə etməyə bu qədər tez tələsən bir şagirdin adını çəkmək
  hələ də təhlükəli idi. Bu, Peterin, demək olar ki, qeyri-adi cəsarətinin
  başqa bir nümunəsidir. O, bütün dəstə ilə təkbaşına döyüşməyə hazır idi.
  Unutmayaq ki, artıq diqqət mərkəzinə düşən Peter İsanın ardınca baş
  kahinin evinin həyətinə qədər gedir. Lakin bu son saatlarda diqqətimiz
  İsaya yönəlib. Burada Onun haqqında iki şey öyrənirik.</p>
<p>1. İsa Məsih <em>könüllü</em> öldü. Onun həmin Pasxa bayramında
  Yerusəlimə gəlməsinə ehtiyac yox idi. Hətta Yerusəlimə gələndə belə,
  Onun açıq itaətsizlik göstərməsinə ehtiyac yox idi. O, Getsemani
  bağından da qaça bilərdi, çünki gecə idi, həm də çoxları Onun şəhərdən
  qaçmasına kömək etməyə hazır idi. Bundan başqa, O, Allahdan qüdrət
  istəyə və Onun düşmənlərini məhv edə bilərdi. Son günlərdə Onun atdığı
  hər addım aydın şəkildə göstərir ki, İsa Məsih Öz həyatını könüllü
  verdi, heç kim Onun həyatını Onun əlindən almayıb. İsa insanlar Onu
  öldürdüyü üçün deyil, ölümü seçdiyi üçün öldü.</p>
<p>2. İsa Məsih ölümü seçdi, çünki Onun ölümünün <em>Allahın planı
    olduğunu</em> bilirdi. O Öz yolunu seçdi, çünki peyğəmbərlər məhz bu
  barədə qabaqcadan söyləmişdilər. İsa bu yolu ona görə seçdi ki, bu,
  yeganə sevgi yoludur. «…qılınc çəkənlərin hamısı qılıncla məhv olacaq».
  Zorakılıq yalnız şiddət doğurur. Əgər biri qılınc çəksə, o biri özünü
  müdafiə etmək üçün mütləq qılınc çəkəcək. İsa Məsih bilirdi ki, müharibə
  və güc tətbiqi heç nəyi həll edə bilməz, yalnız fəlakətlər və
  bədbəxtliklər silsiləsinə gətirib çıxaracaq, sonda daha dəhşətli
  nəticələrə səbəb olan məşum güruh<a href="#fn84" class="footnote-ref" id="fnref84"
    role="doc-noteref"><sup>84</sup></a> yaradacaq. O bilirdi
  ki, Allahın niyyəti yalnız qurban verən məhəbbət sayəsində həyata
  keçirilə bilər. Tarix Onun haqlı olduğunu sübut etdi. Çünki Onu zorla
  həbs edən, zorakılığı vəsf edən və qılınclarını romalıların qanına
  bulaşdırmaqdan məmnun olan yəhudilər qırx ildən sonra şəhərlərinin viran
  qaldığın gördülər. Mübarizə aparmaqdan imtina edən Adam isə insanların
  qəlbində əbədi hökmranlıq etdi.</p>
<p><strong>57</strong></p>
<p><em>Matta 26:57</em>-nin şərhinə <em>Matta 26:59-68</em>-ə baxın.</p>
<p>Həmçinin <em>Matta 26:57</em>-nin şərhinə <em>Matta 26:69-75</em>-ə
  baxın.</p>
<p><strong>58</strong></p>
<p><em>Matta 26:58</em>-in şərhinə <em>Matta 26:69-75</em>-ə baxın.</p>
<p><strong>59-68</strong></p>
<h2 id="yəhudilərin-qarşisinda-qurulan-məhkəmə-matta-2657-59-68">YƏHUDİLƏRİN
  QARŞISINDA QURULAN MƏHKƏMƏ (Matta 26:57, 59-68) </h2>
<p>İsa Məsihin məhkəməsinin necə getdiyini izləmək asan deyil. Adamda
  belə təəssürat yaranır ki, o, üç hissədən ibarət idi. Birinci hissə
  Getsemani bağında həbsdən və baş kahinin evində baş tutan görüşdən
  sonrakı vaxtı əhatə edir. Həmin hissə burada təsvir edilib. İkinci hissə
  səhəri əhatə edir, bu barədə <em>27:1.2</em>-də qısaca təsvir verilib.
  Üçüncü hissə Ponti Pilatın qarşısında baş verib, bu barədə
  <em>27:11-26</em>-da təsvir edilib. Burada sual yaranır: gecə iclası
  təcili çağırılan Ali Şuranın rəsmi iclası idi, yoxsa ki, ittiham
  formalaşdırmaq üçün ibtidai istintaq? O zaman səhər iclası Ali Şuranın
  rəsmi iclası idimi? Bu suala hər necə cavab versək də, yəhudilər İsanın
  məhkəməsində öz qanunlarını pozdular. Əgər gecə iclası Ali Şuranın rəsmi
  iclası idisə, onda qanunun pozuntusu daha ciddi xarakter daşıyırdı. Bir
  sözlə, adamda belə bir təəssürat yaranır ki, Matta gecə iclasını Ali
  Şuranın iclası hesab edirdi, çünki <em>26:59</em>-da deyilir ki, «Ali
  Şuranın hamısı İsanı edam etmək üçün Onun əleyhinə yalançı şahidlik
  ifadəsi axtarırdı». Onda gəlin bu hökmə əvvəlcə yəhudi qanunu
  nöqteyi-nəzərindən baxaq.
</p>
<p>Ali Şura yəhudilərin ali məhkəməsi idi. O, ilahiyyatçılardan,
  fariseylərdən, sadukeylərdən və xalqın ağsaqqallarından — cəmi yetmiş
  bir nəfərdən ibarət idi. Baş kahin ona başçılıq edirdi. Belə bir məhkəmə
  üçün onun üzvlərindən ən azı iyirmi üç nəfərin iştirakı tələb olunurdu.
  Müəyyən qaydalar və normalar var idi. Bütün cinayət işlərinə gün ərzində
  baxılmalı və yekunlaşmalı idi. Pasxa bayramı ərəfəsində cinayət
  işlərinə, ümumiyyətlə, baxılmamalı idi. İş bir günün içində yalnız
  məhkəmənin bəraət hökmü ilə — təqsirsizdir, — deyə çıxardığı hökmlə başa
  çatdırıla bilərdi. Əks halda, hökm çıxarılana qədər bir gecə keçməli idi
  ki, hakimlərdə mərhəmət hissi oyansın. Bundan əlavə, Ali Şuranın
  istənilən qərarı Məbədin həyətlərində yerləşən Yonulmuş Daş Zalında,
  iclas otağında qəbul edilməsəydi, etibarlı ola bilməzdi. Bütün sübutlar
  ayrı-ayrılıqda dindirilən və bir-biri ilə əlaqə saxlamaq imkanı olmayan
  iki şahid tərəfindən təsdiq edilməli idi.</p>
<p>Bütün yalançı ifadələr ölümlə cəzalandırılırdı. Əgər söhbət bir
  insanın həyatından gedirdisə, hər şahidə baş verənlərin və deyilən hər
  sözün ciddiliyi və əhəmiyyəti barədə xüsusi vurğulanırdı: «Yadından
  çıxarma, ey şahid, pul məsələsində ifadə vermək başqa şeydir, həyat
  məsələsinin həll olunduğu vəziyyət başqa şeydir. Pulla bağlı iddiada,
  əgər ifadən zərər verərsə, pul həmin zərəri aradan qaldıra bilər; əgər
  həyat məsələsinin həll olunduğu bir işdə günah etsən, qiyamətə qədər
  müttəhimin və onun zürriyyətinin<a href="#fn85" class="footnote-ref" id="fnref85" role="doc-noteref"><sup>85</sup></a>
  qanı sənin üzərində
  qalacaq». Bundan başqa, istənilən məhkəmə prosesində məhkəmə əvvəlcə
  təqsirləndirilən şəxsin <em>təqsirsizliyini</em> sübut edən bütün
  sübutları təqdim edir, sonra isə onun təqsirini sübut etmək üçün faktlar
  gətirirdi.</p>
<p>Ali Şuranın prosedur standartları belə idi. Aydın məsələdir ki, Ali
  Şura İsadan qurtulmaq səylərində öz standartlarını pozdu. Yəhudilərdə
  nifrət o həddə çatmışdı ki, onlar İsanı məhv etmək üçün hər cür imkana
  əl atdılar.</p>
<h2 id="məsihin-cinayəti-matta-2657-59-68-ardı">MƏSİHİN CİNAYƏTİ (Matta
  26:57, 59-68 (ardı)) </h2>
<p>Yəhudi başçılarının gecə iclasının əsas məqsədi İsaya qarşı ittiham
  irəli sürmək idi. Gördüyümüz kimi, bütün ifadələr ayrı-ayrı dindirilən
  iki şahid tərəfindən təsdiq edilməli idi. Amma uzun müddət iki eyni
  yalan ifadə tapa bilmirdilər. Onda bu cür ittiham irəli sürüldü: guya
  İsa Məsih Məbədi dağıdacağını və üç gün ərzində onu yenidən tikə
  biləcəyini söyləyib. Bu ittiham İsanın, doğrudan da, dediyi bəzi
  sözlərin təhrifidir. Bir qədər əvvəl biz gördük ki, O, Məbədin
  dağıdılması barədə qabaqcadan demişdir. Lakin həmin sözlər təhrif edildi
  və guya Məbədi İsanın dağıdacağını söylədiyi ittihamına çevrildi. Biz
  İsanın öldürüləcəyini və üçüncü gün diriləcəyini qabaqcadan dediyini
  gördük. Bu da təhrif edildi, guya O, üç gün ərzində Məbədi yenidən
  tikəcəyini söyləmişdi. Bu ittiham İsanın dediyi bəzi sözlərin qəsdən və
  pis niyyətlə təfsiri zamanı hazırlanmışdı. İsa Məsih belə bir ittihama
  cavab verməkdən qəti şəkildə imtina etdi. Burada qanun Onun tərəfində
  idi, çünki mühakimə zamanı insana sual vermək, yaxud yalandan boynuna
  alacağı suallara cavab verməyə məcbur etmək olmazdı.</p>
<p>O zaman baş kahin vacib sualı verdi. Biz gördük ki, İsa dəfələrlə
  şagirdlərinə Onun Məsih olduğunu heç kimə söyləməməsini tapşırmışdı. Bəs
  necə oldu ki, baş kahin İsanın cavabdan qaça bilməyəcəyi sual verə
  bildi? Ola bilər ki, Yəhuda yəhudi rəhbərlərinə İsa haqqında danışanda,
  İsanın onlara Məsih olduğunu açıqladığını da deyib. Ola bilər ki, Yəhuda
  İsanın şagirdlərə tapşırdığı məxfilik öhdəliyini bilərəkdən
  pozmuşdu.</p>
<p>Hər necə olursa olsun, baş kahin var olan Allaha and etdirərək, bu
  sualı verdi: «Sən Məsihsənmi?»</p>
<p>«Sən Allahın Oğlu olduğunu iddia edirsən?» Bu, bütün məhkəmə
  prosesində həlledici məqam idi.</p>
<p>Hətta demək olar ki, həmin an bütün kainat cavab gözləyərək nəfəsini
  saxladı. Əgər İsa «yox» desəydi, məhkəmə çəkişməsi üçün heç bir əsas
  qalmazdı, çünki İsaya qarşı başqa heç bir ittiham irəli sürülə bilməzdi.
  İsaya bircə «yox» demək kifayət idi ki, Ali Şuranın başqa yalanı
  uydurana qədər azad adam kimi gözdən itsin. Digər tərəfdən, əgər O,
  «bəli» desə, bununla da ölüm hökmünü imzalayacaqdı. Bircə sadə «bəli»
  demək lazım idi, o zaman Çarmıx qaçılmaz olacaqdı. Bəlkə də İsa böyük
  bir qərar verməzdən əvvəl hər şeyi ölçüb-biçmək üçün bir qədər dayandı,
  sonra «bəli» dedi. Bundan başqa, O, daha da irəli getdi. O, Daniel
  peyğəmbərin kitabından <em>7:13</em>-dən sitat gətirdi, burada Allahın
  Seçilmişinin son qələbəsinin və hökmranlıq etməsinin aydın mənzərəsi
  verilir. İsa nə etdiyini yaxşı bilirdi. Dərhal küfr hayqırtıları
  eşidildi, baş kahin süni və isterika içində paltarını cırdı; İsa ölümə
  məhkum edildi.</p>
<p>Bundan sonra onun üzünə tüpürməyə, döyməyə, yanaqlarına şillə
  vurmağa, ələ salmağa başladılar. Hətta ədalətin zahiri forması da
  unudulmuşdu; acı nifrət üzə çıxmışdı. Gecə iclası məhkəmə kimi başladı,
  nifrətin şiddətli nümayişi ilə başa çatdı. Bu müddət ərzində heç kim
  məhkəməni qərəzsiz kimi göstərməyə cəhd belə etmədi.</p>
<p>Bu günə qədər İsa Məsihlə üz-üzə gələn şəxs ya Ona nifrət etməli, ya
  da Onu sevməlidir; ya tamamilə Ona tabe olmalı, ya da Onu yox etməyə
  çalışmalıdır. İsa Məsihin tələb etdiklərini anlayan adam neytral qala
  bilməz; o, ya Onun qulu, ya da düşməninə çevrilir.</p>
<p><strong>69-75</strong></p>
<h2 id="cəsarətsizlik-matta-2657-58-69-75">CƏSARƏTSİZLİK (Matta
  26:57-58, 69-75) </h2>
<p>Bu hissəni oxuyarkən Əhdi-Cədidin heyrətamiz dürüstlüyünə heyran
  qalmamaq olmur. Əgər Əhdi-Cədidin müəllifləri nə vaxtsa bir hadisə
  barədə susmaq və ya onu gizlətmək istəsəydilər, yəqin ki, ən çox bu
  hadisəni gizlədərdilər. Buna baxmayaraq, həmin hadisə bütün çılpaqlığı
  ilə açıq danışılır. Biz bilirik ki, Matta Markın Müjdəsinə daha çox
  istinad edir, lakin Markın Müjdəsində bu hadisə daha aydın şəkildə
  təsvir olunur (<em>Mark 14:66-72</em>). Papiyin dediyi kimi, «biz
  bilirik ki, Markın Müjdəsi Peterin təbliğ etdiyinin yazılı izahından
  başqa bir şey deyil». Beləliklə, biz heyrətləndirici faktla
  qarşılaşırıq, — Peter inkar hekayəsini özü başqalarına danışdığı üçün bu
  hadisə bizə qədər gəlib çatmışdır.</p>
<p>Bu hadisəni gizlətmək istəməyən Peter bunu müjdənin mühüm elementinə
  çevirdi, o, bunu ən yaxşı niyyətlə etdi. Çünki hər dəfə həmin hekayəni
  danışanda, o deyə bilərdi: «Baxın, İsa məhz belə bağışlayır. Onun ən çox
  ehtiyac duyduğu vaxtda Onu tərk etməyimə baxmayaraq, O məni bağışladı.
  Bundan əlavə, yenidən yararlı ola bilməyim üçün məni qəbul etdi». Bu
  hekayəni oxuyarkən heç vaxt unutmamalıyıq ki, bütün insanlar İsa Məsihin
  hər şeyi bağışlayan məhəbbətinin və təqdis edən qüdrətinin izzətini dərk
  etsinlər deyə, Peter öz rüsvayçılığı haqqında çəkinmədən danışırdı.</p>
<p>Ancaq yenə də Peterə nifrətlə baxıb mühakimə etmək olmaz.</p>
<p>Təəccüblü olsa da, fakt budur ki, Peterin başına gələn bədbəxtlik
  yalnız çox cəsarətli bir insanın başına gələ bilərdi. Bütün digər
  şagirdlər qaçdılar. Qaçmayan ancaq Peter idi. İsraildə varlı insanların
  evləri müxtəlif otaqların qapılarını özündə birləşdirən açıq — damsız
  həyətin ətrafında dördbucaq şəklində tikilirdi. Peter üçün baş kahinin
  evinindəki belə bir həyətə girmək şir yuvasına girmək kimi idi. Buna
  baxmayaraq, o, yenə də ora getdi. Bu hekayə hər necə bitirsə bitsin, o,
  Peterin yeganə cəsur adam olması ilə başlayır.</p>
<p>İlk imtina baş kahinin həyətində baş verdi. Şübhəsiz, qarabaş İsanın
  ən görkəmli davamçılarından biri kimi Peterə hər kəsdən birinci diqqət
  yetirdi. Sonda onu tanıdı. Belə bir tanınmadan sonra hamı Peterin
  həyatını xilas etməkdən ötrü qaçacağını düşünərdi. Qorxaq adam gecənin
  qaranlığında mümkün qədər tez yoxa çıxardı, ancaq Peter qaçmadı. O,
  darvazanın yanına gəldi.</p>
<p>O, iki hiss arasında qalıb iztirab çəkirdi. Ürəyində onu qaçmağa
  vadar edən qorxu vardı. Eyni zamanda ürəyində onu orada saxlayan sevgi
  də var idi. Darvazanın yanında onu yenidən tanıdılar, bu dəfə o, İsanı
  tanımadığına and içməyə başladı. Amma yenə də oradan getmədi. Budur əsl
  cəsarət.</p>
<p>Peterin ikinci inkarı onu ifşa etdi. Onun ləhcəsindən qalileyalı
  olduğu aydın görünürdü. Qalileyalılar «r» və «l» səslərini düzgün
  tələffüz etmirdilər. Onların o qədər xoşagəlməz ləhcəsi vardı ki, ibadət
  zamanı sinaqoqda onlara xeyir-dua verməyə icazə verilmirdi. Peteri bir
  daha İsanın davamçısı olmaqda ittiham etdilər. Bu dəfə Peter daha da
  irəli getdi və özünü qarğıyıb and içməyə başladı ki, İsanı tanımır.
  Bununla belə, Peterin həmin həyəti tərk etmək fikri yox idi.</p>
<p>Bu arada xoruz banladı. Peter ona deyilənləri xatırladı və acı-acı
  ağladı.</p>
<p>Həmin hadisədən sonra Peterlə nə baş verdiyini bilmirik. Çünki müjdə
  hekayəsi xəbərdarlıq edərək, onun rüsvayçılığının əzablarının üzərinə
  pərdə atır. Amma onu qınamazdan əvvəl yadda saxlamalıyıq ki, bizdən çox
  az adamın həmin məhkəməyə getməyə cəsarəti çatardı. Bir şeyi də qeyd
  etmək lazımdır — Peterə cəsarət verən məhəbbəti idi. Onu kahinin
  həyətində üç dəfə tanısalar da, orada saxlayan sevgi idi. Məhz məhəbbət
  onu İsanın sözlərini xatırlamağa vadar etdi. Onu acı-acı ağlamağa sövq
  edən də sevgi idi. Məhəbbət bir çox günahların üstünü örtər. Sonda bu
  hekayə bizi təkcə Peterin qorxaqlığını deyil, həm də onun məhəbbətini
  görməyə vadar edir.</p>
