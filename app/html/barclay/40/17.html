<h1>17-ci fəsil</h1>
<p><strong>1-8</strong></p>
<h2 id="isanin-görünüşü-dəyişir-matta-171-8">İSANIN GÖRÜNÜŞÜ DƏYİŞİR
  (Matta 17:1-8)</h2>
<p>Filip Qeysəriyyəsindəki hadisənin ardınca İsa Məsihin görkəminin
  dəyişildiyi dağda möhtəşəm an gəlib çatdı. Gəlin əvvəlcə İsaya və Onun
  üç seçilmiş şagirdinə izzətin necə izhar olduğuna baxaq. Ənənəyə görə,
  İsanın görkəminin dəyişildiyi dağ Tavor dağı ilə eyniləşdirilir. Lakin
  bu, o qədər də böyük ehtimal deyil. Tavor dağının zirvəsində güclü və
  böyük bir qala var idi. Qalanın yerləşdiyi dağda İsanın görkəminin
  dəyişilməsi ağlabatan deyildi. Bunun Xermon dağında baş verməsi daha
  ağlabatandır. Çünki Xermon dağı Filip Qeysəriyyəsindən iyirmi
  kilometrdən uzaqlıqda yerləşir. Hündürlüyü 2860 metr olan bu dağ İordan
  vadisi səviyyəsindən 3350 metr hündürlükdə yerləşir. Onu İsrailin o
  tayından, Ölü dənizdən 160 kilometr məsafədən görmək olur.</p>
<p>İsanın görkəminin dəyişilməsi dağın zirvəsində baş verə bilməzdi. Dağ
  bunun üçün həddindən artıq hündür idi. Səyyahlardan biri yazır ki, o,
  dəstəsi ilə at belində dağın zirvəsinə, demək olar ki, beş saata çata
  bilib. Belə bir hündürlükdə fiziki işləmək mümkün deyil: «Günün çox
  hissəsini biz zirvədə keçirdik. Lakin çox keçmədi ki, atmosfer təzyiqi
  bizə təsir etməyə başladı».</p>
<p>Buna görə, çox güman ki, İsanın görünüşü gözəl və əzəmətli Xermon
  dağının ətəklərində dəyişmişdi. Luka yazır ki, şagirdlər dərin yuxuya
  dalmışdı (<em>Luka 9:32</em>). İsa şagirdləri ilə birlikdə düzənliyə
  ertəsi gün enmişdi. Orada onları epilepsiya xəstəsi olan uşağın atası
  gözləyirdi (<em>Luka 9:37</em>). Buna görə də İsanın görkəmi gün
  batarkən, ya da axşam saatlarında və ya gecə dəyişilib.</p>
<p>Bəs nəyə görə İsa ora getdi? Nəyə görə O, boş dağ silsilələrinə üz
  tutmuşdu? Bu sualın cavabını bizə yenə də Luka verir. O, İsanın orada
  dua etdiyini deyir (<em>Luka 9:29</em>).</p>
<p>Gəlin mümkün qədər özümüzü İsanın yerinə qoyaq. Həmin ərəfələrdə O
  Özünü iztirab çəkməyə hazırlaşdırırdı. İsa Məsih iztirab çəkəcəyinə əmin
  idi və bu barədə dəfələrlə şagirdlərinə demişdi. Biz gördük ki, Filip
  Qeysəriyyəsində Onun bir problemi vardı. O Onun Kimliyini bilənin
  olub-olmadığını öyrənmək istəyirdi. Biz gördük ki, O, bu suala müsbət
  cavab aldı — Peter İsanın yaşayan Allahın Oğlu olduğunu dərk etmişdi.
  Lakin son səyahətə çıxmazdan əvvəl bundan daha əsaslı bir məsələ həllini
  tapmalı idi.</p>
<p>İsa Məsih Atasının iradəsini yerinə yetirməkdə tam əmin olmalı idi.
  O, əmin olmalı idi ki, Allahın iradəsi Onun Yerusəlimə gedib Çarmıxa
  çəkilməsindən ibarətdir. Buna görə İsa Xermon dağına Allaha «Yerusəlimə
  getməklə Sənin iradəni yerinə yetirirəmmi?» sualını vermək üçün
  çıxmışdı. İsa Xermon dağına çıxdı ki, Allahın səsini eşitsin. O, adətən,
  Atası ilə məsləhətləşməmiş bir addım belə atmırdı. Bəs belə vacib
  məsələdə Onunla məsləhətləşməmiş necə addım ata bilərdi? İsa Məsih daim
  Atasının iradəsini axtarırdı.</p>
<p>Biz bilirik ki, İsanın xüsusiliyi Onun <em>günahsız</em> olmasında
  idi. Bu o deməkdir ki, İsanın Allahın iradəsindən başqa iradəsi yox
  idi.</p>
<p>İsanın problemləri yarananda onları Öz gücünə həll etməyə çalışmırdı,
  nə də məsləhət almaq üçün insanlara üz tutmurdu. O, problemləri Atası
  ilə təklikdə həll edirdi.</p>
<h2 id="keçmişdən-gələn-xeyir-dua-matta-171-8-ardı">KEÇMİŞDƏN GƏLƏN
  XEYİR-DUA (Matta 17:1-8 (ardı))</h2>
<p>Orada, dağın ətəyində, İsaya iki dahi adam — Musa və İlyas peyğəmbər
  göründü.</p>
<p>Allahın bu iki böyük qulunun həyat təcrübəsinin İsanın həyat
  təcrübəsi ilə nə qədər oxşar olduğunu qeyd etmək maraqlı olardı. Musa
  Sina dağından enəndə bilmirdi ki, onun üzü nur saçır (<em>Çıxış
    34:29</em>). Musa da, İlyas da dağların zirvəsində Allahla ən yaxın
  görüşlərini keçirmişdilər. Musa Allahın Qanun lövhələrini almaq üçün
  Sina dağına getmişdi (<em>Çıxış 31:18</em>). İlyas Allahla Xorev dağında
  sərin mehdə görüşmüşdü. Nə güclü küləkdə, nə də zəlzələdə, məhz sərin
  mehdə görüşmüşdü (<em>1Padşahlar 19:9-12)</em>. Maraqlıdır ki, Musanın
  ölümü və İlyasın göyə çəkilməsi vahiməli hadisə idi. <em>Qanunun təkrarı
    kitabı 34:5-6</em>-da Musanın Nevo dağında tək ölməsindən bəhs olunur.
  Sanki Allah Özü xalqın böyük başçısını dəfn etmişdi: «Rəbbin sözünə görə
  qulu Musa elə orada — Moav torpağında öldü. Rəbb onu Moav torpağında
  olan Bet-Peor qarşısındakı dərədə dəfn etdi. Bu günə qədər heç kim onun
  qəbrinin yerini bilmir». İlyasa gəlincə, o, heyrətə düşən Elişanın
  yanından odlu arabada göyə qaldırılmışdı (<em>2Padşahlar 2:11</em>). İsa
  Məsih Yerusəlimə gedərkən ona görünən həm Musa, həm də İlyas Əhdi-Ətiqin
  böyük nümayəndələri idi.</p>
<p>Bundan əlavə, gördüyümüz kimi, yəhudilər İlyasın Məsihin elçisi
  olacağına qəti əmin idilər. Üstəlik, bəzi yəhudi müəllimlər Məsihin
  zühur etdiyi zaman Musanın müşayiəti ilə gələcəyinə inanırdılar.</p>
<p>Musanın və İlyasın həmin vaxt İsaya görünməsinin nə qədər
  məqsədəuyğun olduğu aydın görünür. Amma bu onların İsaya niyə
  göründüklərinin dəqiq izahını vermir.</p>
<p>Gəlin yenidən Lukanın təsvir etdiyi İsanın görünüşünün dəyişilməsinə
  nəzər salaq. Luka yazır ki, Musa və İlyas İsanın «Yerusəlimdə yerinə
  yetirəcəyi bu dünyadan ayrılması barədə danışırdılar» (<em>Luka
    9:31</em>). Yunan dilində «dünyadan ayrılmaq» kimi tərcümə olunmuş sözün
  mənası çox maraqlıdır. <em>Eksodos</em> <em>sözü</em> Azərbaycan dilində
  <em>çıxış</em> sözü ilə eynidir.
</p>
<p><em>Çıxış</em> sözünün xüsusi mənası var: İsrail xalqının Misir
  torpağından çıxışı naməlum yol ilə vəd olunmuş diyara gətirilməsi idi.
  Çıxış sözü bəşər tarixində ən riskli səyahət adlanır. Bütöv bir xalq
  Allaha tamamilə güvənərək imanla məchulluğa getmişdi. <em>İsa Məsih da
    buna bənzər səyahət etməli idi</em>. O, Allaha güvənərək imanla
  Yerusəlimə — Onu Çarmıxda ölümün, sonra isə izzətin gözlədiyi yerə,
  təhlükəli bir səyahətə çıxmalı idi.</p>
<p>Yəhudilərə görə, Musa ilə İlyas həmişə rəmzi xarakter daşıyıblar.
  Musa həmişə böyük <em>qanunverici</em> olmuşdur; o, ilk növbədə Allahın
  Qanununu adamlara çatdıran bir insan idi. İlyas isə
  <em>peyğəmbərlərin</em> ən böyüyü idi; Allah onun səsi ilə birbaşa
  insanlara danışırdı. Bu iki adam İsrailin dini tarixinin və
  nailiyyətlərinin iki zirvəsi idi. Beləliklə, İsa Məsih Yerusəlimə son
  səfərə hazırlaşarkən, İsrail tarixinin ən böyük şəxsiyyətləri Onunla
  danışmaq üçün gəldilər. Bütün tarix onların simasında özünü təzahür
  etdirdi və İsaya yolunu göstərdi. Onların simasında əksini tapan tarix
  İsa Məsih vasitəsilə yerinə yetirildi. Qanunvericilərin və
  peyğəmbərlərin ən böyükləri arzusunda olduqları və gəlişini qabaqcadan
  söylədikləri Şəxsi İsada tanıdılar.
</p>
<p>Müjdəçilərin hamısı yazırlar ki, parlaq bir bulud onların üzərinə
  kölgə saldı. Bulud da İsrail tarixinin bir hissəsi idi. Tarix boyu bulud
  Qüdrətli Allahın hüzurunu xarakterizə edirdi.</p>
<p>Çıxış kitabında xalqa yol göstərən bulud dirəyi barədə oxuyuruq
  (<em>Çıxış 13:21-22</em>). Çıxış kitabında yenə Hüzur çadırının tikilib
  qurtarması haqqında oxuyanda, bu fikirlərə rast gəlirik: «O vaxt bulud
  Hüzur çadırını bürüdü və Rəbbin izzəti məskəni doldurdu» (<em>Çıxış
    40:34)</em>. «Rəbb buludun içindən enib orada Musa ilə durdu və Rəbb
  olan Öz adını bəyan etdi» (<em>Çıxış 34:5)</em>. Biz bu sirli buluda
  Süleyman Məbədi təqdis edərkən də rast gəlirik: «Kahinlər Müqəddəs
  yerdən çıxdıqları vaxt <em>bulud</em> Rəbbin məbədini elə doldurdu...»
  (<em>1Padşahlar. 8,10-11; 2Salnamələr 5:13-14; 7:2 ilə müqayisə
    edin</em>). Bütün Əhdi-Ətiq boyu Rəbbin sirli izzətinin zühur etdiyi bir
  bulud mənzərəsi var.</p>
<p>İsanın görünüşünün dəyişdiyi dağda da bulud sirli şəkildə parlamağa
  başladı. Həmin buludun içindən Səmavi Atanın səsi eşidildi. Allah Oğlu
  İsaya şəhadət gətirib Ondan razılıq etdi.</p>
<p>Həmin dağ İsa Məsih üçün ruhani zirvə idi. Qarşıda Onu Çarmıxa
  çəkiləcəyi Yerusəlim <em>səfəri</em> gözləyirdi. O, qanunvericilərin və
  peyğəmbərlərin ən böyüklərindən tarixin hökmünü eşitdi. Sonra O, Allahın
  qərarını təsdiqləyən səsini eşitdi. İsanın görünüşünün dəyişildiyi
  dağdakı təcrübəsi Ona iztirab yolunda mətanətlə addımlamaq üçün güc
  verdi.</p>
<h2 id="peterin-dərsi-matta-171-8-ardı">PETERİN DƏRSİ (Matta 17:1-8
  (ardı))</h2>
<p>İsanın görünüşünün dəyişildiyi dağda baş verənlər təkcə İsaya deyil,
  Onun şagirdlərinə də nələrsə öyrətdi.</p>
<ol type="1">
  <li>
    <p>Yəqin ki, şagirdlər İsanın Yerusəlimə getməli və orada iztirab
      çəkərək ölməli olduğu barədə təkidindən hələ də heyrət içində idilər.
      Onlara elə gəlirdi ki, qarşıda İsanı yalnız rüsvayçılıq gözləyir. Lakin
      dağdakı bütün ab-hava izzətə bürünmüşdü. İsanın üzü günəş kimi
      parıldayırdı, libası isə işıq saçırdı.</p>
  </li>
</ol>
<p>Yəhudilər Allahın salehlərə verdiyi vədi yaxşı bilirdilər: «Onların
  üzləri günəş kimi parlayacaq» (<em>2Ezra 7:97</em>). Bu parlaq buludu
  görən hər bir yəhudi Allahın xalqının üzərində olan Rəbbin izzətini
  düşünərdi. Bu, diqqətəlayiq və əhəmiyyətli bir məqamdır. Bu qısa səkkiz
  ayədə «Budur!» nidasına ən azı üç dəfə rast gəlinir. Sanki Matta bu
  hadisəni sakit təsvir edə bilmirdi. Sanki onun heyrətdən nəfəsi
  kəsilirdi.</p>
<p>Bütün bunlar şagirdləri ruhlandırmalı idi. Onlar Çarmıxda təkcə
  rüsvayçılığı yox, alçaldılmadakı izzəti, qələbəni və mükafatı görməli
  idilər. Buna baxmayaraq, onlar heç nə başa düşmədilər. Amma yenə də
  onlarda müəyyən fikirlər yaranmışdı: Çarmıx təkcə alçaldılma deyil, o,
  bir növ izzətlə bağlıdır və həmin izzət Yerusəlimə səfərin ab-havasında
  mövcuddur.</p>
<ol start="2" type="1">
  <li>
    <p>Bundan əlavə, həmin gecə Peter baş verənləri dərk edəndə, o, üç
      çadır qurmaq istədi — birini İsaya, birini Musaya, birini də İlyasa. O,
      işgüzar insan idi. O, həmişə nəsə etməli idi. Lakin izzətin önündə
      susmaq, düşünmək, təəccüblənmək, heyrətlənmək, ehtiram göstərmək və
      lərzəyə gəlmək vaxtı var. «Dayanın, bilin ki, Mən Allaham» (<em>Zəbur
        46:10</em>). Bəzən Allahın hüzurunda susub dinləmək, təəccüblənmək,
      heyran olmaq əvəzinə, bizim də başımız qarışıq olur. Riskli macəralara
      və mübarizəyə getməzdən əvvəl insan Rəbbin önündə diz çöküb dua
      etməlidir.</p>
  </li>
  <li>
    <p>Lakin burada, yəqin ki, tam əksi baş verib. Əlbəttə, Peter dağın
      yamacında daha çox qalmaq istəyirdi və bu möhtəşəm anın bitməsini
      istəmirdi. O, gündəlik işlərinə qayıtmaq istəmirdi, əvəzində şöhrətin
      əzəmətində əbədi qalmaq istəyirdi. Yəqin ki, bu hiss hər kəsə tanışdır.
      Hər kəsin Allaha yaxın, əmin-amanlıq, rahatlıq tapdığı anlar olub. Həmin
      anları biz uzatmaq istəyirik. Bir nəfərin dediyi kimi: «Görünüşün
      dəyişildiyi dağ gündəlik xidmətdən və ya Çarmıx yolundan daha
      xoşdur».</p>
  </li>
</ol>
<p>Lakin İsanın görünüşünün dəyişildiyi dağ gündəlik xidmətdə və Çarmıx
  yolu ilə getməkdə bizə təkan olmaq üçün verilib. Belə bir dua var: «Ya
  Rəbb, imanın yalnız məbədlə məhdudlaşmadığını, yalnız dua və meditasiya
  ilə özünü göstərmədiyini, Sənin hüzurunun olduğum hər yerdə var olduğunu
  xatırlamağıma kömək et». İzzət anı özlüyündə hansısa məqsəd üçün deyil,
  gündəlik həyatımızın nura bürünməsi üçün mövcuddur.</p>
<p><strong>9-13</strong></p>
<h2 id="çarmix-yolu-barədə-nəsihət-matta-179-13-22-23">ÇARMIX YOLU
  BARƏDƏ NƏSİHƏT (Matta 17:9-13, 22, 23)</h2>
<p>Burada İsa Məsih bir daha şagirdlərinə əmr edir ki, hər şeyi gizli
  saxlasınlar. Çünki bu, həqiqətən, çox vacib idi. Əsas təhlükə də bu idi
  ki, insanlar Məsihin Kim və necə olduğunu dərk etmədən İsanı Məsih bəyan
  edə bilərdilər. Əvvəlcə onların Məsih haqqında təsəvvürünü tamamilə
  dəyişmək lazım idi.</p>
<p>İnsanları qalib Məsih ideyasından uzaqlaşdırmaq üçün uzun müddət
  lazım idi. Bu fikir yəhudilərdə elə dərin kök salmışdı ki, onu dəyişmək,
  demək olar ki, mümkün deyildi. <em>9-13-cü ayələr</em> bizim üçün çətin
  anlaşılır. Bütün yəhudilər əmin idilər ki, Məsih gəlməmişdən əvvəl İlyas
  qayıdacaq, Onun carçısı və sələfi olacaq. Malaki peyğəmbər yazır:
  «Rəbbin böyük və dəhşətli günü gəlməzdən qabaq İlyas peyğəmbəri sizin
  yanınıza göndərəcəyəm. O, ataların ürəklərini oğullarına, oğullarının
  ürəklərini isə atalarına tərəf döndərəcək ki, daha Mən gəlib ölkəni
  lənətləyib məhv etməyim» (<em>Malaki 4,5-6</em>). Lakin İlyasın gəlişi
  ilə bağlı bu peyğəmbərliyin yavaş-yavaş təfərrüatları ortaya çıxdı.
  Yəhudilər təkcə İlyasın gələcəyinə deyil, həm də Məsihin gəlişindən
  əvvəl hər şeyi nizamlayacağına, dünyanı lazımi vəziyyətə — Məsihin oraya
  daxil olması üçün onu layiqli hala gətirəcəyinə inanmağa başladılar.
  Yəhudilərin fikrincə, İlyas dünyanı dolaşan böyük islahatçı olacaq,
  bütün pisliyi məhv edəcək, ədaləti və asayişi bərpa edəcək. Buna görə də
  onlar Məsih və Onun elçisini <em>qüdrətli</em> və <em>səlahiyyətli</em>
  şəxs hesab edirdilər.</p>
<p>İsa Məsih bu fikirlərə düzəliş verir. O deyir: «İlahiyyatçıların
  fikrincə, İlyas qisas alan alov kimi gələcək. O, <em>artıq gəlib</em>.
  Amma onun yolu Bəşər Oğlunun yolu kimi iztirab və qurban yoludur». İsa
  bəyan edir ki, Allaha xidmət heç vaxt insanların həyatını məhv edə
  bilməz. Allaha xidmət onları fədakar sevgi ilə ram edir. Şagirdlər də
  məhz bu həqiqəti dərk etməli və o vaxta qədər susmalı idilər. Əgər onlar
  həmin vaxt qalib Məsihi təbliğ etsəydilər, faciə baş verərdi. Məsihin
  Çarmıxa çəkilməsinə qədər olan yüz il ərzində ən azı iki yüz min
  yəhudinin uğursuz üsyanlarda öldüyü təxmin edilir. Məsihi təbliğ
  etməzdən əvvəl şagirdlər Məsihin Kim olduğunu bilməli idilər. İsa Öz
  davamçılarına Çarmıxın qaçılmaz olduğu barədə nəsihət verənə qədər,
  onlar susmalı və öyrənməli idilər. Biz insanlara öz fikirlərimizi deyil,
  Məsihin xəbərini çatdırmalıyıq. İsa Məsih insanı öyrətməyənə qədər heç
  kim başqalarını öyrədə bilməz.</p>
<p><strong>14-20</strong></p>
<h2 id="imanin-vacibliyi-matta-1714-20">İMANIN VACİBLİYİ (Matta
  17:14-20) </h2>
<p>İsa Məsih səmavi izzətdən enən kimi dərhal yer üzündəki problemlə və
  tələblə üzləşdi: İsanın yoxluğunda bir kişi epilepsiyadan əziyyət çəkən
  oğlunu şagirdlərinin yanına gətirdi. Ata oğlunun səhhətini pis ruhların
  zərərli təsiri ilə əlaqələndirirdi. O vaxtlar belə düşünürdülər. Uşağın
  vəziyyəti o qədər ağır idi ki, o, təkcə özü üçün deyil, başqaları üçün
  də təhlükə yaradırdı. İsanın gəlişi ilə insanlar rahat nəfəs aldı. O,
  dərhal vəziyyəti nəzarətə götürüb, hökmlə cinin çıxmasını əmr etdi.
  Oğlan da sağaldı. Bu hadisədə diqqət çəkən çox məqam var.</p>
<ol type="1">
  <li>
    <p>Oğlanın atasının imanı bizi təsirləndirməyə bilməz. Şagirdlərə
      pis ruhları qovmaq səlahiyyəti verilsə də (<em>Matta 10:1</em>), bu
      hadisədə onlar hamının gözü qarşısında uğursuzluğa düçar oldular. Lakin
      buna baxmayaraq, oğlanın atası İsanın qüdrəti və səlahiyyətindən bir an
      belə şübhə etmədi. O, sanki belə dedi: «Bircə mənə imkan verin ki,
      İsanın Özünə yaxınlaşım. Onda mənim bütün problemlərim və ehtiyaclarım
      həllini tapacaq».</p>
  </li>
</ol>
<p>Burada bizim üçün son dərəcə ağrılı bir məqam var. Həmin məqam bu
  dövr üçün də keçərlidir. İnsanların əksəriyyəti hesab edir ki, İsanın
  şagirdləri və İmanlı Cəmiyyəti öz vəzifələrinin, bəşəriyyətin şər və
  çətinliklərinin öhdəsindən gələ bilməyib. Onlar belə düşünürlər ki, əgər
  biz İsanın Özünə çata bilsəydik, ehtiyacımız olan hər şeyə sahib
  olardıq. Onların məğlubiyyətinin əsası odur ki, Məbədə inamlarını
  itirsələr də, İsa Məsihə həsrətlə ümid bəsləyirlər.</p>
<ol start="2" type="1">
  <li>
    <p>Biz görürük ki, insanlar İsaya həmişə ehtiyaclarını
      bildirirdilər. Dağdakı izzətdən enən kimi İsa o dəqiqə insanların
      dərdləri ilə rastlaşdı. Allahın səsini eşidəndən dərhal sonra O,
      insanların fəryad edən ehtiyacını eşitdi. Məsihə o insan daha çox
      bənzəyir ki, qardaşına maneə kimi baxmır. Duada özünü məsihçi hiss etmək
      asandır. Dünyadan kənarda özünü Allaha yaxın hiss etmək asandır. Amma
      bu, iman deyil. Bu, həyatdan qaçmaqdır. Əsl iman duadan sonra ayaq üstə
      qalxıb, insanların və bəşəriyyətin problemlərini həll etmək üçün kömək
      etməkdir. Əsl iman Allahdan güc alıb insanlara ötürməkdir. Əsl iman
      Allahla təklikdə, insanlarla isə izdihamlı meydanda görüşməkdir. Əsl
      iman — özünün rahatlığı üçün deyil, başqalarının ehtiyaclarını
      qarşılamaq üçün Allaha üz tutmaqdır.</p>
  </li>
  <li>
    <p>Biz burada İsanın qayğısını görürük. İsa şagirdlərindən canını
      qurtarmaq istədiyini bildirmir. O, belə deyir: «Nə vaxta qədər sizinlə
      olmalıyam?» Səbir məsihçiliyin ən mühüm xüsusiyyətidir. İnsanların
      xırdalıqları və düşüncəsizliyi üzündən səbrimiz tükəndikdə, Allahın
      bizim imansızlığımıza, vəfasızlığımıza və uğursuzluğumuza qarşı
      göstərdiyi sonsuz səbrini xatırlamalıyıq.</p>
  </li>
  <li>
    <p>Biz burada imanın nə qədər vacib və zəruri olduğunu görürük,
      onsuz heç nəyə nail olmaq mümkün deyil. Dağların yerindən tərpənməsindən
      danışarkən, İsa hər bir yəhudiyə yaxşı tanış olan ifadə işlətdi.
      Müqəddəs Yazıları təfsir və şərh edə, çətinlikləri izah edib həll edə
      bilən dahi müəllimi <em>dağların kökündən qoparan</em>, yaxud
      <em>dağları toza çevirən</em> insan adlandırırdılar. Dağı kökündən
      qoparmaq, dağları toza çevirmək ifadələri, adətən, çətinlikləri aradan
      qaldırmaq mənasında işlənirdi. İsa Məsih heç vaxt bu ifadəni sözün hərfi
      mənasında işlətməyib. Çünki adi insanın əsl dağı yerindən tərpətməsinə
      ehtiyac yoxdur. Əslində, İsanın demək istədiyi bu idi: «İmanınız kifayət
      qədər olsa, bütün çətinliklər həll olunacaq, hətta ən çətin məsələ belə
      öz həllini tapacaq». Allaha iman insanı çətinliklər dağını yerindən
      tərpətməyə qadir edir.
    </p>
  </li>
</ol>
<p><strong>22-23</strong></p>
<p><em>17:22-23-cü</em> ayələrin şərhinə <em>13:9-13</em> bölməsində
  baxın.</p>
<p><strong>24-27</strong></p>
<h2 id="məbədin-saxlanmasi-üçün-vergi-matta-1724-27">MƏBƏDİN SAXLANMASI
  ÜÇÜN VERGİ (Matta 17:24-27)</h2>
<p>Yerusəlim məbədinin saxlanması baha başa gəlirdi. Çünki hər gün səhər
  və axşam birillik quzu qurbanları kəsilirdi. Quzulardan əlavə şərab, un
  və yağ da qurban gətirilirdi. Hər gün yandırılan buxur alıb hazırlamaq
  lazım idi. Bahalı pərdələr və kahinlərin libasları köhnəlirdi. Baş
  kahinin paltarı, ümumiyyətlə, çox bahalı idi. Bütün bunlar pul tələb
  edirdi.</p>
<p>Beləliklə, <em>Çıxış 30:13</em>-də yazılanlara əsasən yaşı iyirmidən
  yuxarı olan hər bir yəhudi kişinin hər il yarım şekel məbəd vergisi
  ödəməsi müəyyən olunmuşdu. Nehemyanın dövründə, yəni xalqın kasıb
  vaxtında vergi 1/3 şekel təyin edilmişdi.</p>
<p>Yarım şekel iki yunan <em>didraxmona</em>, yəni iki dirhəmə bərabər
  idi. Vergi, adətən, bu hissədə deyildiyi kimi, <em>dirhəm</em>
  adlanırdı. Vergi fəhlənin iki günlük qazancına bərabər idi. Məbəd bir il
  ərzində vergi şəklində iki milyondan çox <em>dirhəm</em> toplayırdı.
  Nəzəri cəhətdən vergi məcburi idi. Məbəd administrasiyasının vergi
  ödəməyənlərin əmlakını əlindən almaq hüququ var idi.</p>
<p>Vergilərin yığılması yaxşı təşkil olunmuşdu. Təqvimimizdə mart ayına
  uyğun gələn Adar ayının birinci günü İsrailin bütün şəhər və kəndlərində
  vergi ödəmə vaxtının yetişdiyi elan edilirdi. Həmin ayın on beşinci günü
  şəhər və kəndlərdə vergilərin ödənməsi üçün köşklər qurulurdu. Əgər
  vergi Adar ayının 25-nə qədər ödənilməsəydi, onda yalnız Yerusəlimdəki
  Məbəddə birbaşa ödənməli idi.</p>
<p>Bu hissədə biz görürük ki, İsa Məsih Məbəd vergisini ödəyir. Vergi
  orqanları Peterdən Müəllimin vergi ödəyib-ödəməyəcəyini soruşdular.
  Təbii ki, sual qərəzlə verilmişdi. Onlar ümid edirdilər ki, İsa bu
  vergini ödəməkdən imtina edəcək. Bu da ortodoksal rəhbərlərə Ona qarşı
  ittihamlar üçün əsas verəcək. Peter dərhal cavab verdi ki, İsa vergi
  ödəyib. Sonra gedib bu barədə Müəlliminə danışdı. İsa isə ona bir məsəl
  çəkdi — <em>17:25-26</em>.</p>
<p>İsanın çəkdiyi məsəli iki cür şərh etmək olar. Lakin hər iki halda
  məna eynidir.</p>
<ol type="1">
  <li>
    <p>Qədim dövrlərdə qalib və ya fəth edən xalq tabeliyində olan
      xalqların rifahına az əhəmiyyət verirdi; daha doğrusu, elə düşünürdülər
      ki, hökmranlıq edən xalq daha yaxşı yaşamalıdır. Buna görə də padşahlar
      tabeliyində çoxlu xalqlar olanda, öz xalqından xərac almırdılar. Belə
      olanda, rəiyyət xalqları bütün yükü öz üzərinə götürüb, vergi
      ödəyirdilər. Onda İsa da, yəqin ki, belə deyib: «Allah İsrailin
      Padşahıdır, biz isə əsl israilliyik, çünki biz Səmavi Padşahlığın
      vətəndaşlarıyıq; biz azadıq, vergini də yadlar ödəsin».</p>
  </li>
  <li>
    <p>Ancaq mənzərə daha sadə ola bilər. Padşah xalqa vergi tələbi
      qoyanda, şübhəsiz ki, bu tələb ailəsinə aid olmurdu. Əslində, o, evini
      saxlamaq üçün vergini yığırdı. Burada isə söhbət Rəbbin Məbədi üçün
      yığılan vergidən gedir. İsa Allahın Oğlu idi. Valideynləri Onu
      Yerusəlimdə axtararkən O demişdi: «...Məgər bilmirdiniz ki, Mən Atamın
      evində olmalıyam?» (<em>Luka 2:49</em>) Oğul Atasının evi üçün yığılan
      vergini ödəməyə məcburdurmu?</p>
  </li>
</ol>
<p>Lakin buna baxmayaraq, İsa dedi ki, onlar Qanunun tələb etdiyi üçün
  deyil, vəzifə borcu olduğuna görə vergi ödəyəcəklər. O dedi ki,
  «adamları incitməmək üçün» vergi ödənilməlidir. Əhdi-Cədiddə
  <em>incitmək (skandalizein)</em> feli və <em>büdrəmə (skandalon</em>)
  isimləri həmişə xüsusi mənada işlənir. Bu fel heç vaxt kimisə təhqir
  etmək, incitmək, alçaltmaq mənasında deyil, həmişə kiminsə yolunda
  büdrəmə daşı olmaq, kimisə yoldan çıxarıb yıxmaq mənasında işlədilir.
  Buna görə də İsa belə deyir:
</p>
<blockquote>
  <p>«Başqalarına pis nümunə olmamaq üçün biz vergi ödəməliyik. İnsanlara
    yaxşı örnək olmaqdan ötrü nəinki borcumuzu yerinə yetirməliyik, hətta
    artığını etməliyik».</p>
</blockquote>
<p>İsa Məsih başqalarının gündəlik həyat öhdəliklərinə laqeyd yanaşmağı
  Özünə rəva bilmirdi. Başqalarına da bunu etməyə imkan vermirdi. Bəzən
  nəyəsə yol verib, özümüzü qaydanın istisnası kimi göstərə bilərik. Amma
  heç vaxt imkan verməməliyik ki, başqaları üçün pis nümunə kimi
  görünək.</p>
<p>Biz sual verə bilərik ki, nəyə görə bu hekayə Kəlamda yer alıb?
  Mattanın Müjdəsi yazılmamışdan bir qədər əvvəl, eramızın 80-90-cı
  illərində yəhudilər və yəhudi-məsihçilər real bir problemlə
  qarşılaşmışdılar. Biz artıq gördük ki, yaşı iyirmidən yuxarı olan hər
  yəhudi kişi Məbəd vergisini ödəməli idi. Lakin 70-ci ildə Məbəd tamamilə
  dağıldı və onu yenidən qurmaq mümkün olmadı. Məbədin dağıdılmasından
  sonra Roma imperatoru Vespasian əmr etdi ki, onlar Romadakı Kapitoli
  Yupiter<a href="#fn69" class="footnote-ref" id="fnref69" role="doc-noteref"><sup>69</sup></a> ibadətgahına yarım şekel
  vergi
  ödəsinlər.</p>
<p>Əsas problem onda idi ki, yəhudi və yəhudi-məsihçilərin əksəriyyəti
  bu hökmə qarşı üsyan etməyə meyilli idilər. Bu cür qarşı çıxma fəlakətli
  ola bilərdi. Çünki üsyan dərhal qəddarcasına yatırılacaq, yəhudilərlə
  məsihçilərə isə sədaqətsiz və narazı vətəndaşlar kimi ad
  qazandıracaqdı.</p>
<p>Məhz buna görə bu hekayə İncilə daxil edilmişdi. Beləcə məsihçilər,
  xüsusən də yəhudi-məsihçilər anlamalı idi ki, nə qədər xoşagəlməz olsa
  da, hər vətəndaşın vəzifə öhdəliyi var. Bu hekayə bizə öyrədir ki,
  məsihçilik vətəndaşlıq borcuna riayət etməklə sıx bağlıdır. Vətəndaşlıq
  borcuna məhəl qoymayan məsihçi pis nümunə göstərir.</p>
