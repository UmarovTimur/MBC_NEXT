<h1>1-ci fəsil</h1>
<p><strong>1-17</strong></p>
<h2 id="mattanin-nəql-etdiyi-müjdə-matta-11-17">MATTANIN NƏQL ETDİYİ
  MÜJDƏ (Matta 1:1-17)</h2>
<p>Müasir oxucuya elə gələ bilər ki, Matta öz Müjdəsi üçün birinci
  fəsildə oxucunun oxumalı olduğu uzun adlar siyahısını yerləşdirərək
  qəribə başlanğıc seçib. Lakin bir yəhudi üçün bu, tamamilə adi hal idi.
  Onun nöqteyi-nəzərindən bu, insan həyatı barədə hekayəni başlamağın ən
  doğru yolu idi.</p>
<p>Yəhudilər nəsil şəcərəsinə xüsusi diqqət yetirirdilər. Matta bunu İsa
  Məsihin <em>nəsil şəcərəsi</em> kitabı — <em>biblios geneseus</em>
  adlandırır. Əhdi-Ətiqdə biz tez-tez məşhur insanların nəsil şəcərəsi ilə
  rastlaşırıq <em>(Yaradılış 5:1; 10:1; 11:10; 11:27)</em>. Görkəmli
  yəhudi tarixçisi İosif Flavi tərcümeyi-halını yazanda dediyinə görə
  arxivdə tapdığı nəsil şəcərəsindən başlayır.</p>
<p>Nəsil şəcərəsinə maraq yəhudilərin öz mənşələrinin saflığına önəm
  verməsi ilə izah olunur. Azacıq da olsa başqa qandan qarışığı olan insan
  yəhudi və Allahın seçilmiş xalqının nümayəndəsi adlanmaqdan məhrum
  olurdu. Məsələn, kahin bir ad əskik olmadan Harundan tutmuş öz nəsil
  şəcərəsinin siyahısını təqdim etməli idi. Əgər o evlənərdisə, onun həyat
  yoldaşı ən azı beş nəsil şəcərəsini təqdim etməli idi. Ezra sürgündən
  sonra İsrailə qayıdanda və kahinliyi bərpa edib ibadət qaydalarını
  dəyişəndə, Xovaya övladları, Haqqos övladları, Barzillay övladları
  «nəsil şəcərəsini axtardılar, lakin öz adlarını tapa bilmədilər və buna
  görə murdar sayılaraq kahinlikdən çıxarıldılar» <em>(Ezra
    2:62)</em>.</p>
<p>Nəsil şəcərələrin arxivi Ali Şurada qorunurdu. Əsl yəhudilər daima
  padşah Böyük Hiroda nifrət edirdilər, çünki o, yarı yəhudi, yarı Edomlu
  idi.</p>
<p>Mattanın Müjdəsində bu hissə maraqsız görünə bilər. Amma yəhudilər
  üçün İsa Məsihin nəsil şəcərəsini İbrahimə qədər tədqiq etmək çox
  əhəmiyyətli idi.</p>
<p>Bundan əlavə, qeyd etmək lazımdır ki, bu nəsil şəcərəsi çox əsaslı
  surətdə hər qrupda on dörd insan adından ibarət üç qrupa bölünmüşdü. Bu
  cür tərtibat <em>mnemonika</em> adlanır, yəni siyahı elə tərtib
  olunmuşdu ki, yadda saxlamaq asan olsun. Unutmamalıyıq ki, Müjdələr çap
  kitabları çıxmazdan yüz illərlə əvvəl yazılmışdı. Yalnız çox az sayda
  adam onların surətinə malik idi. Buna görə də bu kitablara sahib
  olmaqdan ötrü onları yadda saxlamaq lazım idi. Bu səbəbdən də nəsil
  şəcərəsi asan yadda saxlanılsın deyə üçün belə tərtib olunmuşdu. O, İsa
  Məsihin Davudun Oğlu olmasını sübuta yetirməli və yaddaşa asan həkk
  olunması üçün bu cür tərtib edilməli idi.</p>
<h2 id="üç-mərhələ-matta-11-17-ardı">ÜÇ MƏRHƏLƏ (Matta 1:1-17
  (ardı))</h2>
<p>Artıq nəsil şəcərəsinin tərtibatı bütün insan həyatı üçün rəmzi məna
  daşıyır. Nəsil şəcərəsi üç hissəyə bölünür. Onlardan hər biri İsrail
  tarixindəki böyük mərhələlərdən birinə uyğundur.</p>
<p>Birinci hissə padşah Davuda qədər olan dövrü əhatə edir. Davud
  İsraili xalq kimi bir yerə topladı və onu dünyanın hesablaşmalı olduğu
  güclü dövlətə çevirdi. Birinci hissə böyük padşahın gəlişinə qədər
  İsrail tarixini əks etdirir.</p>
<p>İkinci hissə Babil sürgününə qədərki dövrü əhatə edir. Bu hissədə
  xalqın rüsvayçılığı, faciəsi və bədbəxtliyi barədə danışılır.</p>
<p>Üçüncü hissə İsa Məsihə qədər olan dövrü əhatə edir. İsa Məsih xalqı
  köləlikdən azad edir, onları kədərdən qurtarır və onların faciəsi
  Məsihdə qələbəyə çevrilir.</p>
<p>Bu üç hissə bəşəriyyətin ruhani tarixinin üç mərhələsi kimi
  xarakterizə olunur.</p>
<ol type="1">
  <li>
    <p><em>İnsan əzəmətli olmaq üçün doğulub.</em> «Allah insanı Öz
      surətində yaratdı, Allahın surətində yaratdı, onları kişi və qadın
      olaraq yaratdı» <em>(Yaradılış 1:27).</em> Allah dedi: «Öz surətimizə və
      bənzərimizə görə İnsanı yaradaq» <em>(Yaradılış 1:26).</em> İnsan
      Allahın surətində yaradılıb. O, Allahla dostluq etməli idi. İnsan Allaha
      yaxın olmaq üçün yaradılmışdı. Necə ki bunu dahi Roma mütəfəkkiri
      bildirirdi: «İnsanla Allah arasındakı fərq yalnız vaxtla məhdudlaşır».
      İnsan padşah olmaq üçün doğulub.</p>
  </li>
  <li>
    <p><em>İnsan öz əzəmətini itirdi.</em> Allahın qulu olmaq əvəzinə
      insan günahın köləsinə çevrildi. İngilis yazıçısı Q.K, Çestertonun
      dediyi kimi: «İnsan haqqında həqiqət budur ki, o, mövcud olmamalı olduğu
      şəxsə çevrildi». İnsan ona verilən azad iradədən istifadə edərək Allahla
      dostluq və yoldaşlıq münasibəti qurmaq əvəzinə Ona açıq-aşkar
      itaətsizlik etdi. O, özbaşınalıq edərək Allahın onun üçün planını puç
      etdi.</p>
  </li>
  <li>
    <p><em>İnsan yenidən öz əzəmətini əldə edə bilər.</em> Hətta bundan
      sonra da Allah insanı öz qüsurları ilə təkbaşına qoymadı. Allah insanın
      özünü ağılsızlıqla məhv etməsinə və hər şeyin faciə ilə bitməsinə imkan
      vermədi. O, bu dünyaya Öz Oğlu İsa Məsihi göndərdi ki, insanı özünü
      saldığı günah bataqlığından və buxovladığı günah qandallarlından azad
      etsin. Beləcə insan Oğul vasitəsilə Allahla itirdiyi dostluğa nail
      olsun.</p>
  </li>
</ol>
<p>İsa Məsihin şəcərəsi vasitəsilə Matta bizə əldə edilmiş padşah
  əzəmətini, itirilmiş azadlığın faciəsini və geri qaytarılmış azadlığın
  şöhrətini göstərir. Bu, Allahın lütfü ilə bütün bəşəriyyətin və hər bir
  insanın tarixidir.</p>
<h2 id="insan-arzularinin-gerçəkləşməsi-matta-11-17-ardı">İNSAN
  ARZULARININ GERÇƏKLƏŞMƏSİ (Matta 1:1-17 (ardı))</h2>
<p>Bu hissədə İsa Məsihin iki xüsusiyyəti qeyd olunur.</p>
<ol type="1">
  <li>
    <p>Burada İsa Məsihin Davudun Oğlu olması vurğulanır; nəsil şəcərəsi
      elə bu səbəbdən tərtib olunub.</p>
  </li>
</ol>
<p>Peter məsihçi Cəmiyyətinə yazılmış ilk təbliğində bunu qeyd edir
  <em>(Həvarilərin İşləri 2:29-36)</em>. Paul İsa Məsih haqqında cismən
  Davud nəslindən olduğunu deyir <em>(Romalılara 1:3)</em>. Cəmiyyət
  rəhbərlərinə yazılmış məktubların müəllifi insanları inandırır ki,
  Məsihin Davudun nəslindən olub ölülər arasından dirilməsini unutmasınlar
  <em>(2Timoteyə 2:8).</em> Vəhy kitabının müəllifi Dirilən Məsihin necə
  «Mən Davudun Kökü və Nəsliyəm» dediyini eşidir <em>(Vəhy
    22:16)</em>.
</p>
<p>Müjdədəki hekayələrdə də dəfələrlə Məsihə bu cür müraciət olunur. İsa
  cinə tutulmuş kor və lal bir adamı sağaldandan sonra xalq dedi: «Bu,
  Davudun Oğlu deyilmi?» <em>(Matta 12:23)</em> Sur və Sidon bölgələrindən
  olan və öz qızı üçün Məsihdən kömək istəyən qadın İsaya belə müraciət
  edir: «…ey Davud Oğlu!» <em>(Matta 15:22)</em> Korlar İsanın ardınca
  ucadan bağırdılar: «Ya Rəbb, ey Davud Oğlu! Bizə rəhm elə!» <em>(Matta
    20:30,31)</em> İsa sonuncu dəfə Yerusəlimə daxil olanda, izdiham Onu
  Davudun Oğlu kimi salamladı <em>(Matta 21:9,15)</em>.</p>
<p>İsa Məsihi izdihamın bu cür qarşılaması çox vacib idi. Yəhudilər
  qeyri-adi bir şey gözləyirdilər. Onlar heç vaxt Allahın seçilmiş xalqı
  olduqlarını unutmurdular. Baxmayaraq ki, onların tarixi zəncirvari
  məğlubiyyət, bədbəxtlik və tez-tez istilalardan ibarət idi, onlar heç
  vaxt öz təyinatlarını yaddan çıxartmırdılar. Sadə xalq xəyal qururdu ki,
  bu dünyaya padşah Davudun Kökü gələcək və düşündükləri kimi onları layiq
  olduqları izzətə qovuşduracaq.</p>
<p>Başqa sözlə desək, İsa insanların arzularının cavabı idi. Doğrudan
  da, insanlar arzularının cavabını ancaq hakimiyyət, var-dövlət, maddi
  bolluq və şöhrətpərəstliklə bağlı planlarının həyata keçməsində
  görürlər. Hətta insanların sülh və gözəllik, əzəmət və məmnunluq
  xəyalları nə vaxtsa həyata keçəcəksə, onlar yalnız İsa Məsihdə
  gerçəkləşəcək.</p>
<p>İsa Məsihin Özü və Onun insanlara təklif etdiyi həyat — onların
  qurduğu xəyallarının cavabıdır. Yusif haqqında hekayədə mövzudan kənara
  çıxan bir hissə var. Yusiflə birgə zindana sarayın baş saqisi və baş
  çörəkçisi salınmışdı. Hər ikisi onları narahat edən yuxu gördülər və
  lərzə içində nalə çəkdilər: «Yuxu görmüşük, ancaq onu yozan yoxdur»
  <em>(Yaradılış 40:8)</em>. İnsanı həmişə arzular izləyir. Onların həyata
  keçməsi isə Məsihdədir.
</p>
<ol start="2" type="1">
  <li>
    <p>Bu hissə onu göstərir ki, İsa Məsih bütün peyğəmbərliklərin
      icrasıdır. Bütün peyğəmbərlərin söylədikləri Onda həyata keçdi. Bu gün
      bir çoxumuz peyğəmbərliklərə o qədər də əhəmiyyət vermirik, yaxud
      Əhdi-Cədiddə həyata keçən Əhdi-Ətiq peyğəmbərliklərini axtarmaq
      istəmirik. Lakin peyğəmbərliklərdə böyük və əbədi həqiqət mövcuddur:
      Tanrının bu kainat üçün bir məqsədi və təyinatı var. Tanrı kainatda Öz
      məqsədlərini yerinə yetirmək istəyir.</p>
  </li>
</ol>
<p>Bir pyesdə söhbət on doqquzuncu əsrdə İrlandiyada baş verən dəhşətli
  aclıqdan gedir. Hakimiyyət heç bir yaxşı çıxış yolu tapmayaraq lüzumsuz
  yerə insanları tamamilə naməlum istiqamətdə yolları qazmağa göndərir.
  Pyesin qəhrəmanlarından biri Maykl bunu başa düşərək işini qoyub evə
  qayıdır və atasına deyir: «Onlar sonu görünməyən bir yol
  hazırlayırlar».</p>
<p>Peyğəmbərliklərə inanan şəxs heç vaxt belə deməz. Hekayə sonu
  görünməyən bir yol ola bilməz. Bəlkə də biz peyğəmbərliklərə
  əcdadlarımızdan fərqli yanaşırıq. Amma peyğəmbərliklərin arxasında bir
  fakt dayanır: həyat və dünya sonu görünməyən yol deyil, Allahın
  məqsədinə aparan vasitədir.</p>
<h2 id="salehləri-deyil-günahkarlari-matta-11-17-ardı">SALEHLƏRİ DEYİL,
  GÜNAHKARLARI (Matta 1:1-17 (ardı))</h2>
<p>Nəsil şəcərəsində ən valehedici hissə qadınların adlarıdır.
  Yəhudilərin nəsil şəcərəsində, ümumiyyətlə, qadınların adlarına çox
  nadir hallarda rast gəlinir. Qadınların qanuni hüquqları yox idi. Onlara
  insan kimi deyil, əşya kimi baxırdılar. Qadın atanın və ya ərin şəxsi
  mülki idi. Onlar istədikləri kimi qadınlarla rəftar edə bilərdilər. Hər
  səhər duasında yəhudi Allaha minnətdarlıq edirdi ki, onu qeyri-yəhudi,
  qul və ya qadın yaratmayıb. Ümumiyyətlə, nəsil şəcərəsində bu adların
  olması artıq çox qeyri-adi və təəccüblü hal idi.</p>
<p>Lakin bu qadınların kim olduğuna və nə etdiklərinə baxsaq, daha çox
  təəccüblənərik. Əhdi-Ətiqdə Raxav və ya Rahav adlandırılan qadın
  Yerixolu zinakar idi <em>(Yeşua 2:1-7)</em>. Rut hətta yəhudi deyil,
  moavlı idi <em>(Rut 1:4)</em>. Məgər Qanunda yazılmamışdı ki «Heç bir
  Ammonlu və yaxud Moavlı Rəbbin camaatı arasına daxil ola bilməz. Onların
  heç bir övladı, hətta onuncu nəslə qədər olanlar da Rəbbin camaatı
  arasına əsla daxil ola bilməz» <em>(Qanunun təkrarı 23:3)</em>? Rut
  düşmən xalqdan idi. Tamar məharətli yoldan çıxaran qadın idi
  <em>(Yaradılış 38)</em>. Davud Süleymanın anası Bat-Şevanı qəddarcasına
  əri Uriyanın əlindən aldı <em>(2Şamuel 11 və 12)</em>. Əgər Matta
  Əhdi-Ətiqdə mükəmməl namizədlər axtarsaydı, İsa Məsih üçün daha imkansız
  dörd əcdad tapa bilməzdi. Lakin bununla yanaşı burada diqqətəlayiq bir
  şey var. Matta ilk fəsildə bizə rəmzi şəkildə İsa Məsihdə Allahın
  Müjdəsinin mahiyyətini göstərir. Çünki o, burada maneələri necə aşdığını
  nümayiş etdirir.
</p>
<ol type="1">
  <li>
    <p><em>Yəhudilər və qeyri-yəhudilər arasındakı sədd dağıldı.</em>
      Yerixolu Raxav, moavlı Rut İsa Məsihin nəsil şəcərəsində yer tapdı.
      Artıq burada Məsihdə yunanla yəhudi arasında fərqin olmaması həqiqəti
      özünü təsdiqlədi. Burada Müjdənin artıq universallığı və məhəbbəti aydın
      görünür.</p>
  </li>
  <li>
    <p><em>Kişi və qadınlar arasındakı sədd dağıldı.</em> Adətən, nəsil
      şəcərəsində qadın adları olmurdu. Lakin İsa Məsihin nəsil şəcərəsində
      onlar var. Köhnə xor baxışlar keçib getdi. Həm kişilər, hə də qadınlar
      Tanrı və Onun məqsədləri üçün eyni dəyərə və əhəmiyyətə
      malikdir.</p>
  </li>
  <li>
    <p><em>Günahkarlar və salehlər arasındakı sədd dağıldı.</em> Allah
      Öz məqsədi və planı üçün hətta çox günah edəni istifadə edə bilər. İsa
      Məsih deyir: «Mən salehləri deyil, günahkarları çağırmaq üçün gəlmişəm»
      <em>(Matta 9:13)</em>.
    </p>
  </li>
</ol>
<p>Artıq burada Müjdənin başlanğıcında Allahın sevgisinin hər kəsin
  əhatə etdiyinə işarə var. Allah nüfuzlu ortodoks yəhudilərin xor baxdığı
  insanlar arasından Öz qullarını tapa bilər.</p>
<p><strong>18-25</strong></p>
<h2 id="xilaskarin-dünyaya-gəlişi-matta-118-25">XİLASKARIN DÜNYAYA
  GƏLİŞİ (Matta 1:18-25)</h2>
<p>Belə bir münasibət bizi çətin vəziyyətə sala bilər. Birincisi, burada
  söhbət Məryəmin <em>nişanlanmasından</em> gedir. Sonra Yusif onu gizlicə
  <em>boşamaq</em> niyyətinə düşdü. Daha sonra isə Məryəm onun
  <em>arvadı</em> adlandırılır. Amma bu, adi yəhudi nikah münasibətlərini
  və bir neçə mərhələdən ibarət olan proseduru əks etdirir.
</p>
<ol type="1">
  <li>
    <p>Birinci mərhələ — <em>elçilik</em>. Adətən, elçilik uşaq
      yaşlarından başlayırdı. Bunu valideynlər və ya peşəkar elçilər edirdi.
      Nəzərə almaq lazımdır ki, əksər hallarda gələcək ər-arvad bir-birini
      görmürdü. Çünki nikahı insan ürəyinin sevgi ilə alışıb yanmasından daha
      ciddi məsələ hesab edirdilər.</p>
  </li>
  <li>
    <p>İkinci mərhələ — <em>nişan</em>. Nişanı cütlük arasında bağlanmış
      elçiliyin təsdiqi adlandırmaq olar. Bu vaxt elçilik qızın təkidi ilə
      pozula bilərdi. Lakin nişan olduqdan sonra o, bir ilə qədər davam
      edirdi. Bu müddət ərzində cütlük nikah olmadan hamıya ər-arvad kimi
      tanınırdı. Münasibəti yalnız boşanma vasitəsilə dayandırmaq olardı.
      Yəhudi Qanununda qəribə ifadəyə rast gəlmək mümkündür: nişanlılıq
      dövründə qızın adaxlısı dünyasını dəyişərdisə, qızı «bakirə-dul» hesab
      edirdilər. Yusiflə Məryəm nişanlı idilər. Əgər Yusif nişanı pozmaq
      niyyətinə düşsə idi, o, bunu Məryəmə yalnız talaq kağızı verməklə edə
      bilərdi.</p>
  </li>
  <li>
    <p>Üçüncü mərhələ — nişandan bir il sonra <em>nikah</em>
      mərasimi.</p>
  </li>
</ol>
<p>Əgər yəhudi nikah qaydalarını xatırlasaq, bu hissədə ən tipik və
  normal münasibətlər təsvir olunduğunu görərik.</p>
<p>Beləcə nikahdan əvvəl Yusifə bildirilir ki, bakirə Məryəm Müqəddəs
  Ruhdan Körpə dünyaya gətirəcək. Onun adı İsa olacaq. <em>İsa</em> adı —
  yəhudi dilindəki <em>Yeşua</em> adının yunan tərcüməsidir. Yeşua isə —
  <em>Yahve xilas edir</em> deməkdir. Hələ məzmurçu Davud bəyan edirdi:
  «Ey İsrail, O səni bütün təqsirlərindən azad edər!» <em>(Zəbur
    130:8)</em> Eləcə Yusifə də deyilmişdi ki, Körpə böyüyəcək və xalqını
  günahlarından azad edən Xilaskar olacaq. İsa Məsih Padşahdan daha çox
  Xilaskar kimi doğuldu. O, bu dünyaya Öz adı naminə deyil, insanlar və
  bizim xilasımız naminə gəldi.
</p>
<h2 id="müqəddəs-ruhdan-doğulan-matta-118-25-ardı">MÜQƏDDƏS RUHDAN
  DOĞULAN (Matta 1:18-25 ardı))</h2>
<p>Bu hissədə İsa Məsihin Müqəddəs Ruhdan qüsursuz şəkildə
  doğulacağından danışılır. Bakirə qadının dünyaya uşaq gətirməsi bizim
  üçün çətin anlayışdır. Bu fenomenin fiziki mənasını aydınlaşdırmağa
  çalışan çoxlu nəzəriyyə mövcuddur. Biz isə, bu həqiqətdə bizim üçün
  vacib olanı dərk etmək istəyirik.</p>
<p>Bu parçanı oxuyanda görürük ki, bakirə qızın İsa Məsihi dünyaya
  gətirməsi faktından daha çox Məsihin doğulmasında Müqəddəs Ruhun
  iştirakı vurğulanır. «...Məryəmin Müqəddəs Ruhdan hamilə olduğu aşkar
  oldu». «...onun bətnindəki körpə Müqəddəs Ruhdandır». Məsihin
  doğulmasında Müqəddəs Ruhun xüsusi iştirakının mənası nədir?</p>
<p>Yəhudi dünyagörüşünə görə Müqəddəs Ruh müəyyən fəaliyyətlərə malik
  idi. Biz bu hissəyə Müqəddəs Ruh barədə məsihçilərin nöqteyi-nəzərindən
  baxa bilmərik. Çünki Yusif bu barədə heç nə bilmirdi. Elə buna görə biz
  bu hissəni yəhudilərin Müqəddəs Ruh barədə baxışına əsasən şərh
  etməliyik. Yusif bu məsələyə yalnız yəhudi nəzəriyyəsindən baxırdı.
  Çünki məlumatı ancaq yəhudilərin bu məsələyə baxışından ibarət idi.</p>
<ol type="1">
  <li>
    <p>Yəhudi dünyagörüşünə görə <em>Müqəddəs Ruh insanlara Allahın
        həqiqətini çatdırırdı</em>. Müqəddəs Ruh peyğəmbərlərə nə deməli və nə
      etməli olduqlarını öyrədirdi. Bütün əsrlər və nəsillər boyu Müqəddəs Ruh
      insanlara Allahın həqiqətini açıqlayırdı. Buna görə də İsa Məsih
      insanlara Allahın həqiqətini gətirən Şəxsdir.</p>
  </li>
</ol>
<p>Gəlin bunu başqa sözlə ifadə edək. Allahın necə olduğunu və bizi necə
  görmək istədiyini təkcə İsa söyləyə bilər. Yalnız İsa Məsihdə biz
  Allahın necə olduğunu və insanın necə olmalı olduğunu görürük. İsa
  Məsihin gəlişinə qədər insanlar Allah haqqında anlaşılmaz, qeyri-aydın
  və tamamilə yanlış təsəvvürlərə malik idi. Onlar, ən yaxşı halda, güman
  edib qaranlıqda kor-koranə gedə bilərdilər. İsa Məsih isə deyirdi: «Məni
  görən Atanı görmüş olur» <em>(Yəhya 14:9)</em>. Biz İsa Məsihdə dünyada
  olmayan məhəbbəti, şəfqəti, mərhəməti, axtaran ürəyi və Allahın
  saflığını görürük. İsanın gəlişi ilə güman vaxtı sona çatdı və əminlik
  dövrü başladı. İsanın gəlişinə qədər insanlar alicənablığın nə olduğunu
  bilmirdi. Yalnız Məsihdə biz həqiqi alicənablıq, həqiqi yetkinlik və
  həqiqi Allahın iradəsinə itaətin nə olduğunu dərk edirik. İsa Məsih
  gəldi ki, bizə həm Allah, həm də bizim haqqımızda həqiqəti
  bildirsin.</p>
<ol start="2" type="1">
  <li>
    <p>Yəhudilər inanırdılar ki, Müqəddəs Ruh təkcə Allahın həqiqətini
      çatdırmır, <em>həm də həqiqəti gördükləri vaxt onu dərk etmək
        qabiliyyətini verir</em>. Bu şəkildə İsa Məsih insanların gözlərini
      həqiqətə açır. İnsanlar öz cahillikləri ilə kor olub. Onların
      xurafatları onları həqiqi yoldan azdırır. Gözləri və şüurları günah və
      ehtirasları səbəbindən korazehin olub. Məsih isə həqiqəti görməyimiz
      üçün gözlərimizi aça bilər. İngilis yazıçısı Uilyam Lokkun romanlarının
      birində ömrünün yarısını dünyanın diqqətəlayiq yerlərinə və incəsənət
      qalereyalarına sərf edən zəngin qadın obrazı var. Sonda o yorulur. Artıq
      onu heç nə maraqlandırmır və təəccübləndirmir. Lakin günlərin bir günü
      dünyəvi sərvətə az malik olan, ancaq əsl gözəlliyi bilən və sevən
      insanla qarşılaşır. Onlar birgə səyahət etməyə başlayır və həmin qadın
      üçün hər şey görkəmini dəyişir. Qadın o adama deyir: «Mən heç vaxt sən
      dünyaya necə baxmağı mənə öyrədənə qədər onun nəyə bənzədiyini
      bilmirdim».</p>
  </li>
</ol>
<p>İsa bizi dünyaya necə baxmağı öyrədəndə, həyat tamamilə fərqli olur.
  Məsih ürəyimizə daxil olduğu vaxt gözlərimizi açır ki, dünyaya və hər
  şeyə düzgün baxaq.</p>
<h2 id="yaradilma-və-bərpa-olunma-matta-118-25-ardı">YARADILMA VƏ BƏRPA
  OLUNMA (Matta 1:18-25 (ardı))</h2>
<ol start="3" type="1">
  <li>
    <p>Yəhudilər xüsusilə Müqəddəs Ruhu yaradılışla əlaqələndirirdilər.
      Tanrı dünyanı Öz Ruhu vasitəsilə yaratdı. Əzəldən Allahın Ruhu sular
      üzərində dolaşaraq qarma-qarışıqlıqdan dünyanı yaratdı <em>(Yaradılış
        1:2)</em>. Məzmurçu deyir: «Göylər Rəbbin sözü ilə səma cisimləri Onun
      hökmü ilə yarandı» <em>(Zəbur 33:6)</em>. (Qədim ibrani dilində
      <em>ruah</em> sözü yunan dilindəki <em>pnevma</em> sözü kimi eyni mənanı
      verir — ruh və nəfəs.) «Ruhunu göndərərkən onlar yaranır» <em>(Zəbur
        104:30).</em> Əyyub deyir: «Məni Allahın Ruhu yaratdı, Külli-İxtiyarın
      nəfəsi mənə həyat verdi» <em>(Əyyub 33:4).</em>
    </p>
  </li>
</ol>
<p>Ruh — dünyanı Yaradan və həyat Verəndir. Beləcə İsa Məsih vasitəsilə
  dünyaya yaradan, həyat verən Allahın qüdrəti gəldi. İlk
  qarma-qarışıqlığı nizama salan həmin qüdrət indi üzərimizə gəldi ki,
  dağınıq həyatımızı sahmana salsın. Cansızlığa həyat verən qüdrət gəldi
  ki, bizim zəifliyimizi və boşluğumuzu canlandırsın. Belə demək olar: İsa
  Məsih həyatımıza daxil olana qədər biz, həqiqətən, canlı olmuruq.</p>
<ol start="4" type="1">
  <li>
    <p>Yəhudilər Müqəddəs Ruhu təkcə yaradılışla deyil, həm də <em>bərpa
        ilə</em> bağlayırdılar. Yezekel peyğəmbərin kitabında vadidə ölü
      sümüklərlə dolu acınacaqlı mənzərədən bəhs olunur. O, bu sümüklərin necə
      canlandığından danışır, sonra isə Allahın səsini eşidir: «Mən sizin
      daxilinizə ruh qoyacağam və siz diriləcəksiniz» <em>(Yezekel
        37:1-14)</em>. Ravvinlərdə belə bir məsəl var idi — Tanrı İsrailə dedi:
      «Bu dünyada Ruhum sizin daxilinizə müdriklik qoydu, gələcəkdə isə Ruhum
      yenidən sizə həyat verəcək». Allahın Ruhu günahdan həlak və kar olan
      insanları yenidən canlandıra bilər.</p>
  </li>
</ol>
<p>Beləcə İsa Məsih vasitəsilə bu dünyaya həyatı bərpa etməyə qadir olan
  qüdrət gəldi. İsa günahda batmış insanları yenidən canlandıra bilər. O,
  məhv olmuş idealları dirçəldə və yıxılanlara yenidən alicənablığa can
  atmağa güc verə bilər. O, insanların itirdikləri həyata məna verən hər
  şeyi yeniləyə bilər.</p>
<p>Beləliklə, bu fəsildə İsa Məsihin yalnız bakirə qızdan doğulmasından
  bəhs olunmur. Mattanın nəql etdiyi Müjdənin mahiyyəti bundan ibarətdir
  ki, İsa Məsihin doğulmasında Allahın Ruhu dünyada əvvəl heç vaxt
  olmadığından daha artıq iştirak edir. Allahın Ruhu insanlara həqiqəti
  bildirir. Allahın Ruhu insanlara həqiqəti gördükləri zaman onu dərk
  etməyə bacarıq verir. Allahın Ruhu dünyanın yaradılmasında vasitəçi idi.
  İnsanın canını yalnız Allahın Ruhu dirçəldə bilir.</p>
<p>İsa Məsih Allahın necə olduğunu və insanın necə olmalı olduğunu
  görməyə qabiliyyət verir. O, Allahın həqiqətini görməyimiz üçün
  zehnimizi açır. İsa — insanların üzərinə gələn yaradıcı qüvvədir. İsa —
  insanları günah nəticəsində ölümdən azad etməyə qabil bərpaedici
  qüdrətdir.</p>
