<h1>10-cu fəsil</h1>
<p><strong>1-4</strong></p>
<h2 id="padşahin-elçiləri-matta-101-4">PADŞAHIN ELÇİLƏRİ (Matta 10:1-4)
</h2>
<p>Matta bu hissədə həm metodik, həm də dramatik şəkildə öz həyat
  hekayəsini və İsa Məsihin fəaliyyətini göstərir. Vəftiz haqqındakı
  nəqldə Matta İsa Məsihin Öz tapşırığını necə qəbul etdiyini bildirir.
  İsa Məsihin sınağa çəkilməsi barədə hekayədə Matta Məsihin bu tapşırığı
  yerinə yetirmək üçün istifadə etdiyi hansı üsulu seçməsini göstərir.
  Dağüstü Vəzdə biz İsa Məsihin müdrik sözlərini eşidirik. <em>8-ci
    fəsildə</em> İsa Məsihin işlərini görürük; <em>9-cu fəsildə</em> İsa
  Məsihə qarşı artan müqaviməti görürük; indi isə İsa Məsihin Öz
  adamlarını necə seçdiyini müşahidə edirik.</p>
<p>Hansısa rəhbər böyük bir işə başlayanda ilk növbədə özünə lazım olan
  adamları seçir. Həmin adamlardan həm görülən iş, həm də gələcəkdə əldə
  olunacaq uğur asılıdır. Burada İsa Məsih yer üzünü tərk edib Öz izzətinə
  qayıdanda, yer üzərində Onun işini davam etdirəcək ən yaxın
  köməkçilərini seçir. Bu insanlarda bizi təəccübləndirən iki fakt
  var.</p>
<p>1. Bu adamlar adi insanlar idi: onlar nə varlı, nə təhsil almış, nə
  də cəmiyyətdə nüfuzlu mövqeyə sahib idilər. Onlar sadə xalqın arasından
  seçilmişdilər. Onlar sadə işlərlə məşğul olan, xüsusi nəsə etməyən,
  xüsusi təhsili və sosial imtiyazları olmayan insanlar idi.</p>
<p>Bir nəfərin dediyi kimi, İsa Məsih qeyri-adi insanlardan çox adi işi
  qeyri-adi şəkildə görən sadə insanları axtarır. İsa Məsih insanda təkcə
  onun kim olduğunu deyil, həm də onda nə yarada biləcəyini görür. İsa
  Məsih insanda təkcə onun kim olduğunu deyil, həm də onu necə edəcəyini
  görür. O, insanları təkcə kim olduqlarına görə seçmirdi, həm də Onun
  təsiri və qüdrəti ilə kim ola biləcəklərinə görə seçirdi.</p>
<p>Qoy heç kim düşünməsin ki, İsa Məsihə nəsə təklif edə bilməz. Çünki
  İsa Məsih sadə insanların Ona təklif etdiyini götürə və onu izzətə
  çevirə bilər.</p>
<p>2. Onlar tamamilə fərqli insanlar idi. Məsələn, həmin adamların
  arasında vergiyığan Matta da var idi. Hamı Mattaya satqın, qazanc üçün
  düşməninə özünü satan, vətənpərvərin tam əksi olan adam kimi baxırdı.
  Mattanın yanında <em>Kənançı</em> Şimon var idi. Luka onu
  <em>Millətçi</em> Şimon adlandırırdı (<em>Luka 6:16</em>). Bu da
  <em>qeyrətli</em> deməkdir.
</p>
<p>Tarixçi İosif Flavi ​​(«Yəhudilərin qədimliyi» 8.1.6) həmin
  millətçiləri yəhudilərin dördüncü dəstəsi adlandırır; digər üç tərəf
  fariseylər, sadukeylər və yesseylər idi. İosif yazır ki, millətçilərin
  «sarsılmaz azadlıq sədaqəti» var idi. Onlar deyirdilər ki, «Allah
  onların hökmdarı və Rəbbi olmalıdır». Onlar vətənə görə hər cür
  işgəncəni qəbul etməyə və yaxınlarının azadlığı naminə apardıqları
  mübarizədə ölməyə hazır idilər. Onlar insanı padşah adlandırmaqdan
  imtina edirdilər. Onlar dönməz xarakterə sahib olub, öz ölkələrini
  yadelli işğalçıdan qurtarmaq üçün istənilən işgəncəyə dözməyə və gizli
  sui-qəsdlərə hazır idilər. Onlar yəhudilər arasında xüsusi vətənpərvər,
  millətçilər arasında isə əzəli millətçi idilər.</p>
<p>Məsələ ondadır ki, əgər Millətçi Şimon vergiyığan Matta ilə İsanın
  yanında deyil, başqa yerdə görüşsəydi, onu xəncərlə vurardı. Burada
  qarşımızda çox gözəl həqiqət canlanır: bir-birinə nifrət edən insanlar
  İsa Məsihi sevəndə, bir-birini sevməyi öyrənə bilər. Çox vaxt din
  insanları bir-birindən ayırmaq üçün vasitə olmuşdur. Halbuki belə də
  olmalı idi. Amma Məsihin dövründə iman yolu bir-birindən ayrı düşmüş
  insanları bir-birinə bağlayırdı.</p>
<p>İsa Məsihin nə üçün <em>on iki</em> xüsusi həvari seçdiyini soruşmaq
  olar... Səbəb çox güman ki, İsrailin <em>on iki qəbiləsinin</em>
  olmasında idi. Əhdi-Cədiddə bu insanlar haqqında az danışılır. Plümmerin
  dediyi kimi, «Əhdi-Cədiddə işçilər deyil, iş tərifə layiq görülür».
  Bizim onlar haqqında az bilməyimizə baxmayaraq, Əhdi-Cədid onların
  İmanlı Cəmiyyətində tutduğu böyük mövqeni yaxşı dərk edir. Çünki Vəhy
  kitabında Müqəddəs Şəhərin divarının on iki təməlində on iki həvarinin
  adı yazılıb (<em>Vəhy 21:14</em>). Böyük nəslə malik olmayan, fərqli
  inancda olan bu sadə insanlar İmanlı Cəmiyyətinin üzərində tikilən əsas
  daşlar idi. Məsihin Cəmiyyəti adi kişilər və qadınlar üzərində
  qurulub.</p>
<h2 id="padşahin-seçilmiş-elçiləri-matta-101-4-ardı">PADŞAHIN SEÇİLMİŞ
  ELÇİLƏRİ (Matta 10:1-4 (ardı)) </h2>
<p>Əgər on iki həvarinin çağırışının üç təsvirini birləşdirsək
  (<em>Matta 10:1-4; Mark 3:13-19; Luka 6:13— 16</em>), aydın olan bəzi
  faktları müəyyən edəcəyik.</p>
<p>1. İsa Məsih onları <em>seçdi</em>. Luka 6:13-də deyilir ki, İsa
  Məsih şagirdlərini çağırıb onlardan <em>on iki</em> nəfəri seçdi. İsa
  Məsihin gözləri izdihamın arasında Onun ardınca gələn insanları
  axtarırdı. Sonra izdiham dağılışanda kiçik bir qrup Onun yanında qaldı.
  O isə bütün bu vaxt ərzində Öz işini həvalə edə biləcək adamları
  axtarırdı. Bir nəfərin dediyi kimi, «Allah həmişə istifadə edə biləcəyi
  əllər axtarır». Allah həmişə deyir: «Kimi göndərim? Bizim üçün kim
  gedəcək?» (<em>Yeşaya 6:8</em>)</p>
<p>Padşahlıqda çoxlu tapşırıqlar var: kimsə yola düşəcək, kimsə evdə
  qalmalıdır, kimsə öz əlləri ilə iş görməlidir, kimsə ağlını istifadə
  etməlidir, kiminsə üzərinə hamının nəzəri yönəlməlidir, kiminsə işi heç
  kimə görünməməlidir. İsa Məsihin gözləri həmişə izdihama yönələrək Onun
  işini yerinə yetirəcək insanları axtarır.</p>
<p>2. İsa Məsih onları <em>çağırdı</em>. İsa Məsih insanı Onun işini
  görməyə məcbur etmir, sadəcə insanı iş görməyə dəvət edir. O, heç kimi
  xidmətə vadar etmir. O, könüllülər axtarır. Bir adamın dediyi kimi:
  «İnsan inanmaqda və inanmamaqda azaddır». Amma çağırış hər bir insana
  verilir. O, çağırışı ya qəbul edə, ya da rədd edə bilər.</p>
<p>3. İsa Məsih onları <em>təyin etdi</em>. Müqəddəs Kitabda deyilir ki,
  İsa Məsih onları təyin etdi (<em>Mark 3:14</em>). Burada <em>təyin
    etdi</em> kimi tərcümə olunan söz yunan dilində <em>poyeyn</em> olub,
  mənası <em>etmək</em> deməkdir. Azərbaycan dilində olduğu kimi, bir
  <em>adamı vəzifəyə təyin etmək</em> mənasında işlənir. İsa Məsih padşah
  kimi Öz adamlarını nazir təyin etdi. O, Ali Baş Komandan kimi Öz
  komandirlərinin qarşısına döyüş tapşırığı qoydu. İnsanlar İsa Məsihin
  xidmətinə təsadüfən gəlməyiblər. Onlar xüsusi olaraq həmin vəzifəyə
  təyin ediliblər. Əgər padşah hansısa insanı bir vəzifəyə təyin edəndə
  qürur duyursa, görün, padşahların Padşahı tərəfindən təyin olunanda O,
  nə qədər qürur duymalıdır.
</p>
<p>4. Bu adamlar <em>şagirdlər arasından</em> seçilmişdi. İsa Məsihə
  öyrənməyə hazır olan və öyrənməyi sevən insanlar lazımdır. İslaholunmaz
  ağıl Ona xidmət edə bilməz. Məsihin xidmətçisi hər gün yeni şeylər
  öyrənməyə hazır olmalıdır. O, hər gün İsa Məsihə və Allaha bir addım
  daha yaxınlaşmalıdır.</p>
<p>5. Bu insanların <em>nəyə görə seçildiyinin səbəbini</em> bilmək çox
  vacibdir. Onlar <em>İsa Məsihlə birlikdə olmaq üçün</em> seçilmişdilər
  (<em>Mark 4:13</em>). Onlar Məsihin işini dünyada görməli idilər. Buna
  görə də dünyaya getməzdən əvvəl onlar İsa Məsihin hüzurunda yaşamalı
  idilər. Onlar İsa Məsihin hüzurundan çıxıb insanların yanına getməli
  idilər.</p>
<p>Deyilənlərə görə, bir dəfə Aleksandr Vaytın təsirli vəzindən sonra
  ona belə söyləmişdilər: «Bu gün sən elə vəz edirdin ki, sanki İsa
  Məsihin hüzurundan çıxıb gəlmisən». Vayt da «Bəlkə mən, doğrudan da,
  oradan gəlmişəm» deyə cavab vermişdi.</p>
<p>Məsihin işini yalnız Məsihin hüzurundan gələn edə bilər. Bəzən müasir
  İmanlı Cəmiyyətində bizim başımız işlərlə o qədər qarışır ki, bütün bu
  işlər Məsihin hüzuru ilə dolmayan insanlar tərəfindən həyata
  keçiriləndə, onların heç bir əhəmiyyət kəsb etmədiyini unuduruq.</p>
<p>6. Onlar <em>həvari</em> adlandırılırdı (<em>Mark 3:14; Luka
    6:13</em>). <em>Həvari</em> sözü hərfi mənada <em>əvvəlcə
    göndərilən</em> deməkdir; onları <em>elçi</em> adlandırırdılar. Məsihçi
  İsa Məsihin insanlara göndərdiyi elçidir. O, Məsihin hüzurundan çıxıb,
  özündə Rəbbin sözünü və gözəlliyini daşıyır.</p>
<p>7. Onlar Məsihin <em>müjdəçisi</em> olmağa çağırılmışdılar. <em>Matta
    10:7</em>-də onlara <em>müjdələmək</em> əmri verildi. Yunan dilində bu
  söz <em>keruks</em> isimindən yaranan <em>kerusseyindir</em>, mənası
  <em>müjdəçi</em> deməkdir. Məsihçi — Məsihin elçisidir. Məhz buna görə
  də o, Məsihin hüzurunda olmalıdır: məsihçi insanlara şəxsi fikirlərini
  deyil, İsa Məsihdən aldığı xəbəri gətirməlidir. O, bu xəbəri əvvəlcə İsa
  Məsihin hüzurunda almayıbsa, gətirə bilməz.
</p>
<p><strong>5-8</strong></p>
<h2 id="padşahin-elçilərinə-tapşiriği-matta-105-8a"><strong>PADŞAHIN
    ELÇİLƏRİNƏ TAPŞIRIĞI (Matta 10:5-8a</strong>) </h2>
<p>Padşahın elçilərinə tapşırığı belə başlayır. Əmrlə göndərdi kimi
  tərcümə olunan <em>paraqeleyn</em> sözü çox maraqlı və çox mənalıdır.
  Yunan dilində bu söz dörd xüsusi mənaya malikdir.</p>
<p>1. Bu söz, adətən, hərbi əmr mənasında işlənir. İsa Məsih
  komandirlərini hərbi əməliyyata göndərən və onlara qabaqcadan təlimat
  verən Ali Baş Komandana bənzəyir.</p>
<p>2. Həmin sözlə, adətən, dostu köməyə çağırırlar. İsa Məsih böyük
  ideallara malik olan və onları həyata keçirməyə kömək etmək üçün
  dostlarını bir araya toplayan insana bənzəyir.</p>
<p>3. Həmin söz şagirdlərinə nəsihət verən və öyrədən müəllimi təsvir
  edir. İsa Məsih Öz təlimi və müjdəsi ilə təchiz olunmuş şagirdlərini
  dünyaya göndərən müəllimə bənzəyir.</p>
<p>4. Bu söz, adətən, imperatorun əmrini elan etmək üçün istifadə
  olunurdu. İsa Məsih səfirlərini və elçilərini əmrlərini yerinə yetirmək
  üçün dünyaya göndərən padşaha bənzəyir.</p>
<p>Bu hissə hər kəs üçün çətinlik yaradan bir təlimatla başlayır. İsa
  Məsih şagirdlərinə deyir ki, qeyri-yəhudilərin və samariyalıların
  şəhərinə getməyin. Əksər insanlar İsa Məsihin nə vaxtsa belə dediyinə
  inana bilmirlər. Belə yanaşma sanki Ona xas deyil. Belə bir fərziyə
  irəli sürülür ki, bu sözləri İsa Məsihin dilindən Müjdəni yalnız
  yəhudilər üçün saxlamaq istəyənlər uydurub. Onlar Paul Müjdəni başqa
  millətlərə çatdırmaq qərarına gələndə qarşı çıxanlardır. Amma bəzi
  şeyləri unutmaq olmaz. Bu kəlam İsa Məsihə məxsus olduğuna görə onu heç
  kim uydura bilməzdi. Bu sözləri Məsih Özü demişdi, ona görə də bunun
  hansısa izahı olmalıdır.</p>
<p>Biz tam əmin ola bilərik ki, bu, <em>uzunmüddətli göstəriş
    deyildi</em>. Biz Kəlamda İsa Məsihin samariyalı qadınla necə mehriban,
  səmimi danışdığını və Özünü ona tanıtdığını görürük (<em>Yəhya
    4:4-42</em>); Suriya Finikiyasında doğulmuş qadının qızına necə şəfa
  verdiyini oxuyuruq (<em>Matta 15:28</em>). Həm də Mattanın özü İsa
  Məsihin şagirdlərinə verdiyi böyük tapşırıqdan — dünyaya gedib bütün
  xalqlara Xoş Xəbəri çatdırmaqdan yazır (<em>Matta 28:19-20</em>). Onda
  bunu necə izah edək?</p>
<p>İsa on iki həvariyə qeyri-yəhudilərin yanına getməyi qadağan etdi. Bu
  o deməkdir ki, onlar nə şimalda Suriyaya, nə də şərqdə, əsasən
  bütpərəstlərin yaşadığı Dekapolisə gedə bilərdilər. Onlar cənuba,
  Samariyaya da gedə bilməzdilər, çünki bu, qadağan edilmişdi. Deməli, on
  iki həvarinin ilk səfəri Qalileya ilə məhdudlaşırdı. Bunun da üç səbəbi
  var idi.</p>
<p>1. Allahın planında yəhudilərə xüsusi yer ayrılmışdı. Allahın
  ədalətinə görə, Xoş Xəbər əvvəlcə onlara çatdırılmalı idi. Onlar bunu
  rədd etsələr də, məqsəd — onlara müjdəni birinci qəbul etmək şansının
  verilməsi idi.</p>
<p>2. On iki həvari qeyri-yəhudilərə vəz etməyə hazır deyildi. Onlar
  orada doğulmamışdılar, bunun üçün lazım olan biliyə və təcrübəyə malik
  deyildilər. Müjdəni bütpərəstlərə effektiv şəkildə təbliğ etməzdən əvvəl
  Paul kimi əsli və həyat təcrübəsi olan bir insanın olması vacib idi.
  Əgər müjdəçi lazımi şəkildə təchiz olunmasa, onun uğur qazanması
  çətindir. Müdrik müəllim və vəzçi öz imkanlarının məhdudiyyətini dərk
  edir, yəni o, nəyi bacarıb, nəyi bacarmadığını bilir.</p>
<p>3. Amma bu göstərişin ən mühüm səbəbi — müdrik komandirin
  hədəflərinin sayını məhdudlaşdırmağı, hücumları seçilmiş bir ərazidə
  cəmləşdirməyi yaxşı bilməsindədir. Əgər o, gücünü ora-bura sərf etsə,
  zəifləyəcək və məğlub olacaq. Hücum sahəsi onun gücünə görə
  hesablanmalıdır. Həddindən artıq geniş cəbhədə hücuma başlamaq fəlakətlə
  üzləşmək deməkdir. İsa Məsih bunu yaxşı bildiyinə görə hücumunu Qalileya
  ilə məhdudlaşdırmaq istədi. Çünki gördüyümüz kimi, Qalileya İsrailin
  digər bölgələrinə nisbətən yeni Müjdəyə və yeni xəbərə daha açıq idi
  (<em>Matta 4:12-17 ilə müqayisə edin</em>). İsa Məsihin bu göstərişi
  <em>müvəqqəti</em> idi. O, gücünü azaltmaq və zəiflətməkdən imtina edən
  müdrik general idi. O, hücumunu ustalıqla kiçik hədəfə cəmlədi ki, tam
  qələbə qazana bilsin.
</p>
<h2 id="padşahin-elçisinin-sözləri-və-hərəkətləri-matta-105-8a-ardı">PADŞAHIN
  ELÇİSİNİN SÖZLƏRİ VƏ HƏRƏKƏTLƏRİ (Matta 10:5-8a (ardı))</h2>
<p>Padşahın elçiləri həm danışmalı, həm də hərəkət etməli idilər.</p>
<p>1. Onlar Padşahlığın yaxınlaşdığını elan etməli idilər. Artıq gördük
  ki (<em>Mark 6:10-11 ilə müqayisə edin</em>), Allahın Padşahlığı Göydə
  olduğu kimi yer də Allahın iradəsini icra edən insan cəmiyyətidir. Yer
  üzündə yaşamış bütün insanlardan yalnız İsa Məsih mükəmməl şəkildə
  Allaha itaət etdi və Onun iradəsini yerinə yetirdi. Buna görə də Allahın
  Padşahlığı Onun vasitəsilə gəldi. Padşahın elçiləri belə deməli idilər:
  «Baxın! Siz Allahın Padşahlığını xəyal edir və onun gəlişini həsrətlə
  gözləyirdiniz. Budur, İsa Məsihin həyatı vasitəsilə Padşahlıq
  <em>gəldi</em>. İsa Məsihə baxın, onda Padşahlığın nə demək olduğunu
  görəcəksiniz».
</p>
<p>2. Lakin on iki həvarinin işi təkcə bəyan etməklə məhdudlaşmırdı.
  Onlar həm də hərəkət etməli idilər. Onlar xəstələrə şəfa verməli,
  cüzamlıları pak etməli, ölüləri diriltməli, cinləri qovmalı idilər.
  Bütün bu əmrləri iki cür başa düşmək lazımdır. Birincisi,
  <em>fiziki</em> mənada. Çünki İsa Məsih insanlara sağlamlıq və şəfa
  vermək üçün gəldi. İkincisi, <em>ruhani</em> mənada. Bu əmrlər İsa
  Məsihin insanların qəlbində yaratdığı dəyişiklikləri xarakterizə
  edir.
</p>
<p>a) Şagirdlər <em>xəstələrə</em> şəfa verməli idilər. Müqəddəs Kitabda
  <em>xəstə</em> kimi tərcümə olunan söz çoxmənalıdır. O, yunan dilində
  <em>asteneyn</em> felinin bir hissəsidir. Əsas mənası <em>zəif
    olmaq</em> deməkdir. Məsih insanın yanına gəlib, onun iradəsini
  gücləndirir; gücdən düşmüş əlinə qüvvət verir; qətiyyətliliyini
  gücləndirir. İsa Məsih bizim insani zəifliyimizi səmavi qüvvə ilə
  doldurur.
</p>
<p>b) Şagirdlər <em>cüzamlıları</em> pak etməli idilər. Bildiyimiz kimi,
  cüzamlı adam murdar sayılırdı. Levililər kitabında cüzamlı haqqında
  deyilir: «Dərisində əlamət olduğu bütün müddət o murdar sayılsın.
  Murdarlığına görə düşərgədən kənarda tək yaşasın» (<em>Levililər
    13:46</em>). <em>2Padşahlar 7:3-4</em>-də yazılıb ki, cüzamlılar yalnız
  dəhşətli aclıq günlərində şəhərə yaxınlaşmağa cəsarət edirdilər. Onlar
  ölənə qədər cüzamlılar evində insanlardan təcrid olunaraq yaşamalı
  idilər. Maraqlıdır ki, cüzamlıların murdarlığına hətta qədim farslar da
  inanırdılar. Yunan tarixçisi Herodot<a href="#fn54" class="footnote-ref" id="fnref54"
    role="doc-noteref"><sup>54</sup></a> qeyd edir ki, «Fars
  ölkəsində bir adam cüzam xəstəliyinə tutulardısa, ona şəhərə girmək və
  ya digər farslarla əlaqə qurmaq qadağan edilirdi. Onlar deyirdilər ki,
  həmin adam günəşə qarşı günah işlətdiyinə görə xəstələnmişdir».</p>
<p>Beləliklə, həvarilər cüzamlıları pak etməli idilər. İnsan öz həyatını
  günahla murdarlaya bilər. O, günahının nəticəsinə görə öz ağlını,
  ürəyini, bədənini murdarlayır. Onun sözləri və hərəkətləri o qədər pis
  olur ki, təmasda olduğu hər kəsə məhvedici təsir göstərir. İsa Məsih
  özünü günahla murdar etmiş qəlbi təmizləyərək, insanlara günaha qarşı
  səmavi peyvənd verir. O, insanın günahını Öz qanı ilə təmizləyir.</p>
<p>c) Şagirdlər <em>ölüləri diriltməli</em> idilər. İnsan Allahın
  iradəsinə qarşı çıxdığına görə günaha görə ölüdür. Onun gözləri
  bağlıdır. O, ümidsizcəsinə günahın məngənəsində vurnuxur və Allaha qarşı
  kar olur. İsa Məsih insanın həyatına daxil olanda, onu yeni həyat üçün
  dirildir. İsa Məsih insanın daxilində xeyirxahlıq yaradır və onu
  günahkar həyatdan azad edir.</p>
<p>d) Şagirdlər <em>cinləri</em> qovmalı idilər. Cinə tutmuş insan şər
  qüvvələrin hakimiyyəti altındadır. O, nə özünü, nə də hərəkətlərini
  idarə edə bilir. Onu idarə edən şər qüvvələrdir. İnsan cinə tutula
  bilər. O, pis vərdişlərə aludə olur. Günah onu hipnoz edir. İsa Məsih
  təkcə günaha son qoymağa deyil, həm də günahın gücünü zəiflətməyə gəldi.
  İsa Məsih günahın səlahiyyəti altında olan insanlara Allahın xilasedici
  qüdrətini gətirdi.</p>
<p><em>8-ci ayənin</em> ikinci yarısının şərhi üçün növbəti bölməyə
  baxın.</p>
<p><strong>9-10</strong></p>
<h2 id="padşahin-elçisinin-təchizati-matta-108b-10">PADŞAHIN ELÇİSİNİN
  TƏCHİZATI (Matta 10:8b-10)</h2>
<p>Bu hissədəki hər cümlə və ifadə onları eşidən yəhudinin ağlında
  əks-səda doğurmalı idi. Bu cümlələrdə İsa Məsih Öz şagirdlərinə
  ravvinlərin şagirdlərinə verdiyindən daha yaxşı göstərişlər verdi.</p>
<p>İsa Məsih deyir: «Müftə aldınız, müftə verin». Qanuna görə, ravvinlər
  şagirdlərinə müftə öyrətməli idilər. Musanın Allahdan müftə aldığı
  Qanunu öyrədərkən ravvinlərə pul götürmək qadağan idi. Yalnız bir halda
  ravvinlər pul ala bilərdilər, bu da uşağın öyrədilməsi idi. Çünki uşağı
  öyrətmək valideynlərin vəzifəsidir. Heç kimdən valideynlərin vəzifəsini
  yerinə yetirmək üçün öz vaxtını və əməyini sərf etməsini gözləmək
  olmazdı. Böyüklər pulsuz təhsil almalı idi. <em>Mişnada</em> deyildiyi
  kimi, yəhudi qanunlarına görə, öz vəzifəsini yerinə yetirməkdən ötrü
  haqq alan hakimin qərarının təsir gücü yoxdur. Ödəniş alan şəxsin
  ifadəsi də etibarsız sayılır. Ravvin Zadok deyir: «Özünü yüksəltmək üçün
  Qanundan tac, qazanc üçün kürək düzəltmə». Rabbi Hillel demişdir: «Kim
  Qanunun tacını öz məqsədləri üçün istifadə edirsə, məhv olacaq. Buradan
  nəticə çıxarmalısan ki, kim Qanunun sözlərindən özünə mənfəət qazanmaq
  istəsə, öz məhvinə səbəb olacaq». Belə qayda var idi: «Allah Musaya
  Qanunu müftə öyrətdiyi kimi, sən də elə et».</p>
<p>Ravvin Tarfon haqqında belə hekayə var. Əncir yığımının sonunda
  ravvin Tarfon bağı gəzişərək ağaclarda qalmış meyvələri yedi.
  Mühafizəçilər yanına gəlib onu döyməyə başladılar. Ravvin kim olduğunu
  onlara izah etdi. O, çox məşhur ravvin olduğuna görə onu buraxdılar.
  Çətinliyə düşəndə ravvin adından istifadə etdiyi üçün sonradan bütün
  həyatı boyu peşman oldu və belə dedi: «Vay mənim halıma, çünki mən
  Qanunun tacını şəxsi mənfəətim üçün istifadə etdim».</p>
<p>İsa Məsih şagirdlərinə «müftə aldınız, müftə verin» deyəndə, İsrail
  xalqının müəllimlərinin öz şagirdlərinə əsrlər boyu dediyi sözləri dedi.
  Bir insanın qiymətli bir sirri varsa, təbii ki, onu könüllü olaraq
  başqalarına ötürməyə borcludur, pul alana qədər onu özündə
  saxlamamalıdır. Allahın bizə verdiyi xəzinəni başqaları ilə bölüşmək
  imtiyazdır.</p>
<p>İsa Məsih şagirdlərinə dedi ki, qurşaqlarında özləri ilə nə qızıl, nə
  gümüş, nə də mis götürsünlər. Yunan dilində də eynilə belə yazılıb.
  Yəhudilərin bellərinə taxdıqları qurşaqlar olduqca enli idi və hər ucu
  müəyyən uzunluqda ikiqat düzəldilmişdi. Qurşağın ikinci qatında pul
  gəzdirilirdi. Buna görə də yəhudilərdə qurşaq həm kəmər, həm də pul
  kisəsi rolunu oynayırdı.</p>
<p>İsa Məsih şagirdlərinə əmr etdi ki, yola özləri ilə <em>torba</em>
  götürməsinlər. Torba sözünü iki mənada başa düşmək olar. Bu, adətən,
  yeməyi daşımaq üçün adi çanta və ya çuval ola bilər. Ancaq başqa bir
  ehtimal da var. Yunan mətnində <em>dilənçi torbası</em> mənasını verən
  <em>pera</em> sözü də var. Bəzən səyyar filosoflar camaatın qarşısında
  çıxış edəndə, pulu belə bir torbaya yığırdılar.
</p>
<p>İsa Məsih bu göstərişləri şagirdlərin işinə bilərəkdən mane olmaq və
  ya onlara narahatlıq yaratmaq üçün vermədi. İsa Məsihin bu sözləri hər
  bir yəhudiyə yaxşı tanış idi. <em>Talmudda</em> deyilir: «Heç kim məbədə
  əsa, ayaqqabı, qurşağında pulla və ya tozlu ayaqlarla getməməlidir».
  Başqa sözlə, Məbədin astanasından keçən adam bütün işgüzar əlaqələri və
  dünya işlərini geridə qoymalıdır. İsa Məsih bu göstərişlərlə
  şagirdlərinə sanki belə deyir: «Sizin üçün dünya — Allahın məbədidir.
  Allah adamı öz gəliri naminə heç kimə iş adamı təsiri bağışlamamalıdır».
  İsa Məsihin göstərişi budur ki, Allah adamı maddi şeylərə göstərdiyi
  münasibətdə əsas marağının Allaha yönəldiyini ifadə etməlidir. Sonda İsa
  Məsih deyir ki, işçi öz azuqəsinə layiqdir. Bu ifadə yenə də yəhudilərə
  yaxşı tanış idi. Ravvinlər, həqiqətən, maaş ala bilməzdilər. Lakin
  ravvin, doğrudan da, Allah adamı idisə, onu maddi cəhətdən dəstəkləmək
  hər insanın vəzifəsi və borcu sayılırdı. Ravvin Eliezer ben Yakob deyir:
  «Kim ravvini öz evində qonaq kimi qəbul edərsə və onunla öz malını
  bölüşərsə, Müqəddəs Yazılara görə, bu onun üçün qurban kəsməyə
  bərabərdir». Ravvin Yohonan hesab edir ki, ravvini maddi cəhətdən təmin
  etmək hər bir yəhudi icmasının borcudur. Çünki ravvin Allahın işini
  görməkdən ötrü şəxsi işlərini kənara qoyur.</p>
<p>Burada iki həqiqət var: Allah adamı heç vaxt maddi şeylərlə çox
  məşğul olmamalıdır. İnsanlar isə həmişə Allah adamının lazımi kömək və
  dəstək almasına diqqət yetirməlidirlər. Bu hissə həm müəllimin, həm də
  xalqın üzərinə öhdəliklər qoyur.</p>
<p><strong>11-15</strong></p>
<h2 id="padşahin-elçisinin-davraniş-qaydalari-matta-1011-15">PADŞAHIN
  ELÇİSİNİN DAVRANIŞ QAYDALARI (Matta 10:11-15) </h2>
<p>Bu hissə Padşahın elçiləri üçün praktiki məsləhətlərlə zəngindir.
  Şəhərə və ya kəndə girərkən onlar layiqli ev tapmalı idilər. Məsələ
  burasındadır ki, əgər onlar öz əxlaqsızlığına, rəftarına və ya
  qardaşlarına münasibətinə görə pis tanınan bir evdə qalsaydılar, bu
  onların xidmətinin bəhrə verməsinə mane olardı. Onlar xidmətlərinə mane
  ola biləcək insanlarla əlaqə qurmamalı idilər. Bu, heç də o demək deyil
  ki, onlar belə insanları Məsih üçün qazanmağa çalışmamalıdırlar. Bu o
  deməkdir ki, Məsihin elçisi yaxın dostları seçməkdə diqqətli
  olmalıdır.</p>
<p>Hansısa bir evdə qalarkən onlar başqa şəhərə və ya kəndə getməyənə
  qədər orada qalmalı idilər. Bu, nəzakət addımıdır. Çünki şəhərdə bir
  neçə tərəfdar və ardıcıl əldə edəndən sonra, onlar daha rahat, əyləncəli
  və daha geniş evə köçmək istəyə bilərdilər. Məsihin elçisi heç vaxt elə
  təəssürat yaratmamalıdır ki, o, insanların imkanlarına görə rəğbətini
  axtarır və yaşayış yerini daha rahat ev tapmaq üçün dəyişir.</p>
<p>Bu hissədə salamlaşma qaydası sırf şərq mədəniyyətinə xasdır. Şərqdə
  elə hesab olunur ki, söz böyük əhəmiyyətə malikdir. Söz ağızdan çıxdısa
  mütləq yerinə yetirilməlidir. Bu fikrə Əhdi-Ətiqdə, xüsusilə də Allahın
  dediyi sözlə bağlı tez-tez rast gəlinir. Yeşaya peyğəmbər Allahın belə
  dediyini eşidir: «Varlığıma and içdim, ağzımdan çıxan kəlmə doğrudur,
  boşa çıxmaz...» (Barklidə «söz geri qayıtmayacaq» kimi şərh edilir)
  (<em>Yeşaya 45:23</em>). «Ağzımdan çıxan kəlmə də belədir: boş yerə
  yanıma qayıtmaz, ancaq istədiyimi yerinə yetirər, onu göndərdiyim iş
  icra olunsun deyə həyata keçirər» (<em>Yeşaya 55:11</em>). Zəkəriyyə
  peyğəmbər uçan tumarı görür və bir səs eşidir: «Bu bütün yer üzünə
  yağacaq lənətdir» (<em>Zəkəriyyə 5:3</em>).</p>
<p>Bu günə qədər şərqdə əgər bir adam görüşəndə digər insana xeyir-dua
  versə və sonra bu şəxsin başqa inanca sahib olduğunu bilsə,
  xeyir-duasını geri götürər. Burada məna ondan ibarətdir ki, Padşahın
  elçiləri qaldıqları evdə Allahın xeyir-duasının olması üçün xeyir-dua
  verə bilərlər. Əgər ev layiq deyilsə, xeyir-dua özlərinə qayıdar.</p>
<p>Şəhərin və ya kəndin sakinləri Padşahın elçilərinin müjdəsini qəbul
  etmək istəməsələr, onlar şəhəri və ya evi tərk edərək, ayaqlarının
  tozunu çırpıb yoluna davam etməli idilər. Yəhudilərin nəzərində
  bütpərəstlərin yaşadığı yer və ya yolun tozu murdar hesab olunurdu. Buna
  görə də bütpərəst ölkələrə səyahət edəndən sonra İsrail sərhədlərini
  keçərək ölkəsinə qayıdan hər yəhudi bütpərəstin yollarının tozunu
  ayaqlarından çırpırdı ki, zərrə qədər də murdarlıq qalmasın. Beləliklə,
  İsa Məsih deyir: «Əgər hansısa şəhər və ya kənddə sizi qəbul etmək
  istəməsələr, siz onlarla bütpərəstlər kimi davranmalısınız». Burada yenə
  də İsa Məsihin dediyini öz düşüncəmizə görə şərh etməməliyik. Bu hissədə
  fani və əbədi həqiqət mövcuddur.</p>
<p>1. Fani həqiqət budur: İsa Məsih demədi ki, bəzi insanlar müjdədən və
  lütfdən tamamilə kənarlaşdırılmalıdır. Bu göstəriş, qeyri-yəhudilərin və
  samariyalıların yanına getməmək barədə ilkin nəsihət kimi, konkret
  vəziyyətlə bağlı idi. Məsələ vaxtın az olmasında idi. Padşahlığın
  gəlməsi xəbərini mümkün qədər daha çox insan eşitməlidir. Mübahisə
  etməyi sevənlərlə mübahisə etməyə, inadkarları imana gətirməyə vaxt yox
  idi. Bunu sonra da etmək olardı. Şagirdlər isə ölkəni mümkün qədər tez
  dolanmalı idilər. Ona görə gətirdikləri xəbər insanlar tərəfindən qəbul
  olunmurdusa, onlar yoluna davam etməli idilər.</p>
<p>2. Əbədi həqiqət isə belədir: həyat və zaman dəfələrlə sübut edib ki,
  insan həqiqəti eşitmək fürsəti əldə edir. Sonra həmin fürsət bir də geri
  qayıtmır. İsraildə yaşayan bu adamlar Xoş Xəbəri eşitmək imkanı əldə
  etdilər. Əgər onlar onu qəbul etmək istəməsələr, ola bilsin ki, bu
  fürsət bir daha ələ düşməsin. Necə deyərlər, «Üç şey geri qayıtmaz:
  ağızdan çıxan söz, atılan ox və əldən verilən fürsət».</p>
<p>Həyatın faciəsi çox vaxt əldən qaçırılan məqamdır. Sonda İsa Məsih
  deyir ki, Qiyamət günü Sodom və Homorranın halı Məsih və Allahın
  Padşahlığı haqqında xəbəri eşitmək istəməyən şəhər və ya kənddən daha
  asan olacaq. Əhdi-Cədiddə Sodom və Homorra pisliyin rəmzidir (<em>Matta
    11:23-24; Luka 10:12-13; 17.29; Romalılara 9:29; 2Peter 2.6; Yəhuda
    7</em>). Burada bir məqamı qeyd etmək maraqlı və məqsədəuyğun olardı.
  Sodom və Homorra məhv edilməzdən əvvəl qonaqpərvərlik qanunlarını ciddi
  və əxlaqsızcasına pozmaqda təqsirkar idi (<em>Yaradılış 19:1-11</em>).
  Onlar da Allahın elçilərini qəbul etmədilər. Amma Sodom və Homorranın
  Məsih və Allahın Padşahlığı haqqında xəbəri rədd etmək və ya qəbul etmək
  imkanı yox idi. Məhz buna görə də onların aqibəti Qiyamət günündə
  Qalileyanın şəhər və ya kəndlərindən daha asan olacaq. Çünki imtiyaz nə
  qədər böyük olarsa, məsuliyyət də bir o qədər böyük olar. Bu, danılmaz
  həqiqətdir.</p>
<p><strong>16-22</strong></p>
<h2 id="padşahin-elçilərinə-çağirişi-matta-1016-22">PADŞAHIN ELÇİLƏRİNƏ
  ÇAĞIRIŞI (Matta 10:16-22) </h2>
<p>Bu hissənin təfərrüatlarına keçməzdən əvvəl iki ümumi məqamı qeyd
  edək.</p>
<p>Dağüstü Vəzi təhlil edərkən gördük ki, Matta materialın düzgün
  sıralanmasına böyük diqqət yetirir. Biz gördük ki, İsa Məsih müxtəlif
  vaxtlarda və yerlərdə vəz etsə də, Matta eyni mövzuya aid bütün
  materialları bir yerə toplayır. Matta materialı sistemləşdirir.
  Oxuduğumuz bu hissə Mattanın müxtəlif vaxtlarda material toplamasına bir
  nümunədir. Burada o, İsa Məsihin müxtəlif vaxtlarda təqib haqqında
  danışdığı hər şeyi bir yerə toplayır.</p>
<p>Şübhəsiz ki, İsa Məsih şagirdlərini hətta ilk dəfə dünyaya
  göndərəndə, onları nə gözlədiyini söyləmişdi. Eyni zamanda Matta qeyd
  edir ki, İsa Məsih şagirdlərinə bu dəfə qeyri-yəhudilərin və
  samariyalıların yanına getməmələrini əmr etdi. Buna baxmayaraq, artıq
  burada, İsa Məsih öncədən hökmdarlar və padşahlar qarşısında, yəni
  İsraildən kənarda təqib və mühakiməyə məruz qalacaqlarını söyləyir. Bu,
  onunla izah olunur ki, Matta İsa Məsihin təqiblə bağlı bütün
  göstərişlərini bir yerə toplayır, şagirdlərini dünyaya göndərməzdən
  əvvəl və ölülərdən diriləndən sonra bütün xalqları öyrətmək üçün onları
  göndərərkən söylədiklərini birləşdirir. Burada təkcə Qalileyalı İsanın
  deyil, həm də Dirilmiş Məsihin sözləri yazılıb.</p>
<p>Bundan əlavə, qeyd etmək lazımdır ki, İsa Məsih yəhudi dünyagörüşünün
  ayrılmaz hissəsi olan fikir və obrazlardan istifadə edir. Biz dəfələrlə
  görmüşük ki, yəhudilər gələcəyi təsvir edərək zamanı iki dövrə — indiki
  günah və pisliklə dolu zamana və gələcək Padşahlığın Qızıl dövrünə
  bölürlər. Bu iki dövr arasında onlar Qiyamət Gününü — dəhşətli xaos,
  ölüm, məhv və mühakimə vaxtının olduğunu düşünürlər. Yəhudilərin
  təsəvvürlərinə görə, Qiyamət Günündə dostlar və qohumlar arasında
  ayrılıq olacaq, ən əziz və ən yaxın münasibətlər düşmənçiliyə
  çevriləcək.</p>
<p>«Bütün dostlar bir-birinə qarşı silahlanacaqlar» (<em>3Ezra
    5:9</em>). «O zaman dostlar düşmən kimi dostlara qarşı silahlanacaqlar»
  (<em>3Ezra 6:24</em>). «Onlar bir-birinə qarşı — cavanlar qocaya,
  qocalar cavanlara, kasıblar varlılara, aşağı təbəqələr böyük təbəqələrə,
  yoxsullar şahzadələrə qarşı vuruşacaqlar» («<em>Yubileylər kitabı»
    23:19</em>). «Onlar bir-birinə nifrət edəcək, bir-birlərini müharibəyə
  təhrik edəcəklər. Alçaq adamlar dürüstlərin üzərində hökm edəcək, aşağı
  təbəqəli insanlar isə məşhurlardan üstün olacaq (<em>«Barukun
    Apokalipsisi» 70:3</em>). «Onlar öz aralarında döyüşəcək, onların sağ
  əli özlərinə qarşı olacaq. Ölülər saysız-hesabsız olana qədər qardaş
  qardaşını, oğul ata və anasını tanımayacaq» (<em>Xanok 56:7</em>).
  «Həmin günlərdə ehtiyacı olanlar uşaqlarını tərk edəcəklər, övladları
  onların üzündən həlak olacaq. Bəli, onlar övladlarını, südəmər
  körpələrini atıb yanlarına qayıtmayacaqlar. Onlar öz sevdiklərinə rəhm
  etməyəcəklər» (<em>Xanok 99:5</em>). «O günlərdə atalar oğulları ilə bir
  yerdə öldürüləcək, vurulacaq, qan su yerinə axana qədər qardaşlar
  bir-birinin ardınca öləcək. Çünki insan öz övladlarını, günahkar isə
  hörmət etdiyi qardaşını öldürməmək üçün əl saxlamayacaq. Səhərdən gün
  batana qədər bir-birlərini öldürəcəklər» (<em>Xanok 100:1.2</em>). Bu
  sitatlar Əhdi-Ətiqlə Əhdi-Cədid arasındakı dövrdə yəhudilərin yazdığı,
  oxuduğu, sevdiyi və ümid bəslədiyi kitablardan götürülmüşdür. İsa Məsih
  və şagirdləri bu kitablardan xəbərdar idi. İsa Məsih yer üzərində ən
  yaxın bağları qıracaq gələcək dəhşət və parçalanma haqqında danışarkən,
  əslində, «<em>Rəbbin gününün gəlişindən</em>» bəhs edirdi. Şagirdləri
  isə Onun nə demək istədiyini başa düşürdülər. Onlar tarixin ən möhtəşəm
  günlərini yaşadıqlarını dərk edərək dünyaya yollanırdılar.</p>
<h2 id="padşahin-öz-elçilərinə-düzgün-münasibəti-matta-1016-22-ardı">PADŞAHIN
  ÖZ ELÇİLƏRİNƏ DÜZGÜN MÜNASİBƏTİ (Matta 10:16-22 (ardı)) </h2>
<p>Bu hissəni İsa Məsihin dürüstlüyünə dərin heyrət bəsləmədən oxumaq
  olmaz. O, heç vaxt insanlara Onun ardınca getdikləri halda, onları nəyin
  gözlədiyini söyləməkdən çəkinməzdi. O, sanki belə deyirdi: «Mənim
  tapşırığım belədir. Sizə dəhşətli görünsə də, onu qəbul etməyə
  hazırsınızmı?» Plümmer bu hissəni belə şərh edir: «Bu, dünyada tərəfdar
  qazanmağın tipik yolu deyil». Dünya insana bütün yollarında qızılgül,
  rahatlıq, tərəqqi, dünyəvi istəklərin yerinə yetirilməsini təklif edir.
  İsa Məsih isə şagirdlərinə məhrumiyyət, çətinlik və ölüm təklif etdi.
  Bununla belə, tarix İsa Məsihin haqlı olduğunu sübut etdi: insanlar
  ürəyinin dərinliyində Məsihin işini sevir və ən çətin vəziyyətlərdə
  sadiq qalırlar.</p>
<p>Bəlkə də İmanlı Cəmiyyəti yenidən dərk etməli olacaq ki, biz heç vaxt
  insanları asan yola cəlb edə bilmərik, şücaət isə insanların qəlbində
  əks-səda doğurur.</p>
<p>İsa Məsih şagirdlərinə üç növ sınaq göstərdi.</p>
<p>1. <em>Cəmiyyət</em> onları təqib edəcək; onları hökmdarlar və
  padşahlar qarşısında məhkəmələrə çəkəcəklər. Hələ bundan əvvəl dahi
  yunan filosofu Aristotel sual verirdi ki, yaxşı insan, həqiqətən, yaxşı
  vətəndaş ola bilərmi? Çünki o, deyirdi ki, vətəndaş həmişə dövləti
  dəstəkləməli, ona tabe olmalıdır. Lakin elə vaxtlar olur ki, adam bunun
  qeyri-mümkün olduğunu düşünür. Məsih isə şagirdlərinə deyir ki, onlar
  mühakiməyə aparıldıqda nə deyəcəkləri barədə narahat olmasınlar, çünki
  Allah onlara nə demək lazım olduğunu bildirəcək. Allah Musa peyğəmbərə
  vəd etmişdi: «... Mən ağzınla danışacağam və deyəcəyin sözü sənə
  öyrədəcəyəm» (<em>Çıxış 4:12</em>). Xeyr, ilk məsihçilər nə zillətdən,
  nə dəhşətli ağrıdan, nə də əzabdan qorxurdular. Onların qorxduqları
  yalnız bir şey idi — müdafiə vaxtı təcrübəsizliklərinə görə iman yoluna
  zərər yetirmək və insanları büdrətmək. Allah vəd edir ki, həmin vaxt
  insan lazımi sözləri tapacaq və Müqəddəs Ruh hər həqiqəti onlara
  bildirəcək.</p>
<p>2. <em>Məbəd</em> onları təqib edəcək: onlar sinaqoqlarda
  qamçılanacaqlar. Dini qurumlar nizam-intizamın pozulmasını xoşlamır. Bu
  səbəbdən nizam-intizamı pozanlarla özlərinə məxsus şəkildə davranırlar.
  Məsihçilər həmişə dünyaya çaxnaşma salırdılar, bu, indi də belədir
  (<em>Həvarilərin İşləri 17:6</em>). Çox vaxt elə olur ki, Tanrıdan xəbər
  gətirən insan inadkar ortodoks nifrəti və düşmənçiliyi ilə
  qarşılaşır.</p>
<p>3. Onlar <em>ailə</em> tərəfindən təqib olunacaq. Onların yaxınları
  və qohumları onları dəli hesab edib qapını üzlərinə bağlayacaqlar. Bəzən
  məsihçi çox çətin seçim qarşısında qalacaq — ya Məsihə, ya da
  qohumlarına və dostlarına itaət etməli olacaq.</p>
<p>İsa şagirdlərinə xəbərdarlıq etdi ki, gələcəkdə cəmiyyət, məbəd və
  ailələri onlara qarşı çıxa bilər.</p>
<h2 id="padşahin-elçilərinin-təqib-edilməsinin-səbəbləri-matta-1016-22-ardı">PADŞAHIN
  ELÇİLƏRİNİN TƏQİB EDİLMƏSİNİN SƏBƏBLƏRİ (Matta 10:16-22 (ardı)) </h2>
<p>Bu gün hakimiyyətin yeganə məqsədinin pak, ehtiramla yaşamaq və
  xeyirxahlıq etmək istəyən məsihçiləri təqib etmək olduğunu başa düşmək
  çətindir. Lakin sonradan Roma hökumətinin düşündüyünə görə, məsihçiləri
  təqib etmək üçün əsaslı səbəbləri var idi.</p>
<p>1. Məsihçilər haqqında müxtəlif böhtan xarakterli şayiələr yayılırdı.
  «Mənim ətimdən yeyib qanımdan içən...» (<em>Yəhya 6:56</em>) müqəddəs
  ayinin sözlərinə görə, onlara adamyeyən olduqları deyilirdi. Onları
  əxlaqsızlıqda günahlandırılırdılar, çünki onların hər həftə süfrəsi
  <em>aqape</em> — Sevgi şam yeməyi adlanırdı. Onları dövrün sonunun
  yaxınlaşması ilə bağlı təbliğ edib, insanları yoldan çıxartdıqlarına
  görə ittiham edirdilər. Onları imperatorun ilahiliyini inkar etdiklərinə
  görə imperatora və ölkəyə sədaqətsizlikdə təqsirləndirirdilər.
</p>
<p>2. Bütpərəstlərin özlərinin də bu böhtanlara inanması ağlabatan
  deyildi. Məsihçiləri «ailə münasibətlərini dağıtmaqda» ittiham
  edirdilər. Doğrudan da, elə hallar olurdu ki, fikir ayrılıqlarına görə
  ailələr dağılırdı. Bütpərəstlər də hesab edirdilər ki, məsihçilik
  uşaqları valideynlərdən, əri arvaddan ayırır.</p>
<p>3. Əsl çətinlik isə İmanlı Cəmiyyətində qulların mövqeyi idi. Roma
  imperiyasında 60 milyon qul var idi. İmperiyada həmişə bu qulların ayağa
  qalxması qorxusu hökm sürürdü. İmperiyanın bütövlüyünə zərər gəlməsin
  deyə bu qulları öz yerlərində saxlamaq lazım idi. Onların hansısa yolla
  üsyana və qiyama qaldırılmasına yol vermək olmazdı. Əks halda, nəticənin
  necə ağır olacağını təsəvvür etmək belə çətin idi. İmanlı Cəmiyyəti,
  ümumiyyətlə, qulların azad olunması və ya köləliyi pisləmək üçün heç bir
  cəhd göstərmirdi. Amma İmanlı Cəmiyyəti daxilində onlarla bərabərhüquqlu
  davranırdılar.</p>
<p>İsgəndəriyyəli Klement iddia edirdi ki, «qullar da bizim kimidirlər»
  və qızıl qayda onlara da aiddir: başqalarının sizinlə necə davranmasını
  istəyirsinizsə, siz də onlarla elə davranın. Erkən məsihçiliyin başqa
  bir nümayəndəsi Laktánsius<a href="#fn55" class="footnote-ref" id="fnref55" role="doc-noteref"><sup>55</sup></a>
  yazırdı: «Qullar bizim
  üçün qul deyillər. Biz onları imana və xidmətə görə qardaş hesab
  edirik». Maraqlıdır ki, İmanlı Cəmiyyətində minlərlə qul olsa da, Roma
  katakombalarındakı məzar daşları üzərində <em>qul</em> sözünə heç vaxt
  rast gəlinmir. Bundan əlavə, qul İmanlı Cəmiyyətində yüksək vəzifə tuta
  bilərdi. Məsələn, II əsrin əvvəllərində Roma yepiskopları Kallisti və
  Piy qul idilər. Qulların cəmiyyətin ağsaqqal və xidmətçisi olması adi
  hal idi.</p>
<p>Üstəlik, 220-ci ildə özü də qul olan Kallisti bəyan etdi ki, bundan
  sonra İmanlı Cəmiyyəti zadəgan qızın azad edilmiş qul ilə evlənməsinə
  icazə verir. Bu cür nikah Roma qanunlara əsasən qadağan idi və
  ümumiyyətlə, nikah sayılmırdı. Məsihçilərin qullarla münasibətinə görə
  Roma hakimiyyəti, şübhəsiz ki, İmanlı Cəmiyyəti sivilizasiyanın əsasını
  məhv edən və imperiyanın mövcudluğunu təhdid edən bir qüvvə kimi
  görürdü. Çünki İmanlı Cəmiyyəti qullara Roma hakimiyyətində heç vaxt
  əldə edə bilməyəcəkləri mövqe vermişdi.</p>
<p>4. Təbii ki, məsihçilik bütpərəst dininin nümayəndələrinin müəyyən
  mülkiyyət, hüquq və mənafelərinə ciddi təsir göstərmişdi. Məsələn,
  məsihçilik Efesə gələndə, bu, zərgərlərin ticarətinə böyük zərər vurdu.
  Çünki insanlar getdikcə onların düzəltdikləri bütləri daha az alırdılar
  (<em>Həvarilərin İşləri 19:24-27</em>). Roma yazıçısı Kiçik Plini<a href="#fn56" class="footnote-ref" id="fnref56"
    role="doc-noteref"><sup>56</sup></a>111-113-cü illərdə imperator
  Trayanın dövründə Roma əyalətinin Bitiniya сanişini idi. O, imperatora
  yazdığı məktubunda (Kiçik Plini: «Məktublar 10:96») bildirir ki,
  «insanlar yenidən viran olmuş məbədləri ziyarət etsin, uzun fasilədən
  sonra müqəddəs bayramlar keçirtsin, bütlər üçün qurbanlıq heyvanlar
  almağa tələbat artsın» deyə məsihçiliyin sürətlə yayılmasının qarşısını
  almaqdan ötrü addım atmağa başlayıb. Aydın görünür ki, məsihçiliyin
  yayılması bəzi peşə növlərinin yox olmasına gətirib çıxardı. İşini və
  pulunu itirənlər, təbii olaraq, məsihçiliyə mənfi münasibət
  bəsləyirdilər.</p>
<p>Məsihçilik bilərəkdən bəzi peşə sahələrini, eləcə də pul qazanma
  yollarını məhv etməyə çalışır. O, bu gün də bunu edir. Bu səbəbdən
  məsihçilik bu gün də təqibə məruz qalır.</p>
<p><strong>23</strong></p>
<h2 id="padşahin-elçisinin-tədbirliliyi-matta-1023">PADŞAHIN ELÇİSİNİN
  TƏDBİRLİLİYİ (Matta 10:23)</h2>
<p>Bu hissə məsihçilərin müdrik və ehtiyatlı olmasını tövsiyə edir.
  Güclü təqiblər dövründə məsihçiliyi yayan insan həmişə təhlükə ilə
  üzləşirdi. İmanlıların arasında həmişə şəhidliyi arzulayan insanlar
  olub. Onlar o qədər fanatizmə bağlanırdılar ki, imanları uğrunda şəhid
  olmaq üçün, sözün əsl mənasında, hər şey edirdilər. İsa Məsih müdrik
  idi: O, şagirdlərinə deyirdi ki, məsihçi öz həyatını boş və mənasız yerə
  təhlükəyə atmamalı, həyatını mənasız və faydasız yerə israf etməməlidir.
  Bir adamın dediyi kimi, Məsih üçün imanlının həyatı dəyərlidir və ona
  laqeyd yanaşmaz olmaz. «Qəhrəmanlıq — şəhidlik deyil». Məsihçilər
  tez-tez öz imanlarına görə təqib olunub öldürülürlər, lakin onlar heç
  vaxt imanlarına fayda verməyən şeylərə görə həyatlarını qurban
  verməməlidirlər. Sonralar deyildiyi kimi, insan öz imanı uğrunda
  <em>qanuni yollarla</em> mübarizə aparmalıdır.
</p>
<p>İsa Məsih belə deyəndə, yəhudilər Onun fikirlərini yaxşı başa
  düşürdülər. Heç bir xalq yəhudilər qədər təqibə məruz qalmayıb. Heç bir
  xalq yəhudilər qədər şəhidliyin nə demək olduğunu yaxşı başa düşmür.
  Məşhur ravvinlərin bu məsələ barədə dəqiq, aydın təlimi var idi. Əgər
  söhbət Allahın adının xalq arasında <em>müqəddəs tutulmasından</em> və
  ya Allahın adına <em>açıq şəkildə küfr edilməsindən</em> gedirdisə, hər
  şey aydın idi — insan canını qurban verməyə hazır olmalı idi. Əgər belə
  bir hal baş vermirdisə, insan qanunu pozmaq bahasına canını qurtarmalı
  idi. Amma heç bir halda o, bütlərə sitayiş etməməli, zina etməməli və
  adam öldürməməli idi.</p>
<p>Ravvinlər belə bir misal çəkirdilər. Tutaq ki, Roma əsgəri yəhudini
  tutub, onu alçaltmaq və çıxılmaz vəziyyətə salmaq məqsədilə deyir: «Bu
  donuz ətini ye». Belə olan halda, yəhudi onu yeyə bilər, çünki «Allahın
  qanunu ölüm üçün deyil, həyat üçün verilir». Tutaq ki, romalı «Bu donuzu
  yəhudilikdən imtina etdiyinə şəhadət kimi ye; yaxud bu donuz ətini
  Yupiterə və imperatora hörmət etməyə hazır olduğunu göstərmək üçün ye»
  deyirsə, onda yəhudi donuz əti yeməkdənsə ölməlidir. İstənilən təqib
  zamanı yəhudi öz imanından dönməkdənsə, ölməyi üstün tutmalıdır.
  Ravvinlərin dediyi kimi: «Qanunun sözləri yalnız onlar üçün ölməyə hazır
  olan insanlara görə təsirlidir».</p>
<p>Yəhudilərə mənasız və lazımsız yerə canlarını qurban vermək qadağan
  edilmişdi. Lakin söhbət imana sadiq qalmaqdan gedirdisə, o ölməyə hazır
  olmalı idi.</p>
<p>İmanımız uğrunda şəhid olmağa hazır olsaq da, şəhidliyə can atmağa
  haqqımız yoxdur. Bunu unutmamalıyıq. Əgər biz öz vəzifəmizi yerinə
  yetirərkən əzablara dözməliyiksə, onları qəbul etməliyik. Amma mənasız
  yerə bilərəkdən özümüzü təhlükəyə atmamalıyıq. Çünki bu, imanımıza
  xeyirdən çox zərər verəcək. Ümumiyyətlə, həyatın bütün sahələrində özünü
  bu cür şəhid edən belə adamlar çoxdur.</p>
<p>Kimsə demişdi ki, təhlükədən qaçmaq dayanıb təhlükəni qarşılaşmaqdan
  daha böyük qəhrəmanlıqdır. Nə vaxt qaçmaq lazım olduğunu bilmək üçün əsl
  müdriklik tələb olunur. Məşhur fransız yazıçısı Andre Morua «Nə üçün
  Fransa süquta uğradı?» kitabında Vinston Çörçillə söhbətlərindən birini
  nəql edir. İkinci Dünya Müharibəsinin əvvəlində elə görünürdü ki,
  İngiltərə hərəkətə keçmək istəmir. Çörçil Moruaya dedi: «Siz nə vaxtsa
  xərçənglərin davranışını müşahidə etmisinizmi?» «Xeyr» — deyə Morua
  cavab verdi. Bu sual onu bir qədər çaşdırmışdı. Çörçill davam etdi:
  «Yaxşı, imkanınız olsa, onları müşahidə edin. Həyatlarının müəyyən bir
  dövründə xərçənglər qoruyucu qınlarını itirirlər. Həmin dövrdə ən cəsur
  xərçəng belə dənizin yarıqlarında gizlənib, yeni qın çıxana qədər
  gözləyir. Yeni zireh kifayət qədər möhkəmlənəndə, o, yarıqdan sürünərək
  çıxır və yenidən döyüşçüyə, dənizin ağasına çevrilir. İngiltərə
  ehtiyatsız və təkəbbürlü nazirlər üzündən qalxanını itirdi. Yenisi bərpa
  olunana qədər biz öz «yarıqlarımızda» gözləməliyik». Bu, hərəkətsizliyin
  hərəkətdən, qaçmağın hücumdan daha məntiqli olduğu bir dövrdür.</p>
<p>İmanı zəif olan insan şübhəli mövzularda düşünmədən mübahisələrə
  atılmaqdansa, çəkinsə yaxşıdır. Bəzi imtahanlara qarşı öz zəifliyini
  dərk edən insan həmin sınaqların ona təsir etdiyi yerlərdən uzaqlaşmalı
  və mümkün qədər oraya az baş çəkməlidir. İnsan onu qıcıqlandıran və
  hiddətləndirən cəmiyyətdən kənar gəzməlidir. Cəsarət ehtiyatsızlıq
  deyil. Əbəs yerə risk etməyin mənası yoxdur. Allahın lütfü ehtiyatsız
  olana deyil, tədbirli olanın müdafiəsinə xidmət edir.</p>
<h2 id="padşahin-gəlişi-matta-1023-ardı">PADŞAHIN GƏLİŞİ (Matta 10:23
  (ardı)) </h2>
<p>Bu hissədə üstündən keçə bilmədiyimiz bir cümlə var.</p>
<p>Matta İsa Məsihin şagirdlərini necə göndərdiyini və göndərməzdən
  əvvəl onlara dediyini təsvir edir: «...siz İsrail şəhərlərini
  dolaşıb-qurtarmamış Bəşər Oğlu gələcək». İlk baxışdan belə görünür ki,
  Onun şagirdləri öz təbliğlərini bitirməmiş, Rəbbin izzət günü gələcək, O
  Öz səlahiyyəti və qüdrəti ilə qayıdacaq. Ancaq məsələ ondadır ki, bu,
  baş vermədi. Əslində, O, baş verməmiş bir şeyi qabaqcadan dedi. Bunun da
  ağlabatan bir izahı var idi.</p>
<p>Gənc İmanlı Cəmiyyətindəki məsihçilər inanırdılar ki, İsa Məsihin
  ikinci gəlişi tezliklə, hələ onlar sağ ikən baş verəcək. Bu, çox təbii
  idi, çünki onlar amansız təqiblər dövründə yaşayırdılar. Onlar qurtuluş
  və izzət gününü səbirsizliklə gözləyirdilər. Buna görə onlar İsa Məsihin
  tezliklə və zəfərlə qayıdışı barədə dediyi hər bir sözü peyğəmbərlik
  kimi şərh edib qəbul edirdilər. Bəzən onlar İsa Məsihin sözlərindəki əsl
  mənanın əvəzinə daha konkret məna axtarırdılar.</p>
<p>Biz bunun Əhdi-Cədidin səhifələrində baş verdiyini görürük. Orada
  Məsihin dediyi bir kəlamın üç versiyası var. Gəlin onları müqayisə
  edək.</p>
<p>«Sizə doğrusunu deyirəm: burada duranlardan bəzisi Bəşər Oğlunun
  Padşahlığı ilə gəldiyini görmədən ölməyəcək» (<em>Matta 16:28</em>).</p>
<p>«Sizə doğrusunu deyirəm: burada duranlardan bəzisi Allahın
  Padşahlığının qüdrətli gəlişini görmədən ölməyəcək» (<em>Mark
    9:1</em>).</p>
<p>«Amma sizə həqiqəti deyirəm: burada duranlardan bəzisi Allahın
  Padşahlığını görmədən ölməyəcək» (<em>Luka 9:27</em>).</p>
<p>Aydındır ki, bunlar eyni bəyanatın üç variantıdır. Markın Müjdəsi
  daha erkən yazıldığına görə, çox güman ki, dəqiq olan onun versiyasıdır.
  Markın Müjdəsinə görə, İsa Məsihi dinləyənlərdən bəziləri «Allahın
  Padşahlığının qüdrətli gəlişini görmədən ölməyəcək». Bu, fikir
  təsdiqləndi. Çünki Məsihin Çarmıxa çəkilməsindən otuz il sonra Çarmıxa
  çəkilmiş və dirilmiş Məsih haqqındakı xəbər bütün dünyaya yayıldı,
  dünyanın paytaxtı olan Romaya çatdı. İnsanlar, həqiqətən, məsihçilərin
  axınına qoşuldu və Allahın Padşahlığı qüdrətlə gəldi.</p>
<p><strong>24-25</strong></p>
<h2 id="padşahin-və-elçisinin-iztirablari-matta-1024-25">PADŞAHIN VƏ
  ELÇİSİNİN İZTİRABLARI (Matta 10:24-25) </h2>
<p>İsa Məsih şagirdlərinə xəbərdarlıq edir ki, Onun başına gələn onların
  da başına gələcək. Yəhudilər «Qulun öz ağası kimi olması kifayətdir»
  ifadəsini yaxşı bilirdilər. Sonralar yəhudilər bu atalar sözünü xüsusi
  mənada işlədirdilər. 70-ci ildə Yerusəlim tamamilə dağıdıldı. Allahın
  Məbədi və Müqəddəs şəhər xarabalığa çevrildi, yəhudilər dünyanın hər
  yerinə səpələndilər. Onların çoxu öz aqibətlərindən gileylənirdilər.
  Onda ravvinlər dedilər: «Əgər Allahın Məbədi dağıdılıbsa, bir yəhudi
  bədbəxtliyindən necə şikayət edə bilər?»</p>
<p>İsa Məsihin bu ifadəsində iki məqama diqqət yetirmək lazımdır.</p>
<p>1. Bu, İsa Məsih Öz Çarmıxını daşımalı olduğu kimi, hər bir məsihçi
  də öz Çarmıxını daşımalıdır barədə <em>xəbərdarlıqdır</em>. <em>Ev
    əhli</em> kimi tərcümə olunan söz yunan dilində <em>oykiakoy</em>
  deməkdir və e<em>v üzrə</em> dövlət məmuru, yəni dövlət məmurunun şəxsi
  <em>heyəti</em> mənasında işlənir. İsa Məsih sanki deyir: «Əgər Mən
  sizin rəhbəriniz və müəlliminiz olaraq iztirab çəkirəmsə, Mənim
  şagirdlərim olaraq siz də iztirablardan qaça bilməzsiniz». İsa Məsih
  bizi təkcə Onun izzətini deyil, həm də mübarizələrini və əzablarını
  Onunla bölüşməyə çağırır. Kimsə qələbəni gətirən mübarizədə iştirak
  etməsə, qələbənin bəhrələrini dada bilməz.
</p>
<p>2. Bu, <em>imtiyaza</em> işarədir. Məsihə görə əzab çəkmək Məsihin
  işinə şərik olmaq deməkdir. İmana görə qurban vermək — Məsihin
  qurbanında iştirak etməkdir. Məsihin yolu ilə getmək çətin olanda, ​​biz
  deyə bilərik: «Qardaşlar, biz Məsihin getdiyi yolda gedirik». Məsihçi
  imanımıza görə dəyər ödəməyə gələndə, İsa Məsihin şagirdi olmağa
  həmişəkindən daha yaxın oluruq. Əgər biz əzab çəkərkən İsa Məsihin
  şagirdi olmağın nə demək olduğunu bilsək, Onun dirilmə qüdrətini də
  mütləq dərk edəcəyik.</p>
<p><strong>26-31</strong></p>
<h2 id="padşahin-elçisi-qorxunun-nə-olduğunu-bilmir-matta-1026-31">PADŞAHIN
  ELÇİSİ QORXUNUN NƏ OLDUĞUNU BİLMİR (Matta 10:26-31) </h2>
<p>Bu qısa hissədə İsa şagirdlərinə üç dəfə qorxmamağı əmr edir.
  Padşahın elçisi digər insanlardan cəsarət və qorxmazlığı ilə
  fərqlənməlidir.</p>
<p>1. <em>10:26-27</em>-dəki ilk əmrdə ikiqat qorxmazlıqdan bəhs
  olunur.</p>
<p>a) Şagirdlər qorxmamalıdırlar. Çünki elə örtülü bir şey yoxdur ki,
  aşkara çıxmayacaq və elə gizli bir şey yoxdur ki, bilinməyəcək. Bu sözün
  mənası budur ki, <em>həqiqət qalib gələcək</em>. Latın atalar sözündə
  deyilir: «Həqiqət böyük qüvvədir. Həqiqət qalib gələcək». İngiltərə
  kralı I Ceyms, Endryu Melvili sürgün etməklə və ya asmaqla hədələyəndə,
  Melvil cavab verdi: «Siz həqiqəti sürgün edə və ya asa bilməzsiniz».
  Məsihçini imana görə əzab-əziyyət, qurban və hətta iman uğrunda şəhidlik
  gözləyirsə, o, bilməlidir ki, hər şeyin ortaya çıxacağı bir gün gələcək.
  Məhz o zaman təqib edənin gücünün və məsihçinin qəhrəmanlığının əsl
  dəyəri görünəcək. Hər biri layiq olduğu mükafatı alacaq.</p>
<p>b) Şagirdlər aldıqları xəbəri cəsarətlə danışmaqdan qorxmamalıdırlar.
  Onlar insanlara İsa Məsihin dediklərini ötürməlidirlər.
  <em>10:27</em>-də vəzçinin əsl fəaliyyəti göstərilir.
</p>
<p>Əvvəlcə təbliğçi <em>dinləməlidir</em>. O, Məsihlə təkbətək
  ünsiyyətdə olmalıdır ki, hətta çətin anlarda Məsih sussa belə, Onu başa
  düşə bilsin. Məsih onunla danışmasa, heç kim Məsihin adından danışa
  bilməz. Həqiqəti eşitməyən kəs həqiqəti bəyan edə bilməz. Çünki kimsə
  bilmədiyi şeyi danışa bilməz.</p>
<p>Avropada Reformasiyanın baş verdiyi o möhtəşəm günlərdə ilk
  humanistlərdən biri «Oksford Dərnəyinin» rəhbəri Con Kolet ən böyük
  ilahiyyatçılardan biri olan Rotterdamlı Erazmusu<a href="#fn57" class="footnote-ref" id="fnref57"
    role="doc-noteref"><sup>57</sup></a>
  Oksforda Musa və ya Yeşaya peyğəmbər haqqında mühazirə oxumağa dəvət
  etdi. Lakin Rotterdamlı Erazmus hiss etdi ki, buna hazır deyil. O, belə
  cavab verdi: «Mən bunu yaşamadığım halda və hazır olmadığımı bilə-bilə,
  belə bir iş üçün lazımi təhsili verməyə iddia edə bilmərəm. Üstəlik,
  diqqət mərkəzində olmaq istəyən insanların paxıllığına dözməyə ağlımın
  gücü çatmaz. Bu iş yeni başlayanı deyil, təcrübəli general tələb edir.
  Bu vəzifəni öhdəmə götürmədiyimə görə məni nəzakətsiz hesab etmə.
  Öyrənmədiyimi başqalarına öyrətmək mənim üçün utancverici olar. Özüm
  titrədiyim halda, başqalarını necə isidə bilərəm?»</p>
<p>Öyrədən və təbliğ edən hər kəs əvvəlcə özü dinləyib öyrənməlidir.
  İkincisi, təbliğçi İsa Məsihdən eşitdiklərini söyləməlidir. Hətta onun
  vəzi başqalarının nifrətinə səbəb olsa da, həyatını riskə atmalı olsa
  da, danışmalıdır. İnsanlar həqiqəti sevmirlər. Qədim yunan
  kinik-filosofu Diogenusun dediyi kimi, həqiqət xəstə gözə işıq kimi
  təsir edir. Bir dəfə sonradan odda yandırılan ingilis islahatçı
  Latimerin vəzində ingilis kralı VIII Henri<a href="#fn58" class="footnote-ref" id="fnref58"
    role="doc-noteref"><sup>58</sup></a>
  iştirak edirdi. Latimer bilirdi ki, nəsə kralın xoşuna gəlməyəcək. Buna
  görə də o, kafedrada öz-özünə ucadan dedi: «Latimer! Latimer! Latimer!
  Nə dediyinə diqqət et: Kral Henri buradadır». Bir qədər susandan sonra
  əlavə etdi: «Latimer! Latimer! Latimer! Nə dediyinə diqqət et.
  Padşahların Padşahı buradadır».</p>
<p>İnsanlara xəbəri olan adam birbaşa onlarla danışır. O, bunu Allahın
  hüzurunda söyləyir. Con Noksun dəfn mərasimindən sonra onun haqqında
  belə deyilirdi: «Burada insanların heç birindən qorxmayan, amma Allahdan
  çox qorxan bir adam yatır».</p>
<p>Məsihin şahidi qorxmur. Çünki o bilir ki, əbədiyyətin hökmü zamanın
  hökmünə üstün gələcək. Məsihçi vəzçi və müəllimi ehtiramla dinləyən və
  cəsarətlə danışan bir insandır. Ona görə ki, o dinləyib danışanda
  Allahın hüzurunda olduğunu bilir.</p>
<h2 id="padşahin-elçisi-qorxudan-azaddir-salehlərin-cəsarəti-matta-1026-31-ardı">PADŞAHIN
  ELÇİSİ QORXUDAN AZADDIR — SALEHLƏRİN CƏSARƏTİ (Matta 10:26-31 (ardı))
</h2>
<p>2. İkinci əmr <em>10:28</em>-də verilir. Burada İsa Məsih deyir ki,
  insanların adama verə biləcəyi heç bir cəza Allaha qarşı itaətsizlikdə
  günahkar olan insanın son aqibəti ilə müqayisə edilə bilməz. Düzdür,
  insanlar bədəni öldürə bilərlər. Ancaq yalnız Allah insanı əbədi ölümə
  məhkum edə bilər. Ona görə də aşağıdakıları qeyd etmək lazımdır:</p>
<p>a) Bəzi insanlar <em>şərti ölümsüzlük</em> deyilən məfhuma inanırlar.
  Onlar inanırlar ki, comərdliyin mükafatı olaraq ruh əbədiyyətlə, Allahın
  bəxş etdiyi bəxtiyarlıqla qovuşana qədər daha yüksəklərə qalxır. Allahın
  çağırışlarına baxmayaraq, həyatını yaxşılığa doğru dəyişmək istəməyən
  pis adamın cəzası odur ki, onun ruhu tamamilə məhv olana qədər getdikcə
  aşağı düşür. Bir mətn üzərində təlim qurmaq olmaz. İsa Məsihin burada
  dediyi də məhz budur.</p>
<p>Yəhudilər Allahın cəzasının dəhşətini anlayırdılar.</p>
<p>Makkabilərin<a href="#fn59" class="footnote-ref" id="fnref59" role="doc-noteref"><sup>59</sup></a> vətənpərvərlik
  mübarizəsi zamanı
  yeddi şəhid qardaş bir-birlərinə bu sözlərlə dəstək oldular:
  «Öldürdüyünü zənn edəndən qorxmayaq, çünki Allahın Qanununu pozanları
  əbədiyyətdə böyük əzab gözləyir». Unutmayaq ki, insanların verə biləcəyi
  cəza Allahın verdiyi cəza ilə müqayisə oluna bilməz. Allahın verdiyi
  mükafat da eynidir.</p>
<p>b) Bu hissə bizə öyrədir ki, məsihçi həyatında yəhudilərə Allah
  qorxusu kimi yaxşı məlum olan müqəddəs qorxu var.</p>
<p>Yəhudi mütəfəkkirlərinin sevginin mövcudluğunu və hər şeydən üstün
  olduğunu unutduğunu söyləmək olmaz. Onlar deyirdilər ki, məhəbbətlə
  hərəkət edənlərin mükafatı ikiqat və dördqat olacaq. Məhəbbətə görə
  hərəkət edin. Çünki qorxu olan yerdə məhəbbətə yer yoxdur. Məhəbbət olan
  yerdə isə Allah qorxusundan başqa qorxuya yer yoxdur». Yəhudilər həmişə
  əmin idilər ki, insan həm Allahı sevməli, həm də Ondan qorxmalıdır.
  «Allahdan qorx və Allahı sev. Qanunda həm qorxmaqdan, həm də sevməkdən
  danışılır. Həm məhəbbətlə, həm də qorxu ilə hərəkət et. Məhəbbətlə ona
  görə ki, sevən şəxs nifrət etməz. Qorxu ilə ona görə ki, qorxan adam
  başqasına əl qaldırmaz. Lakin yəhudilər Allahın müqəddəsliyini heç vaxt
  unutmurdular. Biz də unutmamalıyıq.</p>
<p>Məsihçilər üçün bu fikir daha böyük əhəmiyyət kəsb edir. Çünki bizim
  qorxumuz Allahın bizi cəzalandıracağına görə deyil, Onun sevən ürəyini
  yaralaya biləcəyimizə görədir. Allah məhəbbətdir. Eyni zamanda Allah
  müqəddəsdir. Çünki Rəbb Allahdır. Bizim ürəyimizdə və düşüncələrimizdə
  həmişə Allahın məhəbbətinə cavab verən sevgi, həm də Onun müqəddəsliyinə
  cavab verən ehtiram və qorxu olmalıdır.</p>
<p>c) Bundan əlavə, bu hissədə deyilir ki, ölümdən daha dəhşətli bir şey
  var — xəyanət. İnsan öz təhlükəsizliyi bahasına Allahdan üz döndərirsə,
  onun həyatı dözülməz olur. O, daha insanların üzünə baxa bilmir. O,
  daxilən əzab çəkir. Nəticədə o, Allahın önündə dayana bilmir. Belə olan
  halda, rahatlıq, təhlükəsizlik və hətta həyatın özü çox baha başa
  gəlir.</p>
<h2 id="padşahin-elçisi-qorxudan-azaddir-allah-onun-qayğisina-qalir-matta-1026-31-ardı">PADŞAHIN
  ELÇİSİ QORXUDAN AZADDIR — ALLAH ONUN QAYĞISINA QALIR (Matta 10:26-31
  (ardı)) </h2>
<p>3. Üçüncü qorxmamaq əmri <em>10:31-də</em> verilib. Bu əmr Allahın
  hər şeyin qayğısına çox yaxşı qaldığına əsaslanır. Əgər Allah kiçik
  quşların qayğısına qalırsa, şübhəsiz ki, O, insanların da qayğısına
  qalacaq.</p>
<p>Matta deyir ki, iki sərçə bir qara pula satılır. Lakin onlardan heç
  biri Allahın iradəsi olmadan yerə düşməz. Lukanın Müjdəsində İsa Məsihin
  bu məsəli bir qədər fərqli formada yazılıb. «Beş sərçə iki qara pula
  satılmırmı?» (<em>Luka 12:6</em>) Məsələ belədir: iki sərçə bir qara
  pula satılırdı. (<em>Qara pul</em> <em>dinarın</em> 1/16 hissəsinə
  bərabər olan kiçik bir sikkədir. <em>Dinar</em> isə bir fəhlənin
  gündəlik maaşı idi. Roma tarixçisi Tasitin yazdığına görə, dinar
  imperator Tiberinin, yəni İsa Məsihin dövründə bir əsgərin gündəlik
  maaşı idi. Lakin alıcı iki qara pul xərcləmək istəyirdisə, dörd yox,
  <em>beş</em> sərçə alırdı. Sərçənin birini əlavə verirdilər, sanki
  sərçənin heç bir dəyəri yox idi. Allah əlavə olaraq verilən və
  insanların gözündə heç bir dəyəri olmayan sərçənin belə qayğısına qalır.
  Hətta kəsilən sərçə də Allah üçün qiymətlidir. Amma məna daha dərindir.
  Yunan dilində deyilir ki, Allahın izni olmadan heç bir balaca quş yerə
  düşməyəcək. Belə kontekstdə yerə düşmək mənasını biz təbii ki, <em>ölmək
    və ya tələf olmaq</em> kimi başa düşürük. Çox güman, bu sözün arami
  dilindən yunancaya tərcüməsi <em>yerə düşməkdir</em>. Məsələ onda deyil
  ki, Allah bu balaca quşun öldüyü vaxt onun fərqinə varır. Bu o deməkdir
  ki, sərçə hər dəfə yerə düşəndə ​​Allah diqqət yetirir. Beləliklə, İsa
  Məsih qeyd edir ki, əgər Allah balaca quşun qayğısına bu qədər qalırsa,
  deməli, insanların daha çox qayğısına qalacaq.
</p>
<p>Burada yəhudilər İsa Məsihin nə demək istədiyini yaxşı başa
  düşürdülər. Heç bir xalqın yəhudilər qədər Allahın Öz yaradılışının
  qayğısına qalması barədə belə bir təsəvvürü yox idi. Ravvin Xanina
  deyirdi: «Allahın izni olmadan heç kim barmağını yaralaya bilməz».
  Ravvin Hillelin 136-ci Məzmura aid gözəl təfsiri var. Məzmur göyləri,
  yeri, günəşi, ayı və ulduzları yaradan Allah haqqında lirik hekayə ilə
  başlayır (<em>136:1-9</em>). Sonra İsraili Misirdən qurtaran və onlar
  uğrunda döyüşlərdə qalib gələn, tarixi dəyişən Tanrıdan bəhs olunur
  (<em>136:11-24</em>). Sonda deyilir ki, Allah «bəşəriyyətə ruzi verir»
  (<em>136:25</em>). Dünyanı yaradan, tarixi yönləndirən Allah — insanlara
  ruzi verən Allahdır. Gündəlik çörəklə təmin etmək — Allah üçün dünyanın
  yaradılması, yəhudilərin Misir əsarətindən xilas edilməsi zamanı
  göstərdiyi qüdrət kimi eynidir. Allahın insanlara olan sevgisi təkcə
  qüdrətində və hər şeyə qadir olmasında deyil, insanı gündəlik
  doydurmasında da görünür.</p>
<p>Padşahın elçisinin cəsarəti baş verənlərə rəğmən, Allahın
  məhəbbətindən uzaq düşməyəcəyinə əminliyinə əsaslanır. O bilir ki, onun
  həyatı Allahın əlindədir, Allah onu tərk etməyəcək və daim Öz qayğısı
  ilə əhatə edəcək. Əgər belədirsə, onda o, kimdən qorxmalıdır?</p>
<p><strong>32-33</strong></p>
<h2 id="padşahin-eliçinin-sədaqəti-və-onun-mükafati-matta-1032-33">PADŞAHIN
  ELİÇİNİN SƏDAQƏTİ VƏ ONUN MÜKAFATI (Matta 10:32-33) </h2>
<p>Burada məsihçi həyatının ikiqat sədaqəti barədə qeyd olunur. Əgər
  insan bu həyatda İsa Məsihə sadiq qalıbsa, Məsih də gələcək həyatda ona
  sadiq qalacaq. Əgər insan çox qürurlu olub İsa Məsihi öz Rəbbi kimi
  qəbul etməyəcəksə, Məsih də onu inkar edəcək.</p>
<p>Tarixin göstərdiyi kimi, əgər ilk İmanlı Cəmiyyətində ölüm və əzabla
  üz-üzə gələndə Rəbbə sadiq qalan kişi və qadınlar olmasaydı, bu gün heç
  bir Məsihçi Cəmiyyəti olmazdı. Bugünkü İmanlı Cəmiyyəti öz imanlarından
  möhkəm yapışan insanların sarsılmaz sədaqəti üzərində qurulub.</p>
<p>Bitinyadakı Roma canişini Kiçik Plini imperator Trayana<a href="#fn60" class="footnote-ref" id="fnref60"
    role="doc-noteref"><sup>60</sup></a> öz vilayətində məsihçilərlə necə
  rəftar etdiyi barədə yazmışdı. Məxfi məlumat verənlər bəzi insanların
  məsihçi olduğunu bildirdilər. Plini bildirir ki, o, bu adamlara Roma
  tanrılarına dua etmək, imperatorun bütünə buxur yandırmaq imkanı verib.
  Sonra sübut kimi bu insanlardan Məsihin adını lənətləməyi onlardan tələb
  edib. Daha sonra əlavə edərək deyirdi: «Amma əsl məsihçiləri buna razı
  salmaq mümkün deyil». Hətta Roma valisi də əsl məsihçilərin sədaqətini
  sarsıda bilmədiyini və bu işdə aciz olduğunu etiraf etməyə məcbur
  olmuşdu. Ancaq insan bu gün də İsa Məsihi inkar edə bilər.</p>
<p>1. Biz <em>sözlərimizlə</em> Onu inkar edə bilərik. Dublin
  Universitetində tanınmış bir alim haqqında deyirdilər ki, ondan məsihçi
  olub-olmadığını soruşanda o, belə cavab vermişdi: «Bəli, məsihçiyəm,
  amma döyüşənlərdən deyiləm». O demək istəyirdi ki, məsihçilik yaşadığı
  cəmiyyətə və onun həyatdan zövq almasına mane olmamalıdır. İnsanlarla
  danışanda bəzən deyirik ki, biz imanlı cəmiyyətinin üzvləriyik, lakin
  buna o qədər də ciddi yanaşmırıq, başqalarından fərqlənmək istəmirik, bu
  dünyanın bizə bəxş etdiyi bütün ləzzətləri dadmağa hazırıq və insanların
  həyata baxışımızı nəzərə almasını gözləmirik.</p>
<p>Məsihçi heç vaxt başqalarından və dünyadan fərqlənməkdən qaça bilməz.
  Bizim vəzifəmiz dünyaya uyğunlaşmaq deyil, onu dəyişdirməkdir.</p>
<p>2. Biz <em>susmaqla</em> Onu inkar edə bilərik. Bir fransız
  yazıçısının əsərində kişinin gənc arvadını zadəgan ailəsinə təqdim
  etməsi barədə səhnə var. Ailə bu evliliyi bəyənməsə də, onlar «çox yaxşı
  tərbiyə aldıqlarına görə» fikirlərini sözlə ifadə etmirdilər. Amma sonra
  gənc qadın həyatı boyu bədbəxt olduğunu və «susqunluğun hədəsindən»
  qorxduğunu söylədi. Bu susqunluğun təhlükəsi məsihçi həyatında da yer
  ala bilər. Həyatda dəfələrlə Məsih haqqında danışmaq, pisliyə qarşı öz
  etirazımızı bildirmək, hansısa mövqe tutub kimin tərəfində olduğumuzu
  göstərmək imkanı yaranır. Çox vaxt belə vəziyyətlərdə susmaq danışmaqdan
  daha asan görünür. Lakin bu cür susmaq da Məsihi inkar etməkdir. Ola
  bilsin ki, sözlə deyil, qorxaqcasına susmaqla Məsihi inkar edən insan
  daha çoxdur.</p>
<p>3. Biz <em>əməllərimizlə</em> Onu inkar edə bilərik. İnsan elə bir
  həyat yaşaya bilər ki, onun həyat tərzi inancının əksi olsun. Rəbdə pak
  və dürüst həyat sürmək andı vermiş şəxs hər cür xırda sədaqətsizlikdə və
  iman yoluna zərər vurmaqda günahkar ola bilər. Çarmıxı daşımağı əmr edən
  Rəbbin ardınca gələn insanın həyatının mərkəzində əsas yeri öz
  rahatlığına verdiyi önəm tuta bilər. Bağışlayan və başqalarını
  bağışlamağı əmr edən Rəbbin ardınca gedən insan öz qardaşları ilə daim
  kobud, qəzəblə davrana və dava-dalaş yarada bilər. Gözlərini insanların
  uğrunda canını verən Məsihə dikən insan, məsihçi təvazökarlığına,
  mərhəmətinə və səxavətinə qətiyyən uyğun gəlməyən həyat sürə bilər.</p>
<p><strong>34-39</strong></p>
<h2 id="padşah-elçisinin-mübarizəsi-matta-1034-39">PADŞAH ELÇİSİNİN
  MÜBARİZƏSİ (Matta 10:34-39) </h2>
<p>Heç bir yerdə İsa Məsih buradakı kimi açıq-aydın danışmır. Burada O,
  məsihçiyə ən sərt və güzəştsiz tələblər qoyur. O, şagirdlərinə və
  davamçılarına Onun müjdəçisi olanda, onları nə gözləyəcəklərini
  deyir.</p>
<p>1. İsa Məsih <em>mübarizə</em> vəd edir. Bu mübarizədə çox vaxt
  insanın düşmənləri onun ev əhli olacaq. İsa Məsih yenə də yəhudilərin
  yaxşı bildiyi dildə danışır. Yəhudilər inanırdılar ki, digər şeylərlə
  yanaşı, Rəbbin tarixin gedişinə müdaxilə etdiyi gün — Rəbbin Günü
  gələndə ailələrin ayrılması baş verəcək. Ravvinlər deyirdilər: «Davud
  Oğlu gələndə qız öz anasına, gəlin qayınanasına qarşı çıxacaq». «Oğul
  atasına xor baxacaq, qız anasına, gəlin isə qayınanasına üsyan edəcək,
  insanın düşməni öz ev əhli olacaq». İsa Məsih sanki belə deyir: «Həmişə
  gözlədiyiniz son gəlib. Allahın tarixə müdaxiləsi evləri, qrupları və
  ailələri iki yerə ayırır».</p>
<p>İstənilən yaranan böyük problem həmişə insanları bir-birindən
  ayırmalıdır: bəziləri yaranmış problemə müsbət cavab verməli, bəziləri
  isə onu rədd etməlidir. İsa Məsihlə görüşmək Onu qəbul etmək və ya rədd
  etmək kimi qaçılmaz seçimlə üzləşmək deməkdir. Dünya həmişə Məsihi qəbul
  edənlərə və qəbul etməyənlərə bölünür.</p>
<p>2. İsa Məsih <em>seçim</em> təklif edir. Bəzən insan ən yaxın dünyəvi
  əlaqələrlə İsa Məsihə sədaqət arasında seçim etmək məcburiyyətində
  qalır.</p>
<p>İngilis puritan yazıçısı Con Bunyan belə seçimin çətinliyini öz
  üzərində xüsusilə hiss etmişdi. O, rəsmi kahinlik rütbəsi olmayan
  insanlara Kəlamı təbliğ etməyi və dini yığıncaqlar keçirməyi qadağan
  edən Qanunu pozduğuna görə təxminən on iki il həbs cəzası çəkmişdi. Onu
  ən çox narahat edən məsələ həbsinin həyat yoldaşı və uşaqlarına necə
  təsir edəcəyi idi. Onun dəstəyindən məhrum olan ailəsinin taleyi necə
  olacaqdı?</p>
<p>Bir daha qeyd etmək lazımdır ki, biz nadir hallarda belə dəhşətli
  seçimlə qarşılaşırıq. Qoy Allah Öz mərhəmətinə görə bizi belə seçimdən
  qorusun. Lakin bu, bir həqiqətdir ki, Allaha sədaqət bütün digər
  sədaqətlərdən üstündür.</p>
<h2 id="padşahin-elçisini-nə-gözləyir-matta-1034-39-ardı">PADŞAHIN
  ELÇİSİNİ NƏ GÖZLƏYİR (Matta 10:34-39 (ardı)) </h2>
<p>3. İsa Məsih <em>Çarmıx</em> təklif edir. Qalileya sakinləri Çarmıxın
  nə olduğunu yaxşı bilirdilər. Qalileyalı Yəhudanın üsyanını yatıran Roma
  sərkərdəsi Var iki min yəhudinin Çarmıxa çəkilməsini, Çarmıxları isə
  Qalileyanın yol boyu düzülməsini əmr etmişdi. Qədim dövrlərdə cinayətkar
  Çarmıxı edam yerinə özü aparırdı. İsa Məsihin müraciət etdiyi insanlar
  Çarmıxın ağırlığı altında səndələyə-səndələyə gedən və edam olunacaq
  adamları görürdülər.</p>
<p>İmanlarına görə şəhid olan və adları fəxri siyahıya düşən insanlar nə
  etdiklərini yaxşı bilirdilər. Kvaker hərəkatının banisi Corc Foke
  məhkəmədən sonra yazırdı: «Məmurlar məni əvvəlcə divardan, sonra isə dar
  ağacından asacaqları ilə hədələyirdilər. Mən isə onlara dedim: «Əgər
  həqiqətən bunu etmək istəyirlərsə və onlara bunu etməyə icazə verilibsə,
  <em>mən hazıram</em>». Con Bunyan hakim qarşısına çıxarılanda dedi:
  «Cənab, Məsihin Qanunu itaətin iki yolunu göstərir: biri ağlımda nə
  etməli olduğumu düşündüyüm şey etməyimdir, o biri isə fiziki cəhətdən
  buna tabe ola bilməsəm də, onların əziyyət verdikləri qədər iztirab
  çəkməyə hazır olmağımdır».
</p>
<p>Bəlkə də məsihçi şəxsi məqsədlərini, şöhrətpərəstliyini, rahatlığını
  və dincliyini qurban verməlidir. Bəlkə də o, xəyallarını kənara qoymalı
  və xəyallarının onun üçün olmadığını başa düşməlidir. Bəlkə də o,
  arzularını və iradəsini qurban verməli olacaq, çünki heç bir məsihçi öz
  istədiyini deyil, yalnız Məsihin istədiyini etməlidir. Məsihçilər həmişə
  Çarmıx daşımalıdır, çünki məsihçilik Çarmıx yoludur.</p>
<p>4. İsa Məsih <em>macəra</em> təklif edir. O deyir ki, öz canını
  qoruyan onu itirəcək, Onun uğrunda canını itirənsə onu qoruyacaq.</p>
<p>Bu, sözün əsl mənasında, dəfələrlə təsdiqlənib. Axı əksər insanlar öz
  canlarını qoruya bilərdilər, lakin canlarını qoruduqları halda onu
  itirərdilər. Çünki heç kim heç vaxt onlar haqqında eşitməyəcək və
  tarixdəki yerlərini itirəcəkdilər.</p>
<p>Roma stoisist-filosofu Epiktet Sokrat haqqında belə deyir: «Ölərkən
  o, xilas oldu, çünki ölümdən qaçmadı». Sokrat həyatını xilas edə
  bilərdi. Əgər o, bunu etsəydi, əsl Sokrat ölərdi. Onun haqqında heç kim
  heç vaxt eşitməzdi.</p>
<p>Con Bunyanı ictimai ibadətlərdə iştirak etməməkdə, lakin qadağan
  olunmuş yığıncaqları keçirməkdə ittiham edəndə, o, ciddi şəkildə
  düşündü: görəsən, o qaçıb təhlükəsiz yerdə gizlənməli, yoxsa düzgün
  hesab etdiyi şeydə möhkəm dayanmalıdır. Bütün dünyaya məlumdur ki, o öz
  fikrinə sadiq qaldı.</p>
<p>İlk növbədə rahatlığa, təhlükəsizliyə və iddialı planlarının həyata
  keçməsinə can atan şəxs bunlara nail ola bilər. Lakin o, xoşbəxt
  olmayacaq. Çünki o, bu dünyaya Allaha və qardaşlarına xidmət etmək üçün
  göndərilib. İnsan istəsə öz canını qoruya bilər. Belə olan halda, o, həm
  başqaları, həm də özü üçün dəyərli olan şeyi itirəcək və yaşamağın
  mənası qalmayacaq. Həqiqi xoşbəxtliyə aparan yol — başqalarına xidmət
  etmək, Allahın əmrlərini yerinə yetirmək üçün yaşamaqdır. Yalnız bu
  yolla həm burada, həm də əbədiyyətdə həyat əldə etmək olar.</p>
<p><strong>40-42</strong></p>
<h2 id="padşahin-elçisini-qəbul-edənlərin-mükafati-matta-1040-42">PADŞAHIN
  ELÇİSİNİ QƏBUL EDƏNLƏRİN MÜKAFATI (Matta 10:40-42)</h2>
<p>Burada İsa Məsih yəhudilərin danışdığı tərzdə danışır. Yəhudilər
  həmişə hesab edirdilər ki, kiminsə elçisini və ya carçısını qəbul etmək
  — həmin şəxsin özünü qəbul etməklə eynidir. Səfirə ehtiram göstərmək onu
  göndərən padşaha hörmət göstərməyə bərabər idi. Dostun elçisini yaxşı
  qarşılamaq, dostun özünü səmimi qarşılamağa bərabər idi. Yəhudilər
  həmişə kiminsə nümayəndəsinə hörmət etməyi, nümayəndəsi olduğu adama
  hörmət göstərməklə eyni tuturdular. Bu münasibət xüsusilə müdrik
  adamlara və Allahın həqiqətini öyrədənlərə aid idi.</p>
<p>1. Biz hamımız peyğəmbər, təbliğçi və Allahın Kəlamını elan edən adam
  ola bilmərik. Amma kim Allahın elçisinə qonaqpərvərlik göstərirsə, həmin
  şəxs peyğəmbərin aldığı qədər mükafat alacaq. Dövlət qulluğunun və
  ictimai məsuliyyətin yükünü daşıyan adamlar üçün diqqət mərkəzində
  olmayan ailələrinin sevgisi, qayğısı, rəğbəti və xidməti olmasaydı,
  onlara həvalə edilmiş işin gərginliyinə və tələblərinə dözə bilməzdilər.
  Allahın nəzərində dünyanı itirən, insanın xidmətinə ehtiyac duyan və
  dünya üçün naməlum qalan şəxs üstündür. Hətta peyğəmbərin də haradasa
  səhər yeməyi yeməsinə, təmiz və ütülü paltarlar geyinməsinə ehtiyacı var
  idi. Evi təmiz saxlamaq, yemək bişirmək, paltar yumaq, dükana getmək,
  uşaqlara baxmaq kimi işlərlə tez-tez məşğul olmaq məcburiyyətində
  qalanlar qoy bunu darıxdırıcı və yorucu gündəlik iş kimi görməsinlər.
  Bu, Allahın ən böyük vəzifəsidir. Belə insanlar peyğəmbərə layiq mükafat
  alacaqlar.</p>
<p>2. Biz hamımız gözəl xeyirxahlıq nümunəsi ola bilmərik. Hamımız
  dünyanın gözündə saleh ola bilmərik. Amma kim comərd insanın comərd
  olmasına görə kömək edirsə, xeyirxah insana layiq mükafat alacaq.</p>
<p>3. Biz hamımız uşağı öyrədə bilmərik, amma müəyyən mənada hamımız
  uşağa xidmət edə bilərik. Ola bilsin ki, bizim öyrətmək üçün
  qabiliyyətimiz və ya biliyimiz yoxdur. Lakin uşağın onsuz yaşaya
  bilməyəcəyi sadə işi yerinə yetirməliyik. Bəlkə də İsa Məsih bu yerdə
  <em>yaşa görə deyil, imana görə uşaqlardan</em> bəhs edir. Bu,
  ravvinlərin öz şagirdlərini <em>uşaq</em> adlandırmasına çox bənzəyir.
  Həm də ola bilər ki, biz müəllim kimi öyrədə bilmirik, amma hər sadə
  insanın bacardığı kimi, həyatımızla və öz nümunəmizlə öyrədə bilərik. Bu
  hissədə Məsihin sadə və kiçik işlərin vacibliyini vurğulaması çox
  gözəldir.
</p>
<p>İmanlı Cəmiyyətinin və Məsihin həmişə güclü təbliğatçılara, böyük
  müəllimlərə, adları yaxşı tanınan müqəddəs insanlara ehtiyacı olacaq.
  Lakin İmanlı Cəmiyyətinə və Məsihə həmişə evlərində qonaqpərvərlik
  göstərən — ev işləri görən, ürəklərində isə qayğı və Məsihin məhəbbətini
  gəzdirən insanlar da lazım gələcək. İngilis şairi Elizabet Brauninqin
  dediyi kimi, «Allahda bütün xidmətlər eynidir».</p>
