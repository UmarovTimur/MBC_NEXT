<h1>11-ci fəsil </h1>
<p><strong>1-6</strong></p>
<h2 id="isa-məsihin-səsində-alti-intonasiya">İSA MƏSİHİN SƏSİNDƏ ALTI
  İNTONASİYA</h2>
<p>Mattanın Müjdəsinin 11-ci fəslində İsa Məsihin davamlı nitqi əksini
  tapıb. İnsanlarla müxtəlif mövzularda danışdıqca, biz Onun səsinin
  tonunun necə dəyişdiyini hiss edirik. İsa Məsihin səsindəki müxtəlif
  vurğulara ayrıca nəzər salmaq vacibdir.</p>
<h2 id="əminlik-tonu-matta-111-6">ƏMİNLİK TONU (Matta 11:1-6)</h2>
<p>Vəftizçi Yəhyanın xidməti faciəvi şəkildə başa çatdı. Kimdən söhbət
  gedirsə getsin, Yəhya həqiqəti bəzəyib-düzəmədən deməyə öyrəşmişdi. O,
  pisliyə göz yuma bilmirdi. O, cəsarətlə danışır və <em>sözünü açıq
    deyir</em>di, bu da onun həyatını təhlükəyə atırdı. Günlərin bir günü
  Qalileyanın hökmdarı Hirod Antipa Romada qardaşını ziyarət edir. Həmin
  səfər zamanı o, qardaşının arvadını yoldan çıxarır. Evə qayıdanda o,
  birinci arvadını boşayıb, qardaşının arvadı ilə evlənir. Vəftizçi Yəhya
  buna görə Hirodu camaatın qarşısında açıq şəkildə qınayır. Şərq zalımını
  qınamaq təhlükəli idi. Hirod ondan qisas alır: Yəhya Ölü dəniz
  yaxınlığında dağlardakı Maxeron qalasının zindanına atılır. Çoxları üçün
  bu, dəhşətli olardı. Vəftizçi Yəhya üçün isə bu, ikiqat dəhşətli idi. O,
  səhrada böyüyüb boya-başa çatmışdı. Həyatı boyu açıq səhrada yaşamış,
  təravətli külək üzünü sığallamışdı. Səma onun başının üstündə sanki dam
  idi. İndi isə o, yeraltı kamerada, dörd divar arasında zəncirlənmişdi.
  Heç vaxt evdə yaşamayan Yəhya kimisi üçün bu, həm fiziki, həm də ruhani
  işgəncə idi. Yəhya məhz belə şəraitə düşmüşdü. Buna görə onda Məsihlə
  bağlı sual yarananda, nə təəccüblənmək, nə də onu tənqid etmək olardı.
  Axı o, əvvəlcədən əmin idi ki, İsa Məsih gəlməli olan Şəxsdir. Bunlar
  yəhudilərin səbirsizliklə gözlədikləri və Məsihə xas əlamətlər idi
  (<em>Mark 11:9; Luka 13:35; 19:38; İbranilərə 10:37; Zəbur 118:26</em>).
  Ölən adamın şübhəsi olmamalıdır, əksinə, əmin olmalıdır. Buna görə də
  Yəhya şagirdlərini İsa Məsihin yanına göndərib soruşdu: «Gəlməli Olan
  Sənsənmi, yoxsa başqasını gözləyək?» Bu sualın arxasında fərqli
  yanaşmalar gizlənə bilər.</p>
<p>1. Bəziləri düşünür ki, Yəhya bu sualı özünə görə deyil,
  <em>şagirdlərinə görə soruşub</em>. Ola bilsin ki, Yəhya zindanda
  şagirdləri ilə danışanda, onlar gəlməli olan Şəxsin İsa Məsih
  olub-olmadığını soruşmuşdular. Yəhya də onlara belə cavab vermişdi:
  «Əgər sizin hansısa bir şübhəniz varsa, gedin və İsa Məsihin nə etdiyinə
  baxın, onda şübhəniz qalmayacaq». Əgər belə idisə, onda cavab doğru idi.
  Kimsə bizimlə İsa Məsih barədə mübahisə edəndə və Onun qüdrətinə şübhə
  ilə yanaşanda, çoxlu dəlillər gətirməkdənsə, yaxşı olar ki, belə deyək:
  «Həyatını Ona ver və Onun nə edəcəyini gör». Məsihin lehinə ən yaxşı
  dəlil əqli əsaslandırma deyil, Onun dəyişən gücünü öz üzərində hiss
  etməkdir.
</p>
<p>2. Bəlkə də Yəhyanın sualı <em>səbirsizlikdən</em> irəli gəlirdi.
  Yəhyanın özü Qiyamət gününün və Səmavi Padşahlığın gəlişini elan etmişdi
  (<em>Matta 3:7-12</em>). Artıq balta ağacların dibində yatır; xırmanı
  sovurma və xəlbirləmə prosesi başlayıb; Allahın təmizləyən alovu artıq
  şölələnib. Bəlkə Yəhya düşünürdü: «Görəsən, Məsih nə vaxt fəaliyyətə
  başlayacaq? Nə vaxt O, düşmənlərini məhv edəcək? Allahın müqəddəs məhv
  günü nə vaxt gələcək?» Ola bilsin ki, Yəhya İsa Məsih barəsində səbirsiz
  idi. Çünki onun Məsihdən gözləntisi tamamilə fərqli idi. Dəhşətli qəzəb
  gözləyən insan həmişə İsa Məsihdə məyus olacaq, sevgi axtaran adamın isə
  ümidləri heç vaxt puça çıxmayacaq.</p>
<p>3. Bəziləri hesab edirdilər ki, bu sual Yəhyanın <em>imanının</em> və
  <em>ümidinin</em> oyanmasının göstəricisidir. O, vəftiz zamanı İsa
  Məsihi gördü. Yəhya həbsxanada Məsih haqqında getdikcə daha çox
  düşünürdü. Nə qədər çox düşünürdüsə, bir o qədər əmin olurdu ki, İsa
  Məsih gəlməli olan Şəxsdir. Budur, o, bütün ümidini verdiyi suala
  cəmləşdirdi. Bəlkə də bu, heç də ümidsiz və səbirsiz adamın deyil,
  qəlbində ümid yaranan insanın sualı idi. O, sadəcə bu ümidinin
  təsdiqlənməsini istəyirdi.
</p>
<p>İsa Məsihin cavabında Vəftizçi Yəhya <em>əminlik tonu</em> eşidir.
  İsa Məsih Yəhyanın şagirdlərinə belə cavab vermişdi: «Gedin və
  eşitdiyinizi, gördüklərinizi Yəhyaya danışın; <em>Mənim gördüyüm işləri
    ona deyin</em>. Mənim nəyə iddia etdiyimi yox, <em>baş verənləri ona
    danışın</em>». İsa Məsih bununla demək istəyirdi ki, Ona qarşı ən ciddi
  sınaq — gözlə görünən işlərin sınağı tətbiq edilsin. Yalnız İsa Məsih
  sözlərinə görə deyil, əməllərinə görə mühakimə olunmasını tələb edə
  bilərdi. İsa Məsihin tələbi bu gün də eyni qalır. O, «Sizə nə
  deyəcəklərimə qulaq asın» sözündən daha çox, «Sizin üçün nə edəcəyimə,
  başqaları üçün nə etdiyimə baxın» deyir.</p>
<p>İsa Məsih Qalileyada etdiyini bu gün də edir. İsa Məsihdə özlərinə,
  qardaşlarına, eləcə də Allaha qarşı həqiqətə kor olanların gözləri
  açılır. Onlar doğru yolda qalmaq üçün Məsihə üz tutub güc alırlar. Günah
  xəstəliyindən murdar olanlar Məsih vasitəsilə təmizlənir. Vicdanının və
  Allahın səsinə kar olanların qulaqları Onun sayəsində açılır. Günaha
  görə ölü və aciz olanlar yeni və gözəl həyat üçün Onda dirilir.
  Yoxsulların yoxsulu Onda Allah sevgisini miras alır.</p>
<p>Sonda xəbərdarlıq olunur: «Kim Mənə görə büdrəməsə, nə bəxtiyardır!»
  Bu sözlər Yəhyaya ünvanlanmışdı. İsa Məsih bu sözləri ona görə dedi ki,
  Yəhya həqiqətin yalnız bir hissəsini dərk etmişdi. Yəhya İlahi
  müqəddəslik və İlahi cəza haqqında vəz edirdi. İsa Məsih isə Allahın
  müqəddəsliyinin Müjdəsini və məhəbbətini təbliğ edirdi. İsa Məsih sanki
  Yəhyaya deyir: «Bəlkə Mən sənin Məndən gözlədiyini etmirəm. Lakin şər
  qüvvələrə qarşısıalınmaz güclə deyil, fədakar məhəbbətlə qalib gəlmək
  olar». Bəzən insan İsa Məsihdə büdrəyir, çünki Məsih <em>onun
    gözləntisinə</em> zidd hərəkət edir.</p>
<p><strong>7-11</strong></p>
<h2 id="sevincli-ton-matta-117-11">SEVİNCLİ TON (Matta 11:7-11) </h2>
<p>İsa Məsih yalnız bir neçə adam haqqında Vəftizçi Yəhya barədə
  danışdığı kimi ehtiramla danışırdı. O, Yəhyanın yanına dəstə-dəstə axın
  edən insanlardan səhrada nə görməyə getdiklərini soruşmağa başladı.</p>
<p>1. Onlar küləyin yellədiyi qamışamı baxmağa getmişdilər? Bu, iki şeyi
  ifadə edə bilər.</p>
<p>a) İordan çayının sahillərində qamışlar bitirdi və <em>küləyin
    yellədiyi qamış</em> ifadəsi məsələ çevrilmişdi. Mənası <em>adi bir
    şey</em> demək idi. Bəlkə camaat İordan çayının sahilindəki qamışlar
  kimi adi bir şeyə baxmağa getmişdilər?</p>
<p>b) Çayın sahilindəki qamış külək əsəndə dik dura bilmədiyi kimi,
  <em>yellənən qamış</em> <em>zəif, tərəddüd</em> edən, təhlükəyə tab
  gətirə bilməyən insan kimidir. Camaatı dəstə-dəstə səhraya sürükləyən
  hər nə olsa da, onlar oraya adi bir insanı görməyə getməmişdilər.
  Onların kütləvi şəkildə oraya axın etməsi Yəhyanın qeyri-adi olduğunu
  göstərir. Çünki heç kim adi bir insana baxmaq üçün o biri küçəyə getməz,
  qaldı ki səhraya. Hər kimə baxmağa getmişdilərsə, zəif və tərəddüd edən
  adama baxmağa getməmişdilər.
</p>
<p>Güzəştə gedən, üzüyola insan həqiqət uğrunda şəhid olaraq ömrünü
  həbsxanada bitirmir. Vəftizçi Yəhya küləyin ora-bura əsdirdiyi qamış
  deyildi.</p>
<p>2. Bəlkə izdiham oraya nəfis toxunuşlu paltar geyinmiş bir adama
  baxmağa getmişdi? Amma nəfis toxunuşlu paltar geyənlər padşahların
  saraylarında yaşayırdılar. Yəhya saray adamı deyildi. O, saray
  adətlərini və padşahlara yaltaqlanmağı bacarmırdı. O, padşahlara
  cəsarətlə həqiqəti danışırdı. Yəhya Hirodun əyanı deyil, Allahın
  göndərdiyi elçi idi.</p>
<p>3. Bəlkə onlar bir peyğəmbərə baxmağa getmişdilər? Peyğəmbər Allahın
  həqiqətinin <em>müjdəçisidir</em>. Peyğəmbər Allahın etibar etdiyi
  şəxsdir. «Həqiqətən, Xudavənd Rəbb qulu olan peyğəmbərlərə Öz niyyətini
  açmadan heç nə etmir» (<em>Amos 3:7</em>). Peyğəmbər — Allahdan gələn
  xəbəri cəsarətlə çatdıran şəxsdir. Peyğəmbər — ürəyində Allahın
  hikmətinə, həqiqət və cəsarətinə malik olan insandır. Vəftizçi Yəhya da
  məhz belə idi.</p>
<p>4. Lakin Yəhya peyğəmbərdən üstün biri idi. Yəhudilər bu gün də
  inanırlar ki, Məsihin gəlişindən əvvəl İlyas peyğəmbər gəlib, Onun
  gəlişini bəyan edəcək. Bu günə qədər yəhudilər Pasxa bayramını qeyd
  edəndə, İlyas peyğəmbər üçün masa arxasında boş yer qoyurlar. «Rəbbin
  böyük və dəhşətli günü gəlməzdən qabaq İlyas peyğəmbəri sizin yanınıza
  göndərəcəyəm» (<em>Malaki 4:5</em>). İsa Məsih qeyd edir ki, Yəhya
  Məsihin gəlişini elan etmək vəzifəsinə və imtiyazına malik olan Allahın
  elçisidir. İnsan üçün bundan böyük vəzifə ola bilməz.</p>
<p>5. İsa Məsih Yəhyanı yüksək qiymətləndirdi və onun haqqında danışaraq
  dedi ki, «qadından doğulanlar arasında Vəftizçi Yəhyadan daha üstün
  olanı meydana çıxmayıb». Sonra isə heyrətamiz söz əlavə etdi: «Amma
  Səmavi Padşahlıqda ən kiçik olan ondan üstündür». Burada ümumi həqiqət
  var: İsa Məsihlə dünyaya tamamilə yeni bir şey gəldi. Peyğəmbərlər böyük
  insanlar idi; onların çatdırdığı xəbərlər də dəyərli idi. İsa Məsih
  vasitəsilə daha böyük və daha gözəl xəbər gəldi. Özü yəhudi olan, lakin
  məsihçi olmayan K.J.Montefiore yazır: «Məsihçilik din tarixində və bəşər
  sivilizasiyasında yeni dövrü təmsil edir. Dünyanın İsa Məsihə və Paula
  olan borcu ölçüyəgəlməzdir. Bu iki insanın böyüklüyü dünyanın düşüncə
  tərzini və hadisələrini dəyişib». Hətta heç bir təzyiqə məruz qalmadan
  məsihçi olmayan insan da razılaşır ki, Məsih gələndən sonra dünyada hər
  şey Məsihdən əvvəlki vaxtla müqayisədə çox dəyişib.</p>
<p>Bəs Yəhyanın nəyi çatmırdı? Yəhyada hər bir məsihçinin malik olduğu
  nə yox idi? Cavab sadə və tutarlıdır: <em>Yəhya heç vaxt İsa Məsihin
    Çarmıxa çəkilməsini görməmişdi</em>. Buna görə də Yəhya Allahın
  məhəbbətinin tam vəhyini dərk etməmişdi. O, Allahın müqəddəsliyini
  anlaya, Allahın ədalətini və hökmünü izah edə bilərdi, ancaq Allahın
  məhəbbətinin dolğunluğunu dərk edə bilməzdi. Bunun üçün Vəftizçi
  Yəhyanın və İsa Məsihin Müjdəsini dinləmək kifayətdir. Heç kim Yəhyanın
  xəbərini <em>Xoş Xəbər</em> adlandıra bilməz. Mahiyyət etibarilə
  Yəhyanın vəzi ölüm və cəza haqqında idi. İsa Məsihin gəlişi və
  Çarmıxdakı ölümü ona görə lazım idi ki, insanlar Allahın məhəbbətinin
  dərinliyini, genişliyini və sonsuzluğunu görə bilsinlər. Təəccüblüsü də
  budur ki, təvazökar məsihçi Allah haqqında Əhdi-Ətiq peyğəmbərlərinin ən
  böyüyündən daha çox şey bilir. Yalnız Məsihin Çarmıxdakı ölümü Allahı
  insanlara tam şəkildə aşkar edir. Həqiqətən də, Səmavi Padşahlıqda ən
  kiçik olan Məsihə qədər yaşayan bütün insanlardan böyükdür.</p>
<p>Beləliklə, Vəftizçi Yəhyanın üzərində bəzi insanlara aid olan bir
  məsuliyyət var idi: o, insanlara özünün görmədiyi Allahın əzəmətini
  göstərməli idi.</p>
<p>Bəzi insanlar Allahın işarəsi olmaq üçün təyin edilir. Onlar özünün
  görmədiyi, başqalarının daxil olacağı yeni ideala, yeni əzəmətə aparan
  yolu göstərirlər. Nadir hallarda olur ki, böyük islahatçı sonradan onun
  adı ilə bağlı olan yeni islahat üzərində birinci işləməyə başlayır.
  Ondan öndə gedənlərin çoxu bu şöhrəti ancaq gələcəkdə görüb, onun üçün
  çalışıb, bəzən də onun üçün ölüb. Bir nəfər danışırdı ki, hər axşam
  fənərləri yandıran bir adam görürdü, <em>bu adamın özü isə kor idi</em>.
  Başqaları üçün işıq yandıran həmin insan özü heç vaxt işığı görməyib.
  Qoy İmanlı Cəmiyyətində, həyatın digər sahələrində nəyəsə can atan, nə
  üçünsə çalışan, amma günün sonuna qədər işini bitirməyən kimsə məyus
  olmasın. Vəftizçi Yəhya Allaha lazım idi. Allahın insanlara yol
  göstərən, hətta özləri bu yolda məqsədlərinə çata bilməyən göstərici
  işarələrə ehtiyacı var.</p>
<p><strong>12-15</strong></p>
<h2 id="göylər-və-zor-işlətmək-matta-1112-15">GÖYLƏR VƏ ZOR İŞLƏTMƏK
  (Matta 11:12-15) </h2>
<p><em>11:12</em>-də çox çətin bir ifadə var: «Vəftizçi Yəhyanın
  günlərindən indiyə qədər Səmavi Padşahlıq zorla alınır və zor işlədənlər
  onu ələ keçirir». Lukada bu ifadə başqa formada verilir (<em>Luka
    16:16</em>): «Qanun və Peyğəmbərlər Yəhyanın gəlişinə qədər idi. O
  vaxtdan bəri Allahın Padşahlığının Müjdəsi yayılır və hər kəs oraya
  zorla girməyə çalışır». Aydın görünür ki, İsa Məsih çəkdiyi məsəldə
  <em>zorakılıq və Padşahlığın</em> bir-biri ilə əlaqəli olduğunu deyir.
  Yəqin, ifadə o qədər mürəkkəb və çətin idi ki, o zaman onu heç kim tam
  başa düşə bilmirdi. Luka deyir ki, böyük səy göstərən hər kəs Padşahlığa
  daxil olur; Səmavi Padşahlığa heç kəsi axın aparmır; Səmavi Padşahlığın
  qapısı yalnız o kəslərə açılır ki, onlar yüksək nailiyyətlərə can
  atanlar qədər səy göstərirlər. Matta deyir ki, Vəftizçi Yəhyanın
  günlərindən indiyədək Səmavi Padşahlıq zorla alınır və zor işlədənlər
  onu ələ keçirir. Bu ifadənin forması onun çox uzaq keçmişə aid olduğunu
  göstərir. Bu, İsa Məsihin ifadəsindən daha çox Mattanın şərhinə
  bənzəyir. Matta sanki deyir: «Həbsxanaya atılan Yəhyanın dövründən bizim
  dövrümüzə qədər Allahın Padşahlığı zorakılıq və zalım insanların əli ilə
  təqiblərə məruz qalıb».
</p>
<p>Bəlkə də biz Mattanın və Lukanın fikirlərini birləşdirsək, bu çətin
  ifadənin düzgün anlayışına nail ola bilərik. İsa Məsihin dedikləri,
  əslində, belə görünə bilər: «Mənim Padşahlığım həmişə zorakılıqdan
  əziyyət çəkəcək. Onu məhv etməyə çalışan vəhşi insanlar həmişə olacaq.
  Buna görə də yalnız zorakı təqiblərdə sadiq qalan, həqiqətən, ciddi
  insanlar Allahın Padşahlığını görəcəklər». İsa Məsihin bu ifadəsi həm
  qarşıdan gələn zorakılıq barədə xəbərdarlıq, həm də bu zorakılıqdan daha
  güclü olan sədaqət göstərməyə çağırış idi.</p>
<p><em>11:13</em>-də qanunun peyğəmbərlik etdiyini, gələcəkdən xəbər
  verdiyini görmək qəribədir. Lakin qanunun özü əminliklə bəyan edir ki,
  peyğəmbərlik səsi ölməyəcək. «Allahınız Rəbb sizin üçün aranızdan — öz
  soydaşlarınız içərisindən mənim kimi bir peyğəmbər yetirəcək. Ona qulaq
  asın». «Onlar üçün soydaşları arasından sənin kimi bir peyğəmbər
  yetirəcəyəm və sözlərimi onun dilindən eşidəcəksiniz. O, əmr etdiyim hər
  şeyi sizə söyləyəcək» (<em>Qanunun təkrarı 18:15-18</em>). Göründüyü
  kimi, ortodoksal yəhudilər İsa Məsihə nifrət edirdilər. Əgər onların
  görən gözləri olsaydı, peyğəmbərlərin də Ona işarə etdiyini
  görərdilər.</p>
<p>İsa Məsih bir daha insanlara deyir ki, <em>əgər onlar bu həqiqəti
    qəbul etməyə hazırdırlarsa</em>, Yəhya — onların çoxdan gözlədikləri
  gəlməli olan elçi və yol hazırlayandır. Bu son ifadədə insanlığın bütün
  faciəsi əksini tapıb. Qədim bir məsəldə deyildiyi kimi, atı su içməyə
  aparmaq olar, amma onu su içməyə məcbur etmək olmaz. Allah Öz elçisini
  göndərə bilər, amma insanlar onu rədd edə bilərlər. Allah Öz həqiqətini
  aşkar edə bilər, lakin insanlar onu görməkdən imtina edə bilərlər.
  Allahın vəhyi ona cavab vermək istəməyən insanlar üçün təsirsizdir. Məhz
  buna görə İsa Məsih sözünü belə yekunlaşdırır: qulağı olan eşitsin!</p>
<p><strong>16-19</strong></p>
<h2 id="kədərli-tənəli-ton-matta-1116-19">KƏDƏRLİ, TƏNƏLİ TON (Matta
  11:16-19) </h2>
<p>İsa Məsihi insan təbiətinin pozğunluğu kədərləndirirdi. İnsanlar Ona
  şəhər meydanlarında oynayan uşaqlar kimi görünürdü.</p>
<p>Vəftizçi Yəhya gəlib səhrada yaşayanda, oruc tutub yeməyəndə,
  insanlar onun haqqında dedilər: «O özünü insan cəmiyyətindən və insan
  sevincindən məhrum edən ağılsızdır». Sonra İsa Məsih gəlib müxtəlif
  təbəqədən olan insanlarla ünsiyyət quranda, onların kədərinə və
  sevincinə şərik olanda, Onun haqqında dedilər: «O, daim xalq
  arasındadır, yeyib-içməyi sevir. Heç bir ləyaqətli adamın dostluq
  etmədiyi adamlarla dostluq edir». Onlar Yəhyanın tərki-dünyalılığını
  dəlilik, İsanın ünsiyyətcilliyini isə əxlaqsızlıq adlandırırdılar.
  Onların hər ikisində nöqsan tapırdılar.</p>
<p>Məsələ burasındadır ki, insanlar həqiqəti eşitmək istəməyəndə, ona
  qulaq asmamaq üçün həmişə bir bəhanə tapırlar. Onlar hətta öz
  tənqidlərində nizamlı deyillər. İnsanlar cavab vermək istəməyəndə,
  onlara edilən hər hansı təklifə reaksiya vermirlər. Yetkin kişilər və
  qadınlar onlara hansı oyunun təklif olunmasından asılı olmayaraq,
  oynamaqdan imtina edən ərköyün uşaqlara bənzəyirlər. İndi isə İsa
  Məsihin bu hissədəki son sözünə baxaq: «Amma hikmət öz əməlləri ilə
  təsdiq olunur». Son hökm davakar və inadkar tənqidçilər tərəfindən
  deyil, əməllərlə müəyyən olunur. Yəhudilər Yəhyanı tərki-dünya olduğuna
  görə tənqid edə bilərdilər, lakin Yəhya əsrlər boyu heç kimin etmədiyini
  edərək, xalqın ürəyini Allaha yönəltdi. Yəhudilər İsa Məsihi sadə
  insanlarla sıx münasibətinə görə tənqid edə bilərdilər. Amma insanlar
  Onda yeni həyat, yeni fəzilət və yaşamalı olduqları kimi yaşamaq üçün
  yeni güc, eləcə də Allahda yeni çıxış yolu tapdılar.</p>
<p>Yaxşı olardı ki, biz insanları və imanlı cəmiyyətini öz baxışlarımıza
  görə mühakimə etməyi dayandıraq. Bunun əvəzinə, üsulları bizimkindən
  fərqli olsa da, adamları Allaha yaxınlaşdıra bilən hər kəsə və hər bir
  imanlı cəmiyyətinə minnətdarlıq edək.</p>
<p><strong>20-24</strong></p>
<h2 id="kədərli-ürəklə-qinamaq-matta-1120-24">KƏDƏRLİ ÜRƏKLƏ QINAMAQ
  (Matta 11:20-24) </h2>
<p>Yəhya Müjdəsinin sonunda qeyd edir ki, İsa Məsihin həyatı haqqında
  tam məlumat yazmaq, ümumiyyətlə, mümkün deyil: «İsanın etdiyi çoxlu
  başqa şeylər də var. Əgər bunlar da bir-bir yazılsaydı, fikrimcə,
  yazılan kitablar heç dünyaya sığmazdı» (<em>Yəhya 21:25</em>). Mattanın
  Müjdəsindən olan hissə də buna sübutdur. Çox güman, Korazin Kefernahumun
  şimalında yerləşən şəhərdir. Şəhərlərarası məsafə bir saatlıq yol idi.
  Bet-Sayda İordaniyanın qərb sahilində, İordan çayının Tiberiya gölünə
  şimal tərəfdən qovuşan balıqçı kəndidir. Görünür, bu şəhərlərdə
  heyrətamiz hadisələr baş verib, biz isə onlar haqqında heç nə bilmirik.
  Müjdələrdə İsa Məsihin bu şəhərlərdə nə etdiyi və orada hansı möcüzələr
  göstərdiyi barədə heç bir məlumat yoxdur. Halbuki onlar İsa Məsihin
  böyük işlərinə aid edilməli idi. Bu hissə bizə İsa Məsih haqqında nə
  qədər az bildiyimizi, Müjdələrdə İsa Məsihin əməllərinin toplusunun ən
  qısa variantda təqdim olunduğunu göstərir. İsa Məsih haqqında
  bilmədiklərimiz bildiklərimizdən qat-qat çoxdur.</p>
<p>Məsih bu sözləri deyəndə Onun səsindəki tonu müəyyən etmək vacibdir.
  Müqəddəs Kitabda deyilir: «Vay halına, ey Korazin! Vay halına, ey
  Bet-Sayda!» Yunan mətnində «vay» kimi tərcümə olunan söz
  <em>omamdır</em>. Bu da ən azı qəzəb qədər <em>kədərli peşmanlığı</em>
  ifadə edir. Bu, ləyaqətinə toxunulan insanın əsəbi tonu deyil. Bu,
  təhqir olunduğuna görə qəzəblənən adamın tonu da deyil. Bu, insanlar
  üçün ən dəyərli şeyləri fəda edən və buna əhəmiyyət verilmədiyini görən
  insanın ağrısı və kədəridir. İsa Məsihin günahı ifşa etməsi incidilmiş
  qürurundan deyil, sınmış qəlbindən gələn müqəddəs qəzəbidir.
</p>
<p>Beləliklə, Sur və Sidon, Sodom və Homorranın günahlarından daha pis
  olan Korazinin, Bet-Saydanın, Kefernahumun günahı nədir? Yəqin ki, bu
  şəhərlərin işlətdiyi günahlar çox ciddi günahlar idi. Çünki bu
  şəhərlərin adları pozğunluğuna görə dəfələrlə sadalanır (<em>Yeşaya 23;
    Yeremya 25:22; 47:4; Yezekel 26:3-7; 28:12-22</em>). Sodom və Homorra
  isə bu gün də qanunsuzluğun nəticələrinin xəbərdarlıq nümunəsi olaraq
  qalır.</p>
<p>1. Bu, imtiyaza malik olmağın məsuliyyətli olduğunu unutmuş xalqın
  günahıdır. Qalileya şəhərlərinə nə Sur, nə Sidon, nə Sodom, nə də
  Homorranın heç vaxt sahib olmadığı bir imtiyaz verilmişdi. Çünki
  Qalileyanın şəhərləri İsa Məsihi öz gözləri ilə görüb eşitmişdi. Yaxşı
  bir şey öyrənmək imkanı olmayan insanı heç vaxt mühakimə etmək olmaz.
  Lakin insan nəyin doğru, nəyin yanlış olduğunu bilib, pis davranarsa, o,
  mühakimə olunacaq. Biz böyükləri mühakimə etdiyimiz şeylərə görə uşağı
  mühakimə edə bilmərik. Biz çətin şəraitdə böyüyən adamdan hər cür
  rahatlıq və kifayət qədər yaxşı bir evdə böyüyən insan kimi yaşamasını
  gözləyə bilmərik. Bizə nə qədər böyük imtiyazlar verilibsə, bu
  imtiyazlarla bağlı məsuliyyət və öhdəlikləri öz üzərimizə götürməsək,
  bir o qədər mühakimə ilə üzləşəcəyik.</p>
<p>2. Bu, biganəlik günahıdır. Bu şəhərlər İsa Məsihə hücum etmədilər,
  Onu şəhər darvazalarından qovmadılar, Onu Çarmıxa çəkməyə cəhd
  etmədilər, onlar sadəcə Ona məhəl qoymadılar. Laqeydlik də təqib qədər
  öldürücü ola bilər. Məsələn, bir adam kitab yazır və onu resenziyadan<a href="#fn61" class="footnote-ref" id="fnref61"
    role="doc-noteref"><sup>61</sup></a> keçirməyə göndərir. Bəzi rəyçilər
  onu tərifləyir, digərləri isə qınayır və pisləyir. Burada vacib olan ona
  diqqət yetirilməsidir. Amma kitab təriflənməsə, ya da tənqid edilməsə,
  tamamilə məhv olacaq.</p>
<p>Bir rəssam Londonun məşhur körpülərindən birində Məsihin şəklini
  çəkib. Şəkildə İsa Məsih izdihamı çağırmaq üçün əllərini uzadır, onlar
  isə əhəmiyyət vermədən ötüb keçirlər. Yalnız bir tibb bacısı Ona diqqət
  yetirir. Nümunə üçün inkişaf etmiş ölkələrin indiki vəziyyətini götürək:
  onların məsihçiliyə qarşı nə düşmənçiliyi, nə də onu məhv etmək istəyi
  var. Onlar sadəcə laqeyddirlər. Məsih heç bir əhəmiyyət kəsb
  etməyənlərlə bir tutulur. Biganəlik — ən ciddi günahdır, çünki o
  öldürür. Biganəlik inancı ölənə kimi yandırmır, ölənə kimi dondurur. O
  onun başını üzmür, ondakı həyatı yavaş-yavaş məhv edir.</p>
<p>3. Beləcə biz dəhşətli həqiqətlə üz-üzəyik: <em>heç nə etməmək də —
    günahdır</em>. Əməllərin törətdiyi günahlar var, eyni zamanda
  hərəkətsizlik və əməlsiz də günahlar mövcuddur. Korazinin, Bet-Saydanın
  və Kefernahumun günahı heç nə etməmələri idi. Əksər insanlar «Axı mən
  heç nə etməmişəm!» deyərək özünü müdafiə edirlər. Belə bir müdafiə,
  əslində, mühakimə oluna bilər.</p>
<p><strong>25-27</strong></p>
<h2 id="hökmlü-ton-matta-1125-27">HÖKMLÜ TON (Matta 11:25-27)</h2>
<p>Burada İsa Məsih Öz təcrübəsinə əsasən ravvin və müdrik adamların Onu
  rədd etməsindən, sadə insanların isə Onu qəbul etməsindən danışır.
  Ziyalılar Ona xor baxırdılar, adi insanlar isə Onu alqışlayırdılar. İsa
  Məsihin burada nə demək istədiyinə diqqətlə baxmalıyıq. O, burada ağlın
  gücünü deyil, <em>intellektual qüruru</em> mühakimə edir. Bir şərhçinin
  dediyi kimi, «Müjdənin məskəni başda deyil, ürəkdədir». İnsanı təcrid
  edən onun ağlı deyil, qürurudur, qəbul etmək axmaqlıq yox, təvazökarlıq
  və həlimlikdir. İnsan Süleyman padşah kimi müdrik ola bilər. Amma onda
  sadəlik, güvən, uşaq qəlbinin məsumluğu yoxdursa, o özünü təcrid
  edir.</p>
<p>Ravvinlər özləri də bu cür intellektual qürurun təhlükəli olduğunu
  görürdülər. Onlar dərk edirdilər ki, sadə insanlar Allaha müdrik
  ravvinlərdən daha yaxındırlar. Onların belə bir məsəli var idi. Bir gün
  Xuzalı ravvin Berokax Lapetdə bazarda olanda, İlyas peyğəmbər ona
  göründü. Ravvin soruşdu: «Bu bazarda olanlardan axirətdə yaşamağa layiq
  olan varmı?» Əvvəlcə İlyas peyğəmbər «heç kim yoxdur» dedi. Sonra o, bir
  nəfərə işarə edərək, onun axirətdə yaşamağa layiq olduğunu söylədi.
  Ravvin Berokax həmin adama yaxınlaşıb, onun nə işlə məşğul olduğunu
  soruşdu. «Mən məhbusam, — deyə o cavab verdi. — Mən qadınla kişini
  bir-birindən ayrı saxlayıram. Gecələr yatağımı kişi ilə qadınların
  arasına salıram ki, günaha yol verilməsin». Sonra İlyas peyğəmbər başqa
  iki nəfəri göstərib, onların da axirətdə yaşamağa layiq olacağını dedi.
  Berokax onlardan da nə ilə məşğul olduğunu soruşdu. Onlar dedilər: «Biz
  təlxəyik. Ruhdan düşmüş adam görəndə, onu şənləndiririk. İki dalaşan
  insan görəndə isə onları barışdırmağa çalışırıq». Sadə işlər görən
  insanlar — vəzifəsini düzgün yerinə yetirən məhbus, üzlərdə təbəssüm
  oyadan və sülh yaradanlar Padşahlığa daxil olacaqlar.</p>
<p>Bu hissə İsa Məsihin indiyə qədər heç vaxt söyləmədiyi, məsihçiliyin
  əsasını təşkil edən böyük bəyanatı ilə yekunlaşır. Bunu da yalnız Allah
  aça bilər. Başqa insanlar Allahın övladları ola bilər, O isə
  <em>Oğuldur</em>. Yəhya İsa Məsihin sözlərini bizə çatdırarkən bunu
  başqa cür ifadə edir: «Məni görən Atanı görmüş olur» (<em>Yəhya
    14:9</em>). Bununla sanki İsa Məsih deyir: «Əgər siz Allahın necə
  olduğunu, Allahın ağlını, ürəyini, ümumiyyətlə, Allahın insanlara
  münasibətini görmək istəyirsinizsə, Mənə baxın!»
</p>
<p>Məsihçilər əmindirlər ki, yalnız İsa Məsihdə Allahın necə olduğunu
  görmək olar. Onlar həmçinin əmindirlər ki, İsa Məsih bu biliyi qəbul
  edib güvənən təvazökar insanlara verir.</p>
<p><strong>28-30</strong></p>
<h2 id="xilaskarin-mərhəmətli-tonu-və-çağirişi-matta-1128-30">XİLASKARIN
  MƏRHƏMƏTLİ TONU VƏ ÇAĞIRIŞI (Matta 11:28-30)</h2>
<p>İsa Məsih ümidsiz şəkildə Allahı tapmağa və xeyirxah olmağa çalışan,
  lakin bunu qeyri-mümkün hesab edib ümidsizliyə qaplan insanlara müraciət
  edir.</p>
<p>İsa Məsih deyir: «Ey bütün yorğunlar, Mənim yanıma gəlin». O, həqiqət
  axtarışından yorulan və əzab çəkənləri çağırır. Yunanlar deyirdilər:
  «Allahı tapmaq çox çətindir. Onu tapandan sonra isə başqalarına Onun
  haqqında danışmaq mümkün deyil». Sofar Əyyubdan soruşdu: «Allahın dərin
  sirlərini dərk edə bilərsənmi?» (<em>Əyyub 11:7</em>) İsa Məsih iddia
  edir ki, bu yorucu Allah axtarışı Onda başa çatıb. Böyük irland mistik
  şairi V.İyts yazırdı: «İnsan zəhmət çəkməklə Allaha çata bilərmi? O
  Özünü təmiz ürəklərə açır. O, yalnız bizim diqqətimizi tələb edir».
  Allahı ağılla axtarıb tapmaq olmaz. Onu ancaq bütün diqqətini İsa Məsihə
  yönəltməklə tapmaq olar. Çünki biz Onda Allahın necə olduğunu
  görürük.</p>
<p>İsa Məsih deyir: «Ey yükləri ağır olanlar, Mənim yanıma gəlin».
  Ortodoksal yəhudi üçün din bir yük idi. İsa Məsih ilahiyyatçılar və
  fariseylər haqqında belə deyirdi: «Ağır və çətin daşına bilən yükləri
  bağlayıb insanların çiyninə yükləyərlər...» (<em>Matta 23:4</em>)
  Yəhudilər üçün din saysız-hesabsız qaydalardan ibarət idi. Sanki insan
  onun hər bir hərəkətini tənzimləyən qaydalar cəngəlliyində yaşayırdı. O,
  həmişə «Sən bunu etməməlisən» deyən səsə qulaq asmalı idi.</p>
<p>Bunu hətta ravvinlər də görürdülər. Tövratın Qanunlarına aid kədərli
  bir məsəl var. O, qanunun tələblərinin nə qədər məcburi,
  məhdudlaşdırıcı, çətin və qeyri-mümkün olduğunu göstərir. «Mənimlə
  qonşuluqda iki qızı və tarlası olan bir kasıb dul qadın yaşayırdı. O,
  torpağı şumlamağa başlayanda Musa (yəni Musanın Qanunu) dedi: «Sən eyni
  qoşquda öküz və eşşəklə torpağı şumlamamalısan». Qadın toxum əkməyə
  başlayanda, o dedi: «Sən tarlaya qarışıq toxum səpməməlisən». Qadın
  taxıl biçməyə başlayanda, o dedi: «Zəmində əkini biçən zaman bir dərz
  unutmusansa, onu götürmək üçün geri qayıtma» (<em>Qanunun təkrarı
    24:19</em>) və «tarlanın qıraq-bucaqlarını biçmə» (<em>Levililər
    19:9</em>). Qadın taxılı döyməyə başlayanda, o dedi: «Mənə bir qurban,
  birinci və ikinci ondabirini gətir». Qadın bütün əmrləri yerinə yetirdi
  və hər şeyi ona verdi. Bəs yazıq qadın sonra nə etdi? O, tarlasını satıb
  iki qoyun aldı ki, yundan özünə paltar tiksin və qoyunun balalarından
  xeyir götürsün. Qoyunlar balalayanda, Harun (yəni kahinlərin tələbləri)
  gəlib dedi: «İlk doğulanı mənə ver». Qadın bununla razılaşdı və onları
  ona verdi. Qoyunları qırxmaq vaxtı gələndə, qadın onları qırxdı, onda
  Harun gəlib dedi: «...qoyunlarından qırxdığın ilk yunu mənə ver»
  (<em>Qanunun təkrarı 18:4</em>). Sonra qadın fikirləşdi: «Mən bu adama
  qarşı dura bilmərəm, yaxşısı budur ki, qoyunları kəsib yeyim». Onda
  Harun gəlib dedi: «qol, çənə və içalatı mənə pay ver» (<em>Qanunun
    təkrarı 18:3</em>). Qadın dedi: «Qoyunlarımı kəsəndə də, mən səndən
  canımı qurtara bilmədim. Buna görə qoyunları Allaha həsr edirəm». Belə
  olan halda, Harun dedi: «Onda onlar tamamilə mənə məxsusdur» (<em>Saylar
    18:14</em>). Harun qoyunları götürüb, qadını ağlaya-ağlaya iki qızı ilə
  tək qoydu». Bu, qanunun insanların əməllərinə dair tələbləri haqqında
  bir məsəldir. Həqiqətən, bu tələblər bir yük idi.</p>
<p>İsa Məsih bizə Onun boyunduruğunu üzərimizə götürməyi təklif edir.
  Yəhudilər <em>boyunduruq</em> sözünü <em>asılılıqla, itaətlə</em>
  bağlayırdılar. Onlar qanunun <em>boyunduruğundan</em>, əmrlərin
  <em>boyunduruğundan</em>, Padşahlığın <em>boyunduruğundan</em>, Allahın
  <em>boyunduruğundan</em> danışırdılar. Amma ola bilsin ki, İsa Məsih
  təklifində daha konkret bir şeyə əsaslanırdı.
</p>
<p>O deyir: «Mənim boyunduruğum rahatdır» [Barklidə: asandır, sadədir].
  <em>Rahat</em> sözü (<em>hrestos</em>) — <em>uyğun olan</em> mənasını
  verir. İsraildə öküzlər üçün boyunduruq ağacdan hazırlanırdı. Öküzü
  gətirib onu ölçürdülər. Boyunduruğun hazırlanması zamanı öküzü yenidən
  gətirib, boyunduruğun uyğun gəlib-gəlmədiyini ölçürdülər. Bundan sonra
  boyunduruğu elə düzəldirdilər ki, öküzün boynuna yaxşı otursun və
  dözümlü heyvanın boynunu incitməsin. Boyunduruq hər öküz üçün fərdi
  olaraq sifariş edilirdi. Belə bir əfsanə var ki, guya Qalileyada ən
  yaxşı boyunduruğu İsa Məsih düzəldirdi. İnsanlar hər yerdən onun yanına
  gəlirdilər ki, ən yaxşı boyunduruğu alsınlar. O günlərdə də, indiki
  kimi, sənətkarların qapıları üzərində müvafiq söz yazılmış lövhə
  asılırdı. Deyilənlərə görə, Nazaretdəki dülgərlik emalatxanasının qapısı
  üzərində «Rahat boyunduruqlar» yazısı asıla bilərdi. Ola bilsin ki, İsa
  Məsih burada Nazaretdə işlətdiyi dülgərlik dükanındakı nümunədən
  istifadə edib.
</p>
<p>İsa Məsih deyir: «Mənim boyunduruğum rahatdır». O, bununla demək
  istəyir ki, «Mənim sizə verdiyim həyat boynunuzu sürtən və əzən yük
  deyil. Sizin xidmətiniz fərdi qabiliyyətlərinizə və sizə uyğun olacaq».
  Allahın bizə bəxş etdiyi hər şey ehtiyaclarımızı ödəyir və
  bacarıqlarımıza uyğun gəlir. İsa Məsih deyir: «Mənim yüküm yüngüldür».
  Ravvinlərin dediyi kimi, «Mənim yüküm nəğməmə çevrilir». Məsələ yükün
  yüngül olmasında deyil. Onun sevgi ilə üzərimizə qoyulmasındadır ki, biz
  onu sevgi ilə daşıyaq. Sevgi isə ən ağır yükləri yüngül edir. Əgər biz
  Allahın məhəbbətini dərk etsək, yükümüzün Allahı və insanları sevmək
  olduğunu bilsək, onda yükümüz nəğməmizə çevriləcək. Kürəyində iflic
  olmuş kiçik qardaşını daşıyan oğlan haqqında hekayə var. Bir nəfər o
  oğlana dedi: «Bu sənin üçün çox ağır yükdür». Oğlan cavab verdi: «Bu,
  yük deyil, qardaşımdır». Sevgi ilə daşınan yük həmişə yüngül olur.</p>
