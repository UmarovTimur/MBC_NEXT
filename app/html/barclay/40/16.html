<h1>16-ci fəsil</h1>
<p><strong>1-4</strong></p>
<h2 id="fariseylər-əlamət-tələb-edirlər-matta-161-4">FARİSEYLƏR ƏLAMƏT
  TƏLƏB EDİRLƏR (Matta 16:1-4)</h2>
<p>Ədavət və ehtiyac qəribə ünsiyyət dairəsi yaradır. Fariseylərlə
  sadukeyləri bir yerdə görmək çox qəribədir. Onlar həm siyasətdə, həm də
  dində biri-birilərinə zidd mövqedə dayanırdılar. Fariseylər yazılan və
  yazılmayan qanunlara xırdalıqlarına qədər əməl edirdilər. Sadukeylər isə
  yazılmayan qanunları və şərhləri rədd edir, yalnız Müqəddəs Yazılarda
  əksini tapan qanunlara əməl edirdilər. Fariseylər mələklərə və ölülərdən
  dirilməyə inanırdılar. Sadukeylər isə inanmırdılar. Paul Ali Şurada
  sorğu-suala çəkiləndə bu ziddiyyətdən istifadə etmişdi (<em>Həvarilərin
    İşləri 23:6-10)</em>. Bundan başqa, fariseylərin siyasi mənsubiyyəti yox
  idi və onlara öz dini prinsiplərinə əsasən yaşamağa imkan verən
  istənilən hakimiyyətə tabe olmağa hazır idilər. Sadukeylər isə
  sərvətlərini və imtiyazlarını qorumaq üçün Roma hökuməti ilə əməkdaşlıq
  etməyə və ona xidmət göstərməyə hazır olan varlı aristokratların kiçik
  bir partiyası idi. Eyni zamanda fariseylər Məsihin gəlişini
  gözləyirdilər, sadukeylər isə yox. Bu qədər bir-birinə zidd iki fərqli
  məzhəb çətin tapılar. Amma buna baxmayaraq, onlar İsa Məsihi məhv etmək
  üçün birləşdilər. Bütün cinayətlərin və yanlışlıqların ortaq bir cəhəti
  vardı. Bu da Məsihə qarşı düşmənçilik idi.</p>
<p>Fariseylər və sadukeylər əlamət tələb edirdilər. Gördüyümüz kimi,
  yəhudilərin peyğəmbərlərdən yaxud rəhbərlərdən onların öz çağırışını
  təsdiqləməsi üçün əlamət tələb etmək kimi bir adəti var idi (<em>Matta
    12:38-40</em>). İsa bu tələbə cavab verərək deyir ki, əlamət var. Məsələ
  ondadır ki, onlar bu əlaməti görmək istəmirlər. İlahiyyatçılar və
  fariseylər havanın necə olacağını qabaqcadan deyə bilirdilər. Onlara
  yaxşı məlum idi ki, axşam göy qırmızı olanda, hava yaxşı olur. Göy səhər
  çağı qırmızı olanda isə fırtına qopur. Lakin onlar kor olduqları üçün
  zamanın əlamətlərini ayırd edə bilmirdilər.</p>
<p>İsa Məsih fariseylərə və sadukeylərə dedi ki, onlara <em>Yunusun
    əlamətindən</em> başqa heç bir əlamət verilməyəcək. Biz artıq Yunusun
  əlamətinin nə olduğunu bilirik (<em>Matta 12:38-40)</em>. Yunus — Nineva
  sakinlərini pis əməllərindən çəkindirib Allaha tərəf döndərən peyğəmbər
  idi. Nineva sakinlərini Allaha döndərən əlamət Yunusun nəhəng balıq
  tərəfindən udulması deyildi. Bu barədə onlar heç nə bilmirdilər. Yunus
  insanlara müraciət edəndə heç vaxt bu faktdan istifadə etməmişdi.
  Yunusun əlaməti — <em>Yunusun özü və Allahdan gətirdiyi xəbər idi</em>.
  Nineva sakinlərinin həyatını dəyişdirən peyğəmbərin gəlişi və onlara
  gətirdiyi xəbər idi.</p>
<p>Beləcə İsa Məsih deyir ki, Onun Allahdan gəldiyini təsdiqləyən əlamət
  <em>Onun Özü və gətirdiyi xəbərdir</em>. İsa sanki onlara belə deyirdi:
  «Siz Mənim vasitəmlə Allahı və Onun həqiqətini üzbəüz görürsünüz. Sizə
  başqa nə lazımdır? Amma siz o qədər korsunuz ki, bu əlaməti görə
  bilmirsiniz». Burada həm həqiqət, həm də xəbərdarlıq var. İsa Məsih
  Allahın son vəhyidir. İsa Məsihdən o tərəfə Allahın vəhyi yoxdur. Hamı
  Onun simasında Tanrını aydın görə bilər. Hamı Onun səsində Allahın
  Müjdəsini aydın eşidə bilər. Odur insanlar üçün Allahın əlaməti.
  Xəbərdaredici həqiqət ondan ibarətdir ki, İsanın təsir edə bilmədiyi
  ürəyə heç nə toxuna bilməz. İsanın inandıra bilmədiyini heç kim inandıra
  bilməz. Əgər insanlar İsada Allahı görə bilmirlərsə, onda onlar heç nədə
  və heç kimdə Allahı görə bilməzlər. Biz İsa Məsihin qarşısında
  dayananda, Allahın son çağırışı önündə dayanmış oluruq. Əgər belədirsə,
  bu son fürsəti dəyərləndirməkdən, bu son sözü dinləməkdən imtina edən və
  son çağırışdan üz çevirən bir insana nə etmək qalır?
</p>
<p><strong>5-12</strong></p>
<h2 id="təhlükəli-maya-matta-165-12">TƏHLÜKƏLİ MAYA (Matta 16:5-12)
</h2>
<p>Bu, çox çətin başa düşülən hissədir. Biz yalnız onun mənasını təxmin
  edə bilərik.</p>
<p>İsa və Onun şagirdləri Qalileya dənizinin o tayına keçəndə çörək
  götürməyi yaddan çıxarmışdılar. Nədənsə onlar buna görə çox narahat
  olmuşdular. İsa onlara dedi: «Ehtiyatlı olun! Fariseylərin və
  sadukeylərin mayasından özünüzü qoruyun». <em>Maya</em> sözünün iki
  mənası var. Hərfi mənada bu, kiçik mayalanmış xəmir parçası deməkdir.
  Onsuz çörək bişirilə bilməz. İsa Məsih maya haqqında deyəndə, şagirdlər
  məhz bu mənanı başa düşmüşdülər. Onlar unutduqları çörək barədə
  düşündüklərinə görə elə zənn etdilər ki, İsa məhz həmin təhlükəli
  mayadan danışır. Onlar sadəcə çörək götürməyi unutmuşdular. Bu isə o
  demək idi ki, çörəyə ehtiyacları yaranarsa, onu gölün o biri tayından
  qeyri-yəhudilərdən almalı olacaqlar. Heç bir ciddi ortodoksal yəhudi
  qeyri-yəhudilərin əlində bişmiş və ya toxunduğu çörəyi yeyə bilməzdi.
  Buna görə şagirdlərin gölün o tayında çörək alması yolverilməz idi.
  Şagirdlər İsanın sözlərini belə başa düşmüşdülər: «Siz təmiz çörəyi
  götürməyi unutmusunuz. Sahilə çatanda ehtiyatlı olun ki, natəmiz maya
  ilə mayalanmış çörək almayasınız».</p>
<p>Şagirdlərin fikri-zikri yalnız çörəkdə idi. Amma İsa onlara
  xatırlatdı: «Beş min nəfər üçün beş çörəyi nə qədər artıq qaldığını və
  neçə zənbil yığdığınızı xatırlayın. Bunu xatırlasanız boş şeylərdən ötrü
  məngənəyə düşməyəcəksiniz. Siz artıq Mənim yanımda belə xırda
  problemlərin həllini tapdığını görmüsünüz. Belə problemlər yenə həllini
  tapacaq. Narahatlığı dayandırın və Mənə güvənin».</p>
<p>Bu sözlər o qədər aydın deyilmişdi ki, şagirdlər başa düşməyə
  bilməzdilər. Onda İsa xəbərdarlığını bir daha təkrarladı: «Fariseylərin
  və sadukeylərin mayasından özünüzü gözləyin». <em>Maya</em> sözünün
  hərfi mənasından başqa, məcazi mənası da var. Yəhudilərdə maya sözünün
  məcazi mənası <em>pis təsir</em> deməkdir. Yəhudilərə görə maya həmişə
  pisliyin və günahın rəmzi olub. Maya — mayalanmış xəmirdir. Yəhudilər
  qıcqırmanı çürümə və qoxuma ilə bir tuturdular. Onlarda maya çürümüş və
  pis olan hər şeyin simvolu sayılırdı. Maya qarışdırıldığı xəmiri eyni
  tərkibli edir. Buna görə maya bütün həyatı korlaya biləcək pis mənada
  işlədilirdi.</p>
<p>Yalnız bundan sonra şagirdlər İsanın nə demək istədiyini başa
  düşdülər. Onlar anladılar ki, İsa heç də çörək mayasından danışmır. O,
  fariseylərin və sadukeylərin təlimindən qorunmağı nəzərdə tutur.</p>
<p>Görəsən, İsa fariseylər və sadukeylərin təlimlərinin zərərli
  təsirləri barədə xəbərdarlıq etməklə nə demək istəyirdi? Burada yalnız
  fərziyyə irəli sürmək olar. Amma buna rəğmən biz fariseylər və
  sadukeylərin düşüncə tərzinin xüsusiyyətlərini yaxşı bilirik.</p>
<ol type="1">
  <li>
    <p>Fariseylər dinə qanun və əmrlərin, norma və qaydaların
      birləşməsi, əməldə isə mərasimlərin və təmizlik məsələsinin
      nümayişkarlığı kimi baxırdılar. Buna görə İsa belə deyir: «Ehtiyatlı
      olun ki, iman yolunu fariseylər kimi qaydalar toplusuna və nümayişkaranə
      əməllərə çevirməyəsiniz. Unutmayın ki, vacib olan insanın ürəyinin
      vəziyyətidir». Bu, ilahiyyatçıların qaydalarına əsasən yaşamağı din
      adlandıranlara bir xəbərdarlıqdır. Bu, insanın zahiri, görünən
      davranışlarına üstünlük verən və qəlbinin daxili vəziyyətini unudan dinə
      qarşı bir xəbərdarlıqdır.</p>
  </li>
  <li>
    <p>Sadukeylərin bir-biri ilə bağlı iki xüsusiyyəti var idi. Onlar
      siyasətlə məşğul olan varlı aristokratlar idi. Ola bilsin ki, İsa buna
      görə belə deyirdi: «Ehtiyatlı olun ki, Allahın Padşahlığını heç vaxt
      görünən maddiyyatla bir tutmayasınız, onu siyasi yolla əldə edəcəyinizə
      ümid bağlamayasınız. Elə zənn etməyin ki, insanları siyasi yollarla
      dəyişə bilərsiniz». Bəlkə də İsa insanlara xatırlatmaq istəyirdi ki,
      maddi rifah ən yüksək dəyər deyil, siyasət isə ən vacib nəticəni vermir.
      Əsl xoşbəxtlik — ürəyin xoşbəxt olmasıdır. Həqiqi dəyişilmə isə zahiri
      imkanların yox, insanların ürəyinin dəyişilməsidir.</p>
  </li>
</ol>
<p><strong>13-16</strong></p>
<h2 id="özünü-tanitma-yeri-matta-1613-16">ÖZÜNÜ TANITMA YERİ (Matta
  16:13-16)</h2>
<p>Bu hissədə Məsihin şagirdləri ilə birlikdə təkliyə çəkilməsindən bəhs
  edilir: son yaxınlaşırdı. Buna görə O, bacardıqca daha çox şagirdləri
  ilə təkbətək qalmağa çalışırdı. İsanın şagirdlərinə söyləyəsi, öyrədəsi
  çox şey var idi. Baxmayaraq ki, bunların əksəriyyətini onlar başa
  düşmürdü.</p>
<p>Bu səbəbdən İsa Filip Qeysəriyyəsi bölgəsinə gəldi. Filip
  Qeysəriyyəsi Qalileya dənizinin qırx kilometr şimal-şərqində, Qalileya
  hökmdarı Hirod Antipanın idarə etdiyi ərazinin sərhədlərindən xaricdə,
  hökmdar Filipin idarə etdiyi ərazidə yerləşir. Bu ərazinin sakinləri
  əsasən qeyri-yəhudilər idi. İsa burada rahatlıqla şagirdlərini öyrədə
  bilərdi.</p>
<p>Vaxt az idi. Onun bədəndə olma müddəti sona çatırdı. Buna görə İsa
  ardıcıllarının Onu kim saydığını yoxlamaq qərarına gəldi.</p>
<p>İsanın bu sualı <em>harada</em> verdiyinə diqqət yetirmək çox
  maraqlıdır. Çətin ki insanlar Filip Qeysəriyyəsində olduğu qədər
  keçmişdə dini hadisənin harada nə vaxt baş verdiyini xatırlaya
  bilsin.</p>
<ol type="1">
  <li>
    <p>Bütün bu ərazi Suriya allahı — Baalın qədim məbədləri ilə dolu
      idi. Tomson «Torpaq və kitab» adlı kitabında Filip Qeysəriyyəsinin
      yaxınlığında ən azı 14 belə məbədin olduğunu göstərir. Bu bölgədə qədim
      dinin ruhu duyulurdu. Hər yerdə qədim bütlərin kölgələri hiss
      olunurdu.</p>
  </li>
  <li>
    <p>Burada yalnız suriyalıların allahına səcdə edilmirdi. Filip
      Qeysəriyyəsinin lap yaxınlığında dərin mağarası olan təpə var idi.
      İnanca görə, burada yunanların allahı — təbiətin allahı Pan doğulmuşdu.
      Filip Qeysəriyyəsi Pan tanrısı ilə o qədər əlaqələndirilirdi ki, bu
      şəhərin adı ilk vaxtlar Panias adlanırdı. Hətta bugünkü günə qədər həmin
      yer Baniyas adlanır. Filip Qeysəriyyəsinin ətrafında yunan tanrıları
      haqqında əfsanələr dolaşırdı.</p>
  </li>
  <li>
    <p>Bundan başqa, deyilirdi ki, İordan çayı mənbəyini həmin mağaradan
      götürür. Tarixçi İosif Flavi yazır: «Bu, dağın altında böyük çökəkliyi
      olan gözəl bir mağaradır. Mağara sıldırımlıdır, olduqca dərindir və
      içərisi durğun su isə doludur. Onun üzərində nəhəng bir dağ ucalır,
      altından isə İordan çayının mənbəsi başlayır». İordan çayının buradan
      başlamasına dair fikir yaddaşlarda yəhudi tarixinin bütün hadisələrini
      canlandırır. Hər dindar yəhudi üçün oradakı havaya belə qədim yəhudi
      inancı hopub.</p>
  </li>
  <li>
    <p>Bütün bunlardan əlavə, Filip Qeysəriyyəsində Böyük Hirodun
      qeysərə həsr etdiyi ağ mərmərdən inşa olunan böyük məbəd var idi.
      Tarixçi İosif Flavi yazır: «Hirod qeysərə həsr etdiyi bu məbədlə onsuz
      da gözəl olan yeri daha da gözəlləşdirdi». Başqa bir yerdə İosif Flavi
      mağaranı və məbədi belə təsvir edir: «Qeysər Hiroda daha bir ölkə
      bağışlayanda, Hirod ona İordan dağlarının ətəyində ağ mərmərdən yeni bir
      məbəd tikdirdi. Həmin yer Pan adlanır. Burada dağın zirvəsi əlçatmaz
      hündürlüyə qalxır, ətəyi isə qaranlıq bir mağaraya açılır. Mağaranın
      içərisində dəhşətli dərəcədə dərin uçurum var. Bu uçurum durğun su ilə
      doludur. Buna görə onun dərinliyini ölçmək mümkün deyil». Bir qədər
      sonra Hirodun oğlu Filip məbədi daha da zənginləşdirərək bəzədi və
      Panias adını qeysərin adına uyğun Qeysəriyyəyə dəyişdi. Adını Aralıq
      dənizinin sahilində yerləşən Qeysəriyyədən fərqləndirmək üçün öz adını —
      Filipi də əlavə etdi. Bir müddət sonra Hirod Aqrippa həmin yeri Neron
      imperatorun şərəfinə Ner adlandırdı. Filip Qeysəriyyəyə uzaqdan baxan
      hər kəs parıldayan mərməri görməyə, eləcə də Romanın qüdrəti və
      ilahiliyi barədə düşünməyə bilməzdi.</p>
  </li>
</ol>
<p>Doğrudan da, bu, dramatik mənzərə idi. Budur, heç nəyə malik olmayan
  qalileyalı Dülgər on iki adi kişinin əhatəsində dayanıb. Həmin vaxt
  ortodoksal yəhudilər Ona qarşı hiylə quraraq, Onu təhlükəli kafir kimi
  məhv etmək istəyirlər. Onun ətrafı suriyalı allahların məbədləri ilə
  dolu idi. Onların arasında yunan allahları da var idi. Buradakı
  insanların zehni İsrailin tarixi ilə dolu idi. Lakin qeysərin ağ
  mərmərdən hazırlanmış əzəmətli məbədi diqqəti özünə çəkərək mənzərəyə
  hakim olurdu. Heyrətamiz dülgər məhz burada dayanıb insanların Onu Kim
  hesab etdiklərini soruşur və «Sən Allahın Oğlusan» cavabını gözləyir.
  İsa sanki qəsdən dünya dinlərinin və onların bütün tarixinin, əzəmətinin
  qarşısında durub bütün bunlarla müqayisə olunmasını və lehinə qərar
  verilməsini tələb edirdi. İsa Məsihin Öz İlahiliyi ilə belə
  gözqamaşdırmasını təsvir edən səhnələr çox deyil.</p>
<h2 id="insan-təbəqələrinin-yersizliyi-və-yararsizliği-matta-1613-16-ardı">İNSAN
  TƏBƏQƏLƏRİNİN YERSİZLİYİ VƏ YARARSIZLIĞI (Matta 16:13-16 (ardı))</h2>
<p>Beləliklə, Filip Qeysəriyyəsində İsa şagirdlərindən tələb etdi ki,
  Onun haqqında öz fikirlərini söyləsinlər. Yerusəlimdə Çarmıxa
  çəkilməzdən öncə O, şagirdlərinin Onun Kimliyini az da olsa dərk
  etdiyini bilməli idi. O, sualı birbaşa deyil, dolayı yolla verdi. İsa
  şagirdlərindən insanların Onu Kim zənn etdiklərini soruşdu.</p>
<p>Bəzi insanlar deyirdi ki, O, Vəftizçi Yəhyadır. Vəftizçi Yəhyanın
  ölülərdən dirilə biləcəyi qədər görkəmli bir şəxsiyyət olduğunu zənn
  edən təkcə Hirod Antipa deyildi.</p>
<p>Digər adamlar deyirdilər ki, O, İlyas peyğəmbərdir. Onlar İsanı
  İlyasa iki cəhətdən oxşadırdılar: birincisi, İsanı İlyas peyğəmbər qədər
  böyük hesab edirdilər. Çünki İlyas digər peyğəmbərlərə nisbətən daha
  böyük və nüfuzlu sayılırdı. İkincisi, deyirdilər ki, İsa — Məsihin
  müjdəçisidir. Malaki peyğəmbərin dediyi kimi, Tanrı vəd etmişdi ki:
  «Rəbbin böyük və dəhşətli günü gəlməzdən qabaq İlyas peyğəmbəri sizin
  yanınıza göndərəcəyəm» (<em>Malaki 4:5</em>). Bugünkü günə qədər
  Yəhudilər gözləyir ki, vəd olunmuş Məsih gəlməzdən öncə İlyas gələcək.
  Onlar bu günə qədər Pasxa bayramını qeyd edəndə, masa arxasında İlyas
  üçün boş yer saxlayırlar. Çünki İlyas gələn kimi ardınca Məsih gələcək.
  Buna görə də insanlar İsanı Məsihin müjdəçisi və Allahın hadisələrə
  müdaxiləsi kimi görürdülər.</p>
<p>Bəziləri isə deyirdilər ki, İsa — Yeremya peyğəmbərdir. İsrail
  xalqının gözləntilərində Yeremya peyğəmbərin xüsusi yeri vardı.</p>
<p>Onlar inanırdılar ki, yəhudilərin sürgünündən əvvəl Yeremya Şəhadət
  sandığını və Məbədin buxur qurbangahını Nevo dağındakı uzaq bir mağarada
  gizlədib. Vəd olunmuş Məsih gəlməzdən qabaq Yeremya yenidən qayıdıb
  onları geri gətirəcək və Rəbbin izzəti izhar olunacaq <em>(1Makkabilər
    2:1-12)</em>. Ezranın ikinci kitabı <em>2:18</em>-də Tanrı vəd edir ki:
  «Sənə kömək etmək üçün qullarım İlyasla Yeremyanı göndərəcəyəm».</p>
<p>Makkabi müharibələri dövründən qəribə bir əfsanə qalıb.</p>
<p>Yəhudilərə rəhbərlik edən böyük Yəhuda Makkabi Nikanorla döyüşə
  girməzdən əvvəl dürüstlüyü, xeyirxahlığı ilə tanınan baş kahin Oniya bir
  yuxu gördü. Yuxuda Oniya bütün yəhudi xalqı üçün dua edirdi. «Sonra ağ
  saçları və izzəti ilə fərqlənən, fövqəladə əzəmətli və səlahiyyətli bir
  şəxs zahir oldu. Oniya danışmağa başladı: «Qardaşlarını sevən, xalq və
  müqəddəs şəhər üçün çoxlu dua edən bu adam Allahın peyğəmbəri
  Yeremyadır». Yeremya sağ əlini uzadıb Yəhudaya bir qızıl qılınc verdi və
  belə müraciət etdi: «Bu müqəddəs qılıncı Allahdan hədiyyə olaraq qəbul
  et. Onunla əleyhdarlarını darmadağın edəcəksən» (<em>2Makkabilər</em>
  15:1-14).</p>
<p>İsanı İlyas yaxud Yeremya ilə eyniləşdirməklə insanlar öz
  fikirlərində Onu yüksəltmiş və böyük hörmət etmiş olurdular. Çünki
  onlara görə, İlyas və Yeremya Allahın Məsh Olunmuşunun müjdəçiləri idi.
  Yəhudilər hesab edirdilər ki, onlar gələn kimi Allahın Padşahlığı
  gələcək.</p>
<p>İnsanların fikirlərini dinlədikdən sonra İsa ən vacib sualı verdi:
  «Bəs <em>siz</em> nə deyirsiniz? <em>Sizcə,</em> Mən kiməm?» Yəqin ki,
  bu sual səslənən an bir dəqiqəlik sükut çökdü. Çünki şagirdlərin ağlına
  müxtəlif fikirlər gəlirdi. Fikirlərini ucadan ifadə etməyə isə
  qorxurdular. Onda Peter böyük açıqlamasını etiraf etdi. Bu etirafdan
  sonra İsa başa düşdü ki, xidməti hədər getməyib: ən azından bir nəfər
  Onun Kim olduğunu dərk edib.</p>
<p>Maraqlısı odur ki, üç Müjdənin hər birində Peterin etirafı müxtəlif
  cür səslənir. Mattanın Müjdəsində: «Sən var olan Allahın Oğlu
  Məsihsən».</p>
<p>Markın Müjdəsində daha qısadır <em>(Mark 8:29)</em>: «Sən
  Məsihsən».</p>
<p>Lukanın Müjdəsində daha aydındır <em>(Luka 9:20)</em>: «Sən Allahın
  Məsihisən».</p>
<p>İsa artıq bilirdi ki, şagirdlərdən ən azı biri Onun Məsih, Allahın
  Məsh Olunmuşu, var olan Allahın Oğlu olduğunu dərk edir. <em>Məsih</em>
  — <em>Məsh Olunmuş</em> deməkdir. Sadəcə biri qədim ibrani, digəri isə
  yunan dilindədir. O dövrdə padşahları məsh edirdilər. Bu ənənə bu gün də
  var. Məsih, Allahın Məsh Olunmuşu — bütün insanlar üzərində Allahın
  Padşahı deməkdir. Bu ayələrdə iki böyük həqiqət var.</p>
<ol type="1">
  <li>
    <p>Peterin dediklərində əsas fakt o idi ki, hətta ən yüksək insani
      kateqoriya belə, İsa Məsihi xarakterizə edə bilməz. İnsanlar İsanı
      İlyas, Yeremya, ya da hansısa başqa peyğəmbərlə xarakterizə edəndə, elə
      düşünürdülər ki, Onu ən yüksək səviyyəyə qaldırırlar. Yəhudilər elə
      hesab edirdilər ki, dörd yüz il ərzində peyğəmbərlik olmur, indi isə
      onlar İsa vasitəsilə yenidən Allahın səsini eşidirlər. Onlar İsanı
      yüksək səviyyəyə qaldırırdılar. Amma bu səviyyə İsa üçün kifayət qədər
      yüksək deyildi. Çünki İsa Məsihi xarakterizə etmək üçün elə bir yüksək
      insani səviyyə yoxdur.</p>
  </li>
</ol>
<p>Bir dəfə imperator Napoleon İsa haqqında öz fikrini belə ifadə
  etmişdi: «Mən insanları tanıyıram. Amma İsa Məsih insandan daha
  üstündür». Təbii ki, Peter İsa Məsihi var olan Allahın Oğlu
  adlandırarkən, bunun ilahi və fəlsəfi izahını verə bilməzdi. Amma Peter
  əmin idi ki, Onu xarakterizə etmək üçün insana aid heç bir ifadə yetərli
  deyil.</p>
<ol start="2" type="1">
  <li>
    <p>Bu ayələr bizə İsa Məsihi şəxsən özümüz üçün <em>kəşf etməli</em>
      olduğumuzu öyrədir. İsa Məsihin sualı belə səslənir: «Bəs <em>siz</em>
      nə deyirsiniz? Sizcə, Mən kiməm?» Ponti Pilat İsadan «Yəhudilərin
      padşahı Sənmisən?» deyə soruşanda, O, belə cavab vermişdi: «Sən bunu
      özündənmi söyləyirsən, yoxsa başqaları sənə Mənim barəmdə danışdılar?»
      (<em>Yəhya 18:33-34</em>)</p>
  </li>
</ol>
<p>Biz İsanı başqasının dilindən tanımamalıyıq. İnsan məsihçi olmadan
  belə, İsa haqqında indiyə qədər söylənən hər fikirdən xəbərdar olar
  bilər; insan ağlı ilə təkmilləşdirilmiş bütün xristoloji konsepsiyaları
  bilə bilər; bütün böyük mütəfəkkirlərin və ilahiyyatçıların İsa barədə
  olan təlimlərinə peşəkar rəy verə bilər. Məsihçilik İsa haqqında
  <em>bilikdən</em> ibarət deyil. Məsihçilik Məsihi <em>tanımaqdır</em>.
  İsa Özü haqqında hər kəsin şəxsi fikrini bilmək istəyir. «Bəs siz nə
  deyirsiniz? Sizcə, Mən kiməm?» sualı təkcə Peterə ünvanlanmayıb.
</p>
<p><strong>17-19</strong></p>
<h2 id="böyük-vəd-matta-1617-19">BÖYÜK VƏD (Matta 16:17-19)</h2>
<p>Bu hissə Əhdi-Cədiddə ən mübahisəli yerlərdən biridir. Bu ayələrə
  sakit və qərəzsiz yanaşmaq həmişə çətin olub. Çünki Roma katolik kilsəsi
  bunu Papa və kilsənin mövqeyi barədə olan nəzəriyyələri əsaslandırmaq
  üçün istifadə edir. Roma katolik kilsəsi Peterə açarların verilməsini
  bir insanı cənnətə buraxıb-buraxmamaq, səlahiyyət verilməsini isə bir
  insanın günahlarını bağışlayıb-bağışlamamaq kimi şərh edir. Bundan
  əlavə, Roma katolik kilsəsi iddia edir ki, Peter belə böyük səlahiyyətə
  malik olmaqla Roma yepiskopu olur. Peterdən sonra bu səlahiyyət bütün
  Roma yepiskoplarına keçir. Bugünkü gündə isə bu səlahiyyət kilsənin
  başçısı və Roma yepiskopu olan Papadadır.</p>
<p>Protestantlar üçün belə bir iddianın nə qədər qəbuledilməz olduğunu
  görmək çətin deyil. Həm protestantların, həm də katoliklərin bu ayələrə
  onların həqiqi mənasını dərk etmək məqsədilə deyil, öz fikrindən geri
  çəkilməmək və mümkünsə başqasının fikirlərinə üstün gəlmək istəyi ilə
  yaxınlaşdığını da görmək asandır. Gəlin onun əsl mənasını tapaq.</p>
<p>Bu ayələrdə söz oyunu var. Yunan dilində Peter — <em>Petros</em>, daş
  isə — <em>petra</em> deməkdir. Arami dilində Peter Kefa kimi səslənirdi.
  Bu da aramı dilində daş mənasını verirdi. Burada hər iki dildə söz oyunu
  var. Peter İsanın Məsih olduğunu söyləyəndə, İsa ona dedi: «Sən Petersən
  (<em>Petros</em>) və Mən cəmiyyətimi bu Qayanın (<em>petra</em>)
  üzərində quracağam».</p>
<p>Hansı tərəfdən baxırıqsa baxaq, bu, böyük tərif idi. Bu metafora
  yəhudilər üçün qəribə və qeyri-adi səslənmirdi.</p>
<p>Ravvinlər <em>daş</em>, qaya sözünü İbrahimə aid edirdilər. Onların
  belə bir məsəli vardı: «Müqəddəs Olan ucalmağa hazırlaşan İbrahimi
  görəndə belə demişdi: «Budur, bir qaya (<em>petra</em>) kəşf etdim, onun
  üzərində dünyanı quracağam»«. Bu səbəbdən Allah İbrahimi <em>qaya</em>
  (<em>sur</em>) adlandırdı. Çünki deyilmişdi: «Oyulduğunuz qayaya baxın».
  İbrahim Allahın Öz xalqını üzərində qurduğu və Allahın məqsədini icra
  edən daş idi.</p>
<p>Bundan başqa, <em>daş</em> (<em>sur</em>) sözü dəfələrlə Allahın
  Özünə aid edilirdi. «O, işləri kamil Qayadır, çünki bütün yolları
  haqdır» (<em>Qanunun təkrarı 32:4</em>). «Həqiqətən, onların qayası
  Qayamız kimi deyil...» (<em>Qanunun təkrarı 32:31</em>). «Allahımız kimi
  sığınacaq qaya yoxdur!» (<em>1Şamuel 2:2</em>). «Rəbb qayam, qalamdır,
  xilaskarımdır, Allahım qayamdır, Ona pənah gətirəcəyəm» (<em>2 Şamuel
    22:2</em>). Bu ifadəyə Zəbur 18:2-də də rast gəlinir: «Allahım qayamdır,
  Ona pənah gətirəcəyəm... Odur qalxanım, qüdrətli qurtarıcım, qülləm».
  «Rəbdən başqa Allah kimdir ki? Allahımızdan başqa qaya kimdir ki?»
  (<em>Zəbur. 18:31</em>) Bu ifadəyə <em>2Şamuel 22:32-də</em> də rast
  gəlinir. Bir şey dəqiqdir ki, kimisə <em>daş</em> adlandırmaq böyük
  tərif sayılırdı. Əhdi-Ətiqdən xəbərdar olan hər bir yəhudi bu ifadə ilə
  onu qoruyan və qurtuluşunun əsl daşı olan Tanrıya xitab etmiş olur. Bəs
  İsa bu ayədə <em>daş</em> dedikdə nəyi nəzərdə tuturdu? Məsihçi
  ilahiyyatçıları bu suala ən azı dörd cavab verir.</p>
<ol type="1">
  <li>
    <p>Qərb kilsələrinin görkəmli atası sayılan Avqustin hesab edirdi
      ki, daş <em>İsa Məsihin Özü</em> deməkdir. İsa sanki belə demişdi: «Sən
      Petersən, Mən isə Özümdə daşın üzərində imiş kimi Cəmiyyətimi quracağam.
      Gün gələcək ki, imanının mükafatı olaraq sən bu Cəmiyyətdə nüfuzlu
      olacaqsan.</p>
  </li>
  <li>
    <p>Başqa bir şərh ondan ibarətdir ki, daş (qaya) — İsa Məsihin var
      olan Tanrının Oğlu olması həqiqətini təsdiqləyir. Peter bu həqiqəti
      Allahdan almışdı. İsa Məsihin Var Olan Tanrının Oğlu olması faktı,
      həqiqətən, İmanlı Cəmiyyətinin imanının təməl daşıdır. Amma belə izah bu
      sözlərin mənasını tamamilə açıqlamır.</p>
  </li>
  <li>
    <p>Üçüncü şərh ondan ibarətdir ki, qaya deyiləndə Peterin imanı
      nəzərdə tutulur. Peterin imanı üzərində İmanlı Cəmiyyəti quruldu. Bu
      iman ümumdünya Cəmiyyətinin imanını alovlandırmaq üçün qığılcım
      olacaqdı. Bu iman günlərin bir günü ümumdünya Cəmiyyətini hərəkətə
      gətirəcək ilk təkan olacaqdı.</p>
  </li>
  <li>
    <p>Ən yaxşı şərh sonuncu şərhdir. Bu şərhin mahiyyəti ondan
      ibarətdir ki, qaya deyiləndə Peterin Özü nəzərdə tutulurdu. Amma xüsusi
      mənada. Peter üzərində Cəmiyyətin qurulduğu təməl daşı deyildi. Təməl
      daşı — Allahın Özü idi. Peter isə Cəmiyyətin ilk daşı idi. Peter
      insanlar arasında İsa Məsihin Kim olduğunu özü üçün kəşf edən ilk adam
      idi; ilk iman sıçrayışı edən və İsada var olan Tanrının Oğlunu görən
      şəxs idi. Başqa sözlə desək, Peter Cəmiyyətin ilk üzvü idi. Bu mənada
      Cəmiyyət onun üzərində quruldu. İsa sanki Peterə belə demişdi: «Peter,
      sən Mənim Kim olduğumu anlayan ilk adamsan. Buna görə də sən Mənim
      yaratdığım Cəmiyyətin ilk daşı, təməl daşı, təməli və başlanğıcısan».
      Sonradan Peter kimi bu açıqlamanı alan hər bir insan Məsihin
      Cəmiyyətinin daha bir daşı olur.</p>
  </li>
</ol>
<p>Daha aydın başa düşmək üçün iki məqama diqqət yetirək.</p>
<ol type="1">
  <li>
    <p>Müqəddəs Kitabda bir məqamı göstərmək üçün tez-tez müəyyən
      mənzərələrdən istifadə olunur. Bu mənzərələrin detallarının fərqinə
      varmaq lazım deyil. Yalnız mənzərənin özünə baxmaq lazımdır.
      Əhdi-Cədiddə İmanlı Cəmiyyəti ilə əlaqəli, adətən, <em>bina</em>
      mənzərəsindən istifadə olunur. Lakin bu mənzərə müxtəlif
      nöqteyi-nəzərdən bir çox məqsədlər üçün istifadə olunur. Burada Peterin
      təməl olması o mənada göstərilir ki, o, üzərində Cəmiyyət qurulan yeganə
      şəxsdir. Çünki o, İsa Məsihin Kim olduğunu kəşf edən ilk şəxs idi.
      <em>Efeslilərə</em> məktub <em>2:20-də</em> deyilir ki, Cəmiyyətin
      təməli həvarilərlə peyğəmbərlərdir. Başqa sözlə desək, Cəmiyyət onların
      xidmətləri, şəhadətləri və sadiqliyi sayəsində qurulub, inkişaf edir.
      Həmin ayədə (Efeslilərə 2:20) o da qeyd olunur ki, guşədaşı Məsih İsa
      Özüdür. O, bütün Cəmiyyəti birləşdirən gücdür. İsa Məsihsiz bütün bina
      dağılar. Peterin birinci məktubu <em>2:4-8</em>-<em>də</em> deyilir ki,
      bütün məsihçilər ruhani evi quran diri daşlardır. Korinflilərə birinci
      məktub <em>3:11-də</em> yazılıb ki, heç kim qoyulan bünövrədən, yəni İsa
      Məsihdən başqa bir təməl qoya bilməz. Buradan aydın olur ki, Əhdi-Cədid
      müəllifləri binanın mənzərəsini müxtəlif yollarla izah etmişlər. Lakin
      bu mənzərələrin hamısında əsas fikir odur ki, İsa Məsih bütün Cəmiyyəti
      vəhdətdə saxlayan əsl təməldir. İsa Məsih Öz Cəmiyyətini Peterin
      üzərində quracağını deyəndə, Cəmiyyətin Peterdən <em>asılı
        olacağını</em> nəzərdə tutmurdu. Cəmiyyət Onun Özündən və Qaya olan
      Tanrıdan asılıdır. İsa Məsihin onu nəzərdə tuturdu ki, Cəmiyyət Peterlə
      <em>başlayır</em>. Bu mənada Peter Cəmiyyətin əsasını təşkil edir və heç
      kəs bu şərəfi onun əlindən ala bilməz.
    </p>
  </li>
  <li>
    <p>İkinci məqam odur ki, bu hissədə qeyd edilən İmanlı Cəmiyyəti
      (<em>ekklesia</em>) sözünün mənası dəqiq ifadə olunmur. Biz Cəmiyyət
      haqqında sosial bir qurum, bina və ya idarəetmə, xidmətlər və görüşlər,
      eləcə də digər fəaliyyət formaları olan təşkilat kimi düşünə bilərik.
      İsa Məsih isə, çox güman, burada Əhdi-Ətiqdə <em>İsrail övladlarının
        icması</em>, Tanrı tərəfindən seçilmiş insanların toplanması mənasını
      verən <em>kualham</em> sözündən istifadə etmişdi. Əslində, İsa Peterə
      belə demişdi: «Peter, sən yeni bir İsrailin, Tanrının seçdiyi yeni bir
      xalqın, yeni bir Cəmiyyətin, yeni bir qardaşlığın, Mənə iman edənlərin
      başlanğıcısan». Peter Məsihə ilk iman edən şəxs idi. Peterlə başlayan
      Cəmiyyət insan düşüncəsindən xaric idi. Bundan başqa, bu, imanın iqrar
      Cəmiyyəti idi. Peterlə İsa Məsihə iman edənlərin qardaşlığı yarandı. Bu
      qardaşlıq hər hansı bir kilsə ilə məhdudlaşmırdı. Bu qardaşlığa Rəbbi
      sevən hər kəs aid olur.</p>
  </li>
</ol>
<p>Beləliklə, bu mübahisəli hissənin birinci yarısı belə bir fikir ifadə
  edir: Peter Cəmiyyətin təməl daşıdır fikri o mənaya əsaslanır ki, o, İsa
  Məsihin Rəbb olduğunu sevinclə etiraf edənlərin böyük qardaşlığında ilk
  şəxsdir. Bundan əlavə, Tanrının Özü üzərində Cəmiyyət qurulan
  təməldir.</p>
<h2 id="ölülər-diyarinin-qapilari-matta-1617-19-ardı">ÖLÜLƏR DİYARININ
  QAPILARI (Matta 16:17-19 (ardı))</h2>
<p>Daha sonra İsa Məsih deyir ki, ölülər diyarının qapıları Onun
  Cəmiyyətinə qalib gələ bilməyəcək. Bu nə deməkdir? Ölülər diyarının
  qapılarına <em>qalib</em> <em>gəlmək</em> anlayışı — asan başadüşülən
  adi bir mənzərə deyil. Bunun da bir neçə izahı var.</p>
<ol type="1">
  <li>
    <p>Ola bilsin ki, burada <em>qala</em> təsvir olunur. Filip
      Qeysəriyyəsində dağın zirvəsində ucalan böyük bir qalanın
      xarabalıqlarının bu günə qədər gəlib çatması, İsanın dövründəki kimi
      bütün möhtəşəmliyi ilə orada dayana bilməsi bu fərziyyəni təsdiqləyir.
      Çox güman, İsa Öz Cəmiyyətini qala kimi və pis qüvvələrin bu qalanı
      mühasirəyə aldığını görür. Buna görə deyir ki, pis qüvvələr Cəmiyyətə
      heç vaxt qalib gələ bilməyəcək.</p>
  </li>
  <li>
    <p>Digər bir şərh ondan ibarətdir ki, qədim zamanlarda şərqdə,
      xüsusilə kiçik şəhər və kəndlərin <em>girişində</em> (darvazasında)
      məsləhət verən və mühakimə edən ağsaqqallar və rəislər dayanırdılar.
      Məsələn, Qanunda deyilir ki, əgər bir adamın dikbaş, itaətsiz,
      valideynlərinə qulaq asmayan, ata-ana tərbiyəsinə məhəl qoymayan bir
      oğlu varsa, valideynləri onu götürüb «şəhərin darvazasına, şəhərin
      ağsaqqallarının yanına gətirsinlər» (<em>Qanunun təkrarı 21:19)</em>.
      Orada hökm və ədalət bərqərar olunurdu. <em>Qanunun təkrarı 25:7-də</em>
      deyilir ki, kim mərhum qardaşının dul arvadını almaq istəməzsə, dul
      qadın «darvazada yerləşən ağsaqqalların yanına» getsin. Darvaza
      ağsaqqalların bir yerə toplaşıb ədalət mühakiməsi apardığı yer idi. Bu
      səbəbdən ola bilsin ki, <em>darvazalar</em> <em>inzibati
        hakimiyyətin</em> sinonimidir. Bir zamanlar Osmanlı İmperiyası <em>Ali
        Port</em> (italyan və fransızca <em>liman</em> qapı mənasında işlənir)
      adlanırdı. Onda «ölülər diyarının qapıları ona qalib gələ bilməyəcək» o
      deməkdir ki, cəhənnəmin hakimiyyəti İsanın Cəmiyyətinə heç vaxt qalib
      gələ bilməyəcək.</p>
  </li>
  <li>
    <p>Əgər Cəmiyyətin üzərində qurulduğu qayanın var olan Tanrının Oğlu
      — İsa olduğu fikrinə qayıtsaq, onda üçüncü bir ehtimal da yaranır.
      Əslində, <em>Aid,</em> yəni cəhənnəm <em>—</em> günahkarların
      cəzalandırıldığı yer yox, qədim yəhudi inancına görə ölənlərin hamısının
      getdiyi yerdir. Təbii ki, darvaza kimlərisə <em>içəridə saxlamaq</em> və
      idarə etmək üçün mövcud idi. Lakin Aidin darvazası təkcə İsanı saxlaya
      bilmədi. O, ölümün zəncirini qırdı. Həvarilərin İşləri kitabının
      müəllifi bu fikri yaxşı izah edir. «Allah isə ölüm əzablarını kəsərək
      Onu diriltdi. Çünki Onu ölüm tutub saxlaya bilməzdi... &lt;...&gt; Çünki
      məni ölülər diyarına atmazsan, mömin insanını çürüməyə qoymazsan»
      (<em>Həvarilərin İşləri 2:24, 27</em>). Buna görə bu fikir gələcək
      təmtəraqlı Dirilməyə işarə edə bilər. Ola bilsin ki, İsa belə demişdi:
      «Sən Mənim var olan Tarının Oğlu olduğumu dərk etdin. Tezliklə Məni
      Çarmıxa çəkəcəklər və Aidin darvazası Mənim arxamca bağlanacaq. Ancaq bu
      qapıların Məni orada saxlamağa gücü yetməz. Aidin qapıları var olan
      Allahın Oğlu önündə acizdir». Hansı tərəfdən baxırıqsa baxaq, bu ifadə
      Məsih və Onun Cəmiyyəti arasındakı qırılmaz bağı göstərir.</p>
  </li>
</ol>
<h2 id="peterin-vəziyyəti-matta-1617-19-ardı">PETERİN VƏZİYYƏTİ (Matta
  16:17-19 (ardı))</h2>
<p>İndi biz İsanın Peterə verdiyi müəyyən imtiyazları və ona həvalə
  etdiyi müəyyən vəzifələri göstərən iki ifadəyə gəlib çatdıq.</p>
<ol type="1">
  <li>
    <p>İsa deyir ki, Peterə <em>Səmavi Padşahlığın açarlarını</em>
      verir. Əslində, bu ifadə çətin başa düşülür. Buna görə də əvvəlcə əmin
      olduğumuz məqamları vurğulasaq, yaxşı olar.</p>
  </li>
</ol>
<ol type="a">
  <li>
    <p>Bu ifadə həmişə hansısa xüsusi güc və səlahiyyəti özündə təcəssüm
      etdirir. Məsələn, ravvinlərin belə bir məsəli vardı: «Doğumun, yağışın
      və ölülərdən dirilmənin açarları Allahın əlindədir». Bu o deməkdir ki,
      yalnız Allah həyat verməyə, yağış yağdırmağa və ölülərdən diriltməyə
      qadirdir. Bu ifadə həmişə xüsusi güc və səlahiyyəti vurğulayır.</p>
  </li>
  <li>
    <p>Əhdi-Cədiddə bu ifadə həmişə İsa Məsihlə əlaqələndirilir. Bu
      açarlar yalnız və yalnız Onun əlindədir. <em>Vəhy 1:18-də</em> Ölülərdən
      Dirilən Məsih deyir: «Diri Olan Mənəm. Mən ölmüşdüm, indi isə əbədi
      olaraq diriyəm. Ölümün və ölülər diyarının açarları Məndədir». <em>Vəhy
        3:7-də</em> isə Ölülərdən Dirilən Məsih haqqında belə deyilir: «Müqəddəs
      və Haqq Olan, Davudun açarının Sahibi, açdığını heç kəs bağlamayan,
      bağladığını heç kəs açmayan belə deyir...» Qeyd etmək lazımdır ki, bu
      ifadə hansısa səmavi səlahiyyətə işarə edir. Peterə nəyinsə vəd edilməyi
      o demək deyil ki, Allaha və Onun Oğluna məxsus olan səlahiyyət
      kiçildilir.</p>
  </li>
  <li>
    <p>Əhdi-Cədiddəki bütün bu deyilənlər Yeşaya 22:22-yə istinad edir.
      Həmin ayədə Yeşaya peyğəmbər Davud nəslinin açarı çiynindən asılan
      Elyaqimi təsvir edir. Bu açarla açıb bağlamaq yalnız ona aid
      idi.</p>
  </li>
</ol>
<p>Elyaqim <em>sadiq idarəçi</em> olmalı idi. İdarəçi üstündə evin
  açarlarını daşıyırdı. O, səhərlər qapıları açır, axşamlar isə
  bağlayırdı. Ziyarətçilər onun vasitəsilə padşahın yanına gedə
  bilirdilər. Beləcə İsa Peterə deyir ki, o, <em>Səmavi Padşahlığın
    idarəçisi</em> olacaq. Bu halda, Peterə Səmavi Padşahlığın qapılarını
  bağlamaq deyil, açmaq səlahiyyəti verilir.</p>
<p>Bu vəd tamamilə icra olundu. Əllinci gün Peter üç min adam üçün
  Səmavi Padşahlığın qapılarını açdı (<em>Həvarilərin İşləri 2:41</em>).
  O, böyük bir bütpərəst dünyasını qəbul etmək üçün qeyri-yəhudi olan
  yüzbaşı Kornelinin üzünə qapıları açdı (<em>Həvarilərin İşləri 10</em>).
  <em>Həvarilərin İşləri 15-ci</em> fəsildə deyilir ki, Yerusəlim məşvərət
  şurası bütpərəstlərin xilasından ötrü geniş qapılar açdı. Bu hadisə məhz
  Şimon Peterin şəhadətindən sonra mümkün oldu (<em>Həvarilərin İşləri
    15:14</em>). Peterə Səmavi Padşahlığın açarlarının verilməsi vədi o
  demək idi ki, gələcəkdə ona minlərlə insan üçün Tanrıya gedən qapıları
  açma qabiliyyəti veriləcək. Lakin Səmavi Padşahlığın açarları təkcə
  Peterin əlində deyil. Onlar hər bir məsihçinin əlindədir. Çünki hər
  birimizə insanları Padşahlığa yönəltmək imkanı verilib.
</p>
<ol start="2" type="1">
  <li>
    <p>Bundan başqa, İsa Peterə vəd etdi ki, onun yer üzündə
      <em>bağlayacağı</em> hər şey göylərdə <em>bağlanmış</em> olacaq və yer
      üzündə <em>açacağı</em> hər şey göylərdə <em>açılmış</em> olacaq.
      İlahiyyatçı Riçard Qlover hesab edir ki, Peter Allahın sevgisi və
      bağışlanması barədə təbliğ edərək, insanların günahkar olduqlarını dərk
      etmələrinə və günahdan azad olmalarına kömək edəcək. Əslində, bu, çox
      gözəl və ədalətli fikirdir. Çünki burada hər bir məsihçi təbliğçinin və
      müəlliminin borcu əksini tapıb. Amma bu fikir bununla da
      məhdudlaşmır.
    </p>
  </li>
</ol>
<p><em>Azad etmək, bağlamaq və açmaq</em> — bunlar geniş yayılmış yəhudi
  ifadələridir. Bu ifadələr xüsusilə böyük müəllim və ravvinlərin
  qərarları ilə əlaqədar olaraq istifadə edilirdi. Hər bir yəhudi
  <em>bağlamaq və açmaq</em> sözlərinin mənasını başa düşürdü. Nəyisə
  <em>bağlamaq</em> — <em>qadağan</em> etmək demək idi. <em>Azad etmək və
    ya açmaq</em> isə <em>icazə</em> vermək demək idi. Bu ifadələr qanuna
  aid qərarlar verərkən istifadə edilmişdi. Belə bir kontekstdə bu
  ifadələr yalnız o mənanı verə bilər. Beləliklə, İsa Peterə deyir:
  «Peter, sənin üzərinə ciddi və ağır məsuliyyət qoyulur. Sən bütün
  Cəmiyyətin xeyrinə olan qərarlar verməli olacaqsan. Sən gənc Cəmiyyətin
  rəhbəri və bələdçisi olacaqsan. Qərarların o qədər əhəmiyyətli olacaq
  ki, həm yer üzündə, həm də əbədiyyətdə insanların gələcəyinə təsir
  edəcək».
</p>
<p>Peterə verilən imtiyazın mənası o idi ki, o, Allahın idarəçisi olacaq
  və insanların Allahın Padşahlığına girişini təmin edəcək. Bağlamaq və
  açmaq öhdəliyi o deməkdir ki, Peter Cəmiyyətin həyatı və təcrübəsi
  baxımından böyük nəticələrə səbəb olacaq qərarlar verməli idi. Həqiqətən
  də, Həvarilərin İşləri kitabının ilk fəsillərini oxuyanda görürük ki,
  Peter Yerusəlimdə bunları edir.</p>
<p>Bu qədər mübahisəyə və ziddiyyətə səbəb olan bu hissəni başqa şəkildə
  ifadə etsək, onda görərik ki, burada cəmiyyətin formalarından yox,
  xilasdan söhbət gedir. İsa Peterə dedi: «Peter, sənin adının mənası daş
  (qaya) deməkdir. Sən qaya olmaq üçün təyin olunmusan. Mənim Kim olduğumu
  ilk dərk edən insan sənsən. Buna görə də sən Mənim adamlarımın
  qardaşlığının və Cəmiyyətimin ilk canlı daşı olacaqsan. Pis qüvvələr bu
  qardaşlığa qalib gələ bilməz. Eləcə də onlar Məni ölüm zəncirində
  saxlaya bilməzlər. Gələcək günlərdə yəhudilərin və digər millətlərin
  Allahın Padşahlığına daxil olmaları üçün qapıları açacaq idarəçi
  olacaqsan. Sən problemləri həll edən, gənc və inkişaf etməkdə olan
  qardaşlığa rəhbərlik edən müdrik idarəçi və bələdçi olmalısan».</p>
<p>Peter böyük açıqlama kəşf etdi. Ona böyük imtiyaz verildi. Onun
  üzərinə böyük məsuliyyət qoyuldu. Bu açıqlamanı hər bir insan özü üçün
  etsə, onda o da böyük imtiyaz alaraq üzərinə böyük məsuliyyət
  qoyulacaq.</p>
<p><strong>20-23</strong></p>
<h2 id="dəhşətli-töhmət-matta-1620-23">DƏHŞƏTLİ TÖHMƏT (Matta
  16:20-23)</h2>
<p>Şagirdlər İsanın Allahın Məsihi olduğun dərk etsələr də, onlar bu
  faktın arxasında nəyin gizləndiyini tamlığı ilə başa düşmürdülər. Məsihə
  baxış onlarda İsadakı kimi deyildi. Onlar hələ də Məsih haqqında İsraili
  romalılardan təmizləyəcək və İsraili hakimiyyətə gətirəcək döyüşçü-kral
  kimi düşünürdülər. Yəqin buna görə İsa şagirdlərinə susmağı əmr etmişdi.
  Əgər onlar xalqın yanına gedib öz ideyalarını təbliğ etməyə
  başlasaydılar, bu, yalnız faciəli üsyana, məğlubiyyətlə nəticələnən
  başqa bir zorakılığın alovlanmasına səbəb olardı. İsanın Məsih olduğunu
  təbliğ etməmişdən öncə şagirdlər bunun mənasını dərk etməli idilər.
  Əslində, Peterin davranışları İsanın Özünü Allahın Oğlu və Məsihi
  olduğunu elan edərkən nəyi nəzərdə tutduğunu, şagirdlərin isə bunu başa
  düşməkdən nə qədər uzaq olduğunu göstərirdi.</p>
<p>Buna görə də İsa şagirdlərinə Onun üçün yeganə yolun Çarmıxdan
  keçdiyini izah etmək üçün fürsət axtarırdı. İsa şagirdlərinə dedi ki,
  Yerusəlimə getməli, ağsaqqallar, baş kahinlər və ilahiyyatçılar
  tərəfindən çox əzab çəkməlidir. Ali Şura bu üç qrupdan ibarət idi.
  Ağsaqqallar xalqın içərisində hörmət qazanmış adamlar idi. Baş kahinlər
  əsasən sadukeylər idi. İlahiyyatçılar isə fariseylər idi. Əslində, İsa
  deyir ki, O, ölkənin ortodoksal din rəhbərləri tərəfindən əzab
  çəkməlidir.</p>
<p>İsa sözünü deyib qurtarmamış Peter sərt reaksiya verdi. Peter Məsihi
  qüdrətli, qalib və əzəmətli şəxs kimi təsəvvür edirdi. Əzab çəkən Məsih
  fikri, Məsihin çağırışı ilə Çarmıx arasındakı hər hansı bir əlaqənin
  olması onun üçün qəbuledilməz idi. Peter İsanı bir kənara çəkib etiraz
  etməyə başladı. [Barklidə «İsadan bərk yapışıb kimi tərcümə olunub]. Çox
  güman ki, burada Peter İsadan iki əllə yapışaraq, Onu sanki intihardan
  qorumaq istəyirdi. Peter dedi: «Bu, əsla Sənin başına gəlməyəcək!» Elə
  bu vaxt nəfəsləri kəsən dəhşətli töhmət səsləndi: «Çəkil qarşımdan,
  Şeytan!» Bu faciəvi səhnəni başa düşmək üçün əvvəlcə bir məqamı
  aydınlaşdırmalıyıq.</p>
<p>İsanın bu sözləri deyərkən səs tonunu müəyyən etməyə çalışmalıyıq.
  Əlbəttə, O, bu sözləri gözündə nifrət, səsində qəzəblə söyləmədi. İsa
  bunu dözülməz kədər və dəhşət içərisində, yaralı bir adam kimi söylədi.
  Nə üçün O, Peterə belə reaksiya verdi?</p>
<p>İsanın reaksiyası belə izah olunur ki, həmin an O, səhrada
  rastlaşdığı güclü imtahanla bir daha üz-üzə qalmışdı. Həmin vaxt şeytan
  Onu hakimiyyət və güc yolunu seçməyə təhrik edirdi: «Onlara çörək və
  maddi rifah ver, onda onlar ardınca gedəcək». «Onlara möcüzə göstər,
  onda onlar ardınca gedəcək». «Dünya ilə kompromisə get, onlara yüksək
  tələblər qoyma, onda onlar ardınca gedəcək». Budur, indi də Peter İsanı
  həmin imtahanla üzə-üzə qoymuşdu.</p>
<p>Məsələ ondadır ki, bu imtahan heç vaxt İsanın fikirlərini tərk
  etməmişdi. Luka Rəbbin ürəyinin dərinliyinə baxırdı. O, imtahan haqqında
  hekayəni bu sözlərlə bitirir: «İblis sınaqların hamısını qurtarandan
  sonra bir müddət Onu tərk etdi» (<em>Luka 4:13</em>). Şeytan vaxtaşırı
  İsaya hücum edirdi. Heç kim Çarmıxda can verərək ölmək istəməz. Hətta
  Getsemani bağında İsa başqa yolu seçmək fikri ilə imtahan olundu. İndi
  isə Peter Ona bu təklifi edirdi. İsanın cavabının sərtliyi onunla izah
  olunur ki, Peter də Onu şeytanın həmişə pıçıldadığı fikirlərə təhrik
  edirdi. O fikirlərə ki, İsa Özünü onlara qarşı möhkəmləndirməli idi.
  Peter İsa Məsihə həmişə Onu sınağa çəkən Çarmıxdan qaçmaq yolunu təklif
  edirdi.</p>
<p>Bax elə buna görə də İsa Məsih Peteri <em>şeytan</em> adlandırdı.
  Hərfi mənada şeytan sözünün mənası <em>qarşı çıxan, rəqib</em> deməkdir.
  Peter Allahın yox, insanın fikirlərini ifadə edirdi. Şeytan — bizi
  Allahın yolundan döndərən hər hansı qüvvədir. Şeytan — bizi Allahın
  bizim üçün hazırladığı çətin yoldan döndərməyə çalışan gücdür. Şeytan —
  insanları Allahın əmrləri ilə deyil, insan istəkləri ilə idarə etməyə
  sövq edən istənilən bir qüvvədir.</p>
<p>Bu imtahanı çətinləşdirən bir də Onu sevən insandan gəlməyi idi.
  Peter İsanı o qədər çox sevirdi ki, Onun bu dəhşətli yolla getdiyini və
  bu qorxulu ölümlə öləcəyini təsəvvürünə gətirə bilmirdi. Ən pis imtahan
  — məhəbbət mənbəyindən gələn imtahandır. Bəzən şəfqətli sevgi bizi Tanrı
  yolundakı təhlükələrdən uzaqlaşdırmağa çalışır. Lakin həqiqi sevgi
  cəngavəri evdə saxlamaz, əksinə, onun həyatını çətinləşdirən, eyni
  zamanda ona şərəf verən cəngavərlik əmrlərinə tabe olmaq üçün dünyaya
  göndərər. Sevgi sevdiyini Məsih uğrunda mübarizənin təhlükələrindən və
  Tanrıya aparan yolun çətinliklərindən qorumağa çalışır.</p>
<p>İsa Məsihi həmin gün dərindən yaralayan şeytanın Onunla Peterin sevən
  alovlu ürəyi ilə danışması idi. İsa Məsih də məhz buna görə belə cavab
  verməli oldu.</p>
<h2 id="töhmət-və-çağiriş-matta-1620-23-ardı">TÖHMƏT VƏ ÇAĞIRIŞ (Matta
  16:20-23 (ardı))</h2>
<p>Növbəti hissəyə keçməmişdən öncə «Çəkil qarşımdan, Şeytan!»
  ifadəsinin iki köhnə izahını qeyd etmək maraqlı olardı. Məsihçi
  ilahiyyatçı, filosof və filoloq Origen (b.e.185-253-cü illəri) hesab
  edirdi ki, İsa Peterə belə demişdi: «Peter, sənin yerin Mənim
  <em>qabağımda</em> yox, <em>arxamdadır</em>. Sənin işin Məni istədiyin
  yola <em>istiqamətləndirmək</em> yox, Mənim seçdiyim yolla <em>arxamca
    getməkdir</em>». Əgər bu ifadəyə Origenin nöqteyi-nəzərincə baxsaq, onda
  İsanın sözlərindəki sərtlik aradan qalxır. Çünki İsa belə deməklə Peteri
  Özündən uzaqlaşdırmaq istəmirdi. Çox güman ki, İsa Peterə Onun yolu ilə
  gedən bir ardıcılı kimi öz yerini göstərdi. Biz həmişə dərk etməliyik
  ki, İsanı bizim yolumuzla getməyə vadar etməməliyik, əksinə, özümüz Onun
  yolu ilə getməliyik.
</p>
<p>Əgər bu ifadəyə İsa Məsihin iblisə Matta 4:10-da dediyi kimi «Rədd
  ol, şeytan!» nöqteyi-nəzərindən baxsaq, onda digər izahı görəcəyik. Bəzi
  tərcümələrdə bu ifadə eyni cür yazılsa da, yunan dilində eyni cür
  səslənmir. Yunan dilində <em>Matta 4:10 «upaqe satanas», Matta
    16:23-də</em> isə <em>«upaqe opiso mou satana»</em> yazılıb.</p>
<p>Fərq ondadır ki, İsa iblisə sadəcə «Çəkil!», «Uzaqlaş!», «Rədd ol!»
  deyə əmr edir. Peterə isə «<em>Çəkil qarşımdan</em>» deyir. Başqa sözlə
  desək, «Ardımca gəl» deyir. Şeytan Məsihin hüzurundan qovulur, Peter isə
  Məsihin ardıcılı olmaq çağırışı alır. Şeytan heç vaxt Məsihin ardıcılı
  ola bilməzdi. Çünki iblisani qüruru ona tabe olmağa imkan vermir. Elə bu
  qüruruna görə də o şeytandır. Peter səhvən günaha yol verə bilərdi. Amma
  onun həmişə İsa Məsihin yenidən ardıcılı olmaq imkanı var idi. İsa sanki
  Peterə deyir: «Sən indi şeytan kimi danışırsan. Lakin bunu deyən əsl
  Peter deyil. Sən dəyişə bilərsən. Yenidən Mənim ardıcılım ol və arxamca
  gəl. Hər şey yaxşı olacaq». Peterlə şeytanın arasındakı əsas fərq də elə
  bunda idi ki, şeytan heç vaxt İsanın ardınca gedə bilməzdi. İnsan
  büdrəyəndən sonra belə, Məsihin ardınca getməyə çalışırsa, onun həm
  indi, həm də gələcəkdə izzətə qovuşacağına dair ümidi olur.</p>
<p><strong>24-26</strong></p>
<h2 id="böyük-çağiriş-matta-1624-26">BÖYÜK ÇAĞIRIŞ (Matta 16:24-26)</h2>
<p>Bu, İsa Məsihin təliminin dəfələrlə təkrar olunan əsas mövzularından
  biridir (<em>Matta 10:37-39; Mark 8:34-37; Luka 9:23-27; 14:25-27;
    17:33; Yəhya 12:25</em>). İsa dəfələrlə insanları məsihçi həyatının bu
  tələbi ilə üz-üzə qoyurdu. Məsihçi həyat tərzi sürmək istəyən hər bir
  insan həyatda üç faktorla qarşılaşacaq.</p>
<ol type="1">
  <li>
    <p><em>Özünü inkar etmək</em>. Adətən, biz <em>özünü inkaretmə</em>
      sözünü məhdudiyyət, nədənsə <em>imtina etmək</em> mənasında işlədirik.
      Məsələn, bir həftə özünü inkaretmə həftəsi ola bilər. İnsan hansısa
      xeyir iş görməkdən ötrü müəyyən zövqdən özünü məhrum edir. Fəqət bu, İsa
      Məsihin özünü inkaretmə barədə dediklərinin kiçik bir hissəsidir. Özünü
      inkaretmə — istənilən vaxt özünə «yox», Allahın tələbinə «hə» deməkdir.
      Özündən imtina etmək — günlərin bir günü taxtından enmək, özünü diqqət
      mərkəzindən uzaqlaşdırmaq və Allahı hər şeydə birinci yerə qoymaq
      deməkdir. Özünü inkar etmək — dünyəvi istəklərinizə və prinsiplərinizə
      birdəfəlik son qoymaq, Tanrını həyatınızın idarəçisi halına gətirmək
      deməkdir. Daima özünü inkar etmək — Allah tərəfindən idarə olunaraq,
      Onunla bir yol getmək deməkdir.</p>
  </li>
  <li>
    <p><em>Öz Çarmıxını götürmək.</em> İnsan fədakarlıq yükünü öz
      üzərinə götürməlidir. Məsihçinin həyatı qurban verən bir həyatdır.
      Məsihçi İsaya xidmət etmək üçün bütün şöhrətindən imtina etməlidir.
      Bəlkə də bu xidmətinə görə onun haqqı az ödəniləcək, heç bir nüfuz da
      gətirməyəcək. Məsihçi öz vaxtını və rahatlığını qurban verməli olacaq.
      O, insanlara xidmət etməklə Məsihə xidmət edəcək.</p>
  </li>
</ol>
<p>Ola bilsin ki, o, xidmət etməkdən ötrü evindəki rahatlığını da qurban
  verməli olacaq. Ola bilsin ki, o, başqalarına kömək etmək üçün hansısa
  məbləğdən keçməli olacaq. Məsihçinin həyatı — qurban verən həyatdır.</p>
<p>Luka İsanın bu əmrinə daha bir söz əlavə edir: «Hər gün Çarmıxını
  götür». Əsas olan necə bir fədakarlıq etdiyin deyil. Əsas olan odur ki,
  Allahın tələblərini və insanların ehtiyaclarını hər gün ödəyəsən.
  Məsihçi həyatı — öz mənfəətini deyil, başqasınınkını güdməkdir
  (<em>1Korinflilərə 10:24).</em></p>
<ol start="3" type="1">
  <li>
    <p><em>O, İsa Məsihi izləməlidir.</em> Başqa sözlə desək, biz İsa
      Məsihə tamamilə tabe olmalıyıq. Hamımız uşaqlıqda «Aparıcı kimi et»
      oyununu oynamışıq. Oyunun gedişində aparıcı nə edirdisə, çətinliyindən,
      qəribəliyindən asılı olmayaraq, bütün hərəkətləri təkrar etməli olurduq.
      Biz məsihçilər öz fikirlərimizdə, sözlərimizdə və hərəkətlərimizdə
      həmişə Aparıcımıza — İsa Məsihə itaət etməliyik. Məsihçi həmişə İsanın
      hara getməyindən asılı olmayaraq, Onun izləri ilə gedir.</p>
  </li>
</ol>
<h2 id="cani-itirib-tapmaq-matta-1624-26-ardı">CANI İTİRİB TAPMAQ (Matta
  16:24-26 (ardı))</h2>
<p><em>Mövcud olmaqla yaşamaq</em> arasında böyük fərq var. Mövcud olmaq
  — ağ ciyərlərlə nəfəs almaq və ürəyin döyünməsidir. Yaşamaq isə
  dünyadakı hər şeyin bir mənasının olduğu, ruhdakı hüzurun, qəlbdəki
  sevincin və hər anın öz dolğunluğuna sahib olmasıdır. İsada biz mövcud
  olmağın əksinə olaraq, yaşamağın nə demək olduğunu görürük.</p>
<ol type="1">
  <li>
    <p>Risklərdən qaçan insan öz həyatını itirir. Matta öz Müjdəsini
      b.e. 80-90-cı illərində yazıb. Həmin illər məsihçilərin amansız təqib
      dövrü idi. O, belə deyirdi: «Bəlkə elə bir vaxt gələcək ki, siz
      həyatınızı qorumaqdan ötrü imandan dönəcəksiniz. Amma bunu etməklə siz
      həyatınızı xilas etməyəcəksiniz, əksinə, onu itirəcəksiniz». Bəli,
      imanlı ölə bilər. Lakin o, həyat üçün ölür. Öz həyatını qorumaqdan ötrü
      imandan dönən insan isə ölmək üçün yaşayır.</p>
  </li>
</ol>
<p>İman uğrunda şəhid kimi ölməsək də, həyatda daima təhlükəsizlik və
  rahatlıq axtarsaq, hər qərarı yalnız dünyəvi müdriklik və uzaqgörənliklə
  versək, onda yaşamaq naminə hər şeyi itirəcəyik. Həyat məqsədyönlü olmaq
  əvəzinə, darıxdırıcı və mənasız olur. Həyat sevinc gətirən xidmət
  əvəzinə xudbin və məhdud olur. Kimsə başdaşı üzərində belə epitafiya
  yazmışdı: «O, insan kimi doğulub dükançı kimi öldü». Dükançı sözünün
  yerinə istənilən peşənin adını yazmaq olar. Təhlükəsizlik axtaran və
  riskdən qaçan insan — insan olmaqdan çıxır. Çünki insan Allahın
  surətində və bənzərində yaradılıb.</p>
<ol start="2" type="1">
  <li>
    <p>Məsihin uğrunda hər şeyini riskə atan insan, hər şeyini
      itirdiyini düşünsə də, həyatı əldə edir. Tarixin ən dahi insanları öz
      davranışlarında təhlükəsizliyi ən az gözə alanlardır. Əgər riskə gedən
      insanlar olmasaydı, tibb sahəsində irəliləyiş olmazdı; əgər riskə gedən
      insanlar olmasaydı, bu gün həyatımızı rahatlaşdıran maşınlar ixtira
      olunmazdı; əgər riskə gedən analar olmasaydı, bu gün bir uşaq belə
      doğulmazdı. Tanrının, həqiqətən, var olduğunu həyatı ilə sübut etməyə
      hazır olan insan, Məsihin dediyi həyatı qazanır.</p>
  </li>
  <li>
    <p>Sonra İsa xəbərdarlıq edir: «Kimsə bütün təhlükələrdən qaçıb
      dünyanı qazanarsa, sonra belə bir həyatın mənasının olmadığını görərsə,
      onda gerçək həyatı necə tapacaq?» İnsan arzuladığı hər şeyə nail ola
      bilər, lakin bir gün səhər yuxudan oyananda həyatda ən vacib olan şeyi
      itirdiyini görə bilər.</p>
  </li>
</ol>
<p>Bu ayədə <em>dünya</em> sözü Allaha zidd olan maddi şeyləri nəzərdə
  tutur. Həmin maddiyyata gəldikdə isə növbəti məqamları qeyd etmək
  lazımdır:</p>
<ol type="a">
  <li>
    <p>Sonda heç kim maddiyyatı özü ilə apara bilməz; insan yalnız özünü
      aparır. Əgər o, bu maddiyyata görə mənəvi cəhətdən özünü geri salıbsa,
      onda çox peşman olacaq.</p>
  </li>
  <li>
    <p>Maddi şeylər çətin anlarda insana kömək etmir. Maddi şeylər heç
      vaxt nə sınmış ürəyi bərpa edə, nə də tənha insanı ruhlandıra
      bilir.</p>
  </li>
  <li>
    <p>Əgər insan maddi nemətləri haram yolla əldə edərsə, bir gün
      vicdanı oyanacaq və beləliklə o, cəhənnəmin nə olduğunu bu dünyada
      görəcək.</p>
  </li>
</ol>
<p>Bu dünyada əsl həyatı maddiyyata dəyişən insanların axmaq olduğunu
  bağıranlar çoxdur.</p>
<ol start="4" type="1">
  <li>
    <p>Sonda İsa soruşur: «İnsan öz canının əvəzinə nə verə bilər?»
      Yunan dilində bu sual belə səslənir: «İnsan öz canının əvəzinə hansı
      <em>antallaqma</em> verə bilər?» <em>Antallaqma</em> çox maraqlı sözdür.
      Sirax oğlu Yeşuanın Hikmət Kitabında oxuyuruq: «Sadiq dostun
      <em>antallaqması</em> yoxdur» (<em>Sirax 6:15</em>), yəni sadiq dostun
      qiyməti yoxdur. Beləliklə, İsanın son sözünün iki mənası ola
      bilər.
    </p>
  </li>
</ol>
<ol type="a">
  <li>
    <p>Təhlükəsizlik və maddi sərvətə görə həyatını itirən insan onu heç
      bir qiymətə geri ala bilməz. O özünə elə zərər yetirir ki, bunun heç
      cürə əvəzini ödəyə bilmir.</p>
  </li>
  <li>
    <p>İnsan var olduğuna və sahib olduğu hər şeyə görə İsa Məsihə
      borcludur. Həyatımızın müqabilində biz Ona heç bir şey təklif edə
      bilmərik. İnsan pulunu Məsihə verib həyatını özü üçün saxlaya bilər.
      Hətta insan Məsihə sözdə xidmət edib həyatını özü üçün saxlaya bilər.
      Bəzi adamlar hər həftə məbədə könüllü ianə verirlər, amma özləri nə
      məbədə gedir, nə də onun vəziyyəti ilə maraqlanırlar. Bu isə cəmiyyətin
      həqiqi üzvü üçün yetərli deyil. Bizim İmanlı Cəmiyyətinə verəcəyimiz ən
      böyük ianə özümüzük, Məsihə verəcəyimiz ən böyük ianə isə —
      həyatımızdır. Onu heç nə ilə əvəz etmək olmaz. Qalan hər şey
      yetərsizdir.</p>
  </li>
</ol>
<p><strong>27-28</strong></p>
<h2 id="xəbərdarliq-və-vəd-matta-1627-28">XƏBƏRDARLIQ VƏ VƏD (Matta
  16:27-28)</h2>
<p>Burada iki aydın açıqlama var.</p>
<ol type="1">
  <li>
    <p>Birincisi — mütləq Hökm barədə <em>xəbərdarlıqdır</em>. Həyat
      müəyyən istiqamətdə inkişaf edir; həyat Qiyamət gününə doğru gedir.
      İnsan həyatının istənilən sahəsində mütləq hesab verəcəyi gün və saat
      gəlib çatır. Məsihin təlimi öyrədir ki, ölümdən sonra məhkəmə olacaq və
      bu faktı heç nə dəyişə bilməz. Əgər bu ayəyə ondan əvvəl gələn ayə ilə
      birlikdə nəzər salsaq, bu məhkəmənin hansı normalar əsasında baş
      verəcəyini görə bilərik. İlk növbədə öz həyatının təhlükəsizliyini,
      təminatını və rahatlığını xudbincəsinə üstün tutan insan nə qədər varlı
      və uğurlu olmasından asılı olmayaraq, Külli-İxtiyarın gözündə yazıqdır.
      Məsih naminə özünü inkar edərək insanlara bütün imkanları ilə xidmət
      edən adam isə Tanrıdan tərif və mükafat alacaq.</p>
  </li>
  <li>
    <p>İkinci açıqlama <em>vəd</em> haqqındadır. İsa Padşahlığının böyük
      təsirindən və böyüməsindən danışırdı. Onun söylədiklərinin hamısı həyata
      keçdi. Onun yanında duranların və Onu dinləyənlərin bəziləri Əllinci Gün
      Müqəddəs Ruh enməsinin şahidi oldu. Bəziləri yəhudilərlə
      qeyri-yəhudilərin Səmavi Padşahlığa necə daxil olduqlarını gördülər.
      Onlar məsihçi imanının Kiçik Asiyadan keçib Avropanı necə bürüdüyünü,
      Romaya necə gəlib çatdığını gördülər. Beləliklə, İsa Məsihi
      dinləyənlərin bəziləri sağ ikən Onun söylədiyi kimi, Səmavi Padşahlığın
      qüdrətini gördülər.</p>
  </li>
</ol>
<p>Yenə də bu, əvvəlki fikir ilə izah olunur. İsa Məsih şagirdlərinə
  əvvəlcədən bildirir ki, O, Yerusəlimə gedib orada iztirab çəkməli və
  ölməlidir. Bu, rüsvayçılıq olsa da, hər şeyin sonu demək deyil. Çünki
  Çarmıxdakı ölümdən sonra Dirilmə baş verəcək. Çarmıx son deyil. Bu,
  dünyaya yayılacaq gücün başlanğıcıdır. Bu, İsanın şagirdlərinə verdiyi
  vəddir. Bu vədə görə heç bir şey Allahın Padşahlığının çiçəklənməsinə
  mane olmayacaq.</p>
