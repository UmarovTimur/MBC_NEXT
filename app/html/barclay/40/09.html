<h1>9-cu fəsil</h1>
<p><strong>1-8</strong></p>
<h2 id="qarşidurmanin-artmasi">QARŞIDURMANIN ARTMASI</h2>
<p>Artıq dəfələrlə gördük ki, Mattanın Müjdəsində təsadüfi heç nə
  yoxdur. Müjdə diqqətlə planlaşdırılıb və dəqiqliklə yazılıb.</p>
<p><em>9-cu fəsildə</em> biz onun dəqiq planlaşdırılmasının daha bir
  nümunəsini görürük. Çünki burada qarşıdan gələn tufanın ilk təsirləri
  aydın müşahidə olunur. Biz İsa Məsihə qarşı başlayan və nəticədə Onun
  ölümünə səbəb olan qarşıdurma ilə rastlaşırıq. Bu fəsildə İsaya qarşı
  dörd ittiham irəli sürülür.</p>
<p>1. O, <em>küfr etməkdə</em> ittiham olunur. <em>Matta 9:1-8</em>-də
  görürük ki, İsa iflic adamın günahlarını bağışlayaraq onu sağaltdı. Bunu
  görən ilahiyyatçılar Onu küfrdə ittiham etdilər. Çünki İsa yalnız
  Allahın edə biləcəyi işə iddia etdi. İsa küfrdə ittiham edildi, O,
  Allahın adından danışdı. <em>Küfr</em>, sözün əsl mənasında,
  <em>təhqir</em> və ya <em>böhtan</em> deməkdir. İsanın düşmənləri Onu
  Allahı təhqir etməkdə ittiham etdilər. Çünki O, Allahın səlahiyyətinin
  Ona məxsus olduğunu dedi.
</p>
<p>2. O, <em>əxlaqsızlıqda</em> ittiham olunur. <em>Matta
    9:10-13</em>-də görürük ki, İsa Məsih vergiyığanlar və günahkarlarla
  ziyafətdə oturub. Fariseylər İsanın nəyə görə belə insanlarla yemək
  yediyini bilmək istəyirdilər. Fariseylər bununla demək istəyirdilər ki,
  İsa belə insanlarla yoldaşlıq etdiyi üçün onlar kimidir.</p>
<p>Onlar İsanı əxlaqsızlıqda günahlandırdılar, çünki O, əxlaqsız
  insanlarla yoldaşlıq edirdi. Bir insana nifrət edəndə, etdiyi hər şeyi
  səhv qələmə vermək və təhrif etmək çox asandır.</p>
<p>3. <em>Matta 9:14-17</em>-də Yəhyanın şagirdləri İsadan Onun
  şagirdlərinin niyə oruc tutmadıqlarını soruşur? İsa ortodoksal
  yəhudilərinin zahiri normalarına riayət etmirdi. Buna görə də ortodoksal
  yəhudilər Ona şübhə ilə yanaşırdılar. Təyin olunmuş davranış normalarını
  pozan hər hansı bir şəxs buna görə əziyyət çəkirdi. Amma ümumi qəbul
  olunmuş dini normaları pozan insan daha çox əziyyət çəkirdi. İsa Məsih
  hamı tərəfindən qəbul edilmiş ortodoks dindarlıq prinsiplərini pozurdu.
  Buna görə də tənqid olunurdu.</p>
<p>4. O, <em>şeytanla əlbir</em> olmaqda ittiham olunur. <em>Matta
    9:31-34</em>-də görürük ki, İsa lalı sağaldır. Düşmənləri isə bu şəfanı
  şeytanla əlbirliklə əlaqələndirirlər. Hər dəfə yeni bir şey ortaya
  çıxanda həmişə deyirdilər: «Ehtiyatlı olmaq lazımdır: bu, Allahın deyil,
  şeytanın işi ola bilər». Qəribə olsa da, insanlar sevmədiyi və ya başa
  düşmədiyi və onların düşüncə tərzinə zidd olan bir şeylə qarşılaşanda,
  bunu Allaha deyil, şeytana aid edirdilər.</p>
<p>Burada biz görürük ki, İsanın əleyhdarları açıq-aydın fəaliyyət
  göstərirdilər. Böhtançılar öz fəaliyyətlərinə başlamışdılar. Pıçıltılar
  həqiqəti zəhərləyir və saf niyyətləri yanlış çıxarırdı. Buna görə də
  onları narahat edən və qıcıqlandıran İsanı məhv etmək üçün tədbirlər
  görməyə başladılar.</p>
<h2 id="allahla-düzgün-münasibət-qurmaq-matta-91-8">ALLAHLA DÜZGÜN
  MÜNASİBƏT QURMAQ (Matta 9:1-8) </h2>
<p><em>Mark 2:</em>1-dən biz bilirik ki, bu möcüzə Kefernahumda baş
  vermişdi. Maraqlıdır, həmin vaxt İsanı Kefernahumla o qədər
  əlaqələndirirdilər ki, bu şəhəri Onun şəhəri adlandırırdılar. Həmin
  dövrdə Kefernahum İsanın xidmət mərkəzinə çevrilmişdi.</p>
<p>İsanın yanına iflic bir adamı gətirdilər. Dostları onu yataqda
  gətirmişdilər. Bizim qarşımızda dostlarının imanı sayəsində şəfa tapan
  və xilas olan bir insanın heyrətamiz mənzərəsi açılır. Əgər dostları
  olmasaydı, o, heç vaxt şəfa tapmaq üçün İsaya yaxınlaşa bilməzdi. Çox
  güman ki, o, ümidsizliyə qapılıb öz taleyi ilə barışmışdı. Dostları isə,
  hətta onun razılığı olmadan belə, onu İsanın yanına gətirmişdilər. Hər
  halda, o, həqiqətən də, dostlarının imanı sayəsində xilas oldu.</p>
<p>İrlandiyalı şair və dramaturq Yeytsın<a href="#fn48" class="footnote-ref" id="fnref48"
    role="doc-noteref"><sup>48</sup></a>
  «Pişik və Ay» əsərində belə bir cümlə var: «Elə bir mömin görmüsünüzmü
  ki, onun pis dostu olmasın?» Doğrudan da, mömin insan, adətən, pis və ya
  tamamilə düşüncəsiz bir insanı İsa Məsihin hüzuruna gətirənə qədər
  onunla dostluq edir. Əgər bir imanlının Məsihi tanımayan, Onun haqqında
  düşünməyən, hətta Ona düşmən olan dostu varsa, həmin imanlının vəzifəsi
  dostunu Məsihin hüzuruna gətirənə qədər ondan ayrılmamaqdır.</p>
<p>Biz insanı məcburi olaraq Məsihi qəbul etməyə təhrik edə bilmərik.
  Biz başqasına Allahın həqiqətlərini öyrədə bilmərik. Biz ona ancaq yol
  göstərə bilərik ki, o özü həqiqəti tapa bilsin. Biz insanı məsihçi edə
  bilmərik, amma onu Məsihin hüzuruna gətirmək üçün əlimizdən gələn hər
  şeyi edə bilərik.</p>
<p>Bəlkə də İsa Məsihin bu adama müraciət tərzi bizi heyrətləndirir.
  Əvvəlcə O, bu adama günahlarının bağışlandığını deyir. Bunun iki səbəbi
  var idi. İsraildə belə bir inanc var idi ki, <em>bütün</em> xəstəliklər
  günaha görədir. Ona görə heç bir xəstəlik günah bağışlanmayana qədər
  aradan qaldırıla bilməzdi. Ravvin Ami deyirdi: «Günah olmadan ölüm
  yoxdur. Bəzi cinayətlər olmadan da ağrı və əzab yoxdur». Ravvin İsgəndər
  deyirdi: «Xəstənin günahları bağışlanmayana qədər o, sağala bilməz».
  Ravvin Çiya ben Abba deyirdi: «Heç bir xəstə bütün günahları
  bağışlanmadan şəfa tapa bilməz». İsanın dövründə əzab və günah arasında
  əlaqəyə inam ortodoksal yəhudi inancının ayrılmaz hissəsi idi. Buna görə
  də həmin insan günahlarının bağışlanmasına əmin olmayana qədər şəfa
  tapmasına şübhə edirdi. Ola bilsin, o, həqiqətən də, günahkar idi və
  bilirdi ki, onun xəstəliyi günahlarının nəticəsidir. Bəlkə də, doğrudan
  da, belə idi. Bağışlanmasına əmin olmadan o, heç cür sağala
  bilməzdi.</p>
<p>Müasir tibb zehnin bədənin fiziki vəziyyətinə təsir etdiyini
  təsdiqləyir. Əgər insanın ağlı xəstədirsə, o, sağlam bədənə sahib ola
  bilməz.</p>
<p>Böyük fransız həkimi Paul Turney belə bir misal çəkir:</p>
<blockquote>
  <p>«Həmkarlarımdan biri gənc qızı uzun müddət qan azlığından müalicə
    edirdi. Amma heç bir faydası olmadı. Sonda o, qızı sanatoriyaya
    göndərmək üçün sahə həkimindən göndəriş almağa yolladı. Bir həftədən
    sonra qız sahə həkiminin cavabını gətirdi. Sahə həkimi göndəriş verməklə
    bərabər belə dedi: «Qan analizinin nəticələri sizin nəticələrlə üst-üstə
    düşmür». Dostum əsəbiləşərək növbəti dəfə qan analizini götürdü və
    laboratoriyasına tələsdi. Məlum oldu ki, nəticələr tamamilə dəyişib.
    Dostum dedi: «Əgər mən buna qədər xəstənin nəticələrini tez-tez
    yoxlamasaydım, səhv etdiyimi düşünərdim». O, üzünü xəstəyə tutub
    soruşdu: «Son dəfə yanıma gələndən sonra həyatınızda nəsə dəyişiklik
    olub?» «Bəli, — qız cavab verdi, — mən paxıllıq etdiyim insanı bağışlaya
    bildim. Onda özümü daha yaxşı hiss etdim!» Onun münasibəti, ürəyinin
    vəziyyəti dəyişəndə, qanının vəziyyəti də dəyişmişdi. Qızın düşüncəsi
    şəfa tapmışdı. Canı da şəfaya doğru gedirdi».</p>
</blockquote>
<p>Hekayədəki bu adam günahkar olduğunu bilirdi. Günahkar olduğuna görə
  o, əmin idi ki, Allahın düşmənidir. Özünü Allahın düşmənini hiss etdiyi
  üçün iflic və xəstə idi. İsa onun günahlarını bağışlayanda, o, Allahın
  artıq onun düşməni deyil, dostu olduğunu bildi. Buna görə də şəfa
  tapdı.</p>
<p>Lakin şəfanın tərzi ilahiyyatçıları qıcıqlandırdı — İsa günahı
  bağışlamağa cürət etdi. Günahların bağışlanması Allahın səlahiyyətidir.
  Bu səbəbdən onların fikrincə, İsa Allaha küfr etmişdi. İsa onlarla
  mübahisə etməyə çalışmadı. Sadəcə onların silahından özlərinə qarşı
  istifadə etdi: «Günahların bağışlandı» deməkmi, yoxsa «Qalx, yeri!»
  demək asandır? Amma unutmayaq ki, ilahiyyatçılar özləri də kiminsə
  günahı bağışlanmayana qədər ayağa qalxa bilməyəcəyinə inanırdılar. Əgər
  İsa bu adamı ayağa qaldıra bilibsə, deməli, bu, həmin kişinin
  günahlarının bağışlandığının və İsanın sözlərinin doğru olduğunun
  təkzibedilməz sübutu idi. Beləcə İsa insanı bağışladığını və bədəninə
  şəfa verməyə qadir olduğunu göstərdi. Fiziki sağlamlıq və Allahla sülhdə
  olmağın vəhdət təşkil etməsi əbədi bir həqiqət olaraq qalır.</p>
<p><strong>9</strong></p>
<h2 id="haminin-nifrət-etdiyi-insan-matta-99">HAMININ NİFRƏT ETDİYİ
  İNSAN (Matta 9:9) </h2>
<p>Mattanın həvariliyə namizəd olduğunu təsəvvür etmək çətin idi.
  Müqəddəs Kitabda deyildiyi kimi, Matta <em>vergiyığan</em> idi.</p>
<p>Roma hökumətinin vəzifəsi rüsum və vergi yığmaq üçün həm səmərəli,
  həm də ucuz sistem yaratmaq idi. Hökumət belə bir sistemə müəyyən
  ərazilər üzrə rüsum və vergiləri toplamaq hüququnu hərraclarda satmaqla
  nail oldu. Belə hüququ alan şəxs dövlətə müəyyən məbləğdə pul ödəməli
  idi. Bu məbləğdən artıq topladığı hər şeyi özünə saxlaya bilərdi.</p>
<p>Belə sistem sui-istifadə üçün böyük imkan yaradırdı. Həmin dövrdə
  qəzet, radio, televiziya olmadığına görə insanlar nə qədər vergi ödəməli
  olduqlarını bilmirdilər. Onların vergiyığanın əməllərindən şikayət
  etməyə hüququ da yox idi. Nəticədə bir çox vergiyığanlar qanunsuz qəsb
  yolu ilə varlanırdılar. Bu sistem o qədər sui-istifadəyə səbəb oldu ki,
  İsanın dövründən əvvəl ləğv edildi. Buna baxmayaraq, vergi və rüsumlar
  hələ də ödənilməli olduğuna görə, sui-istifadələr davam edirdi.</p>
<p>Qanunla müəyyən edilmiş üç böyük vergi var idi. Torpaq vergisi — hər
  bir şəxs dövlətə taxılın 1/10, şərab və meyvənin 1/5 hissəsini ya
  ərzaqların özü ilə, ya da pul şəklində ödəməli idi. Şəxsin gəlirinin
  1%-ni təşkil edən gəlir vergisi. 14-65 yaş arası hər kişi və 12-65 yaş
  arası hər bir qadının ödəməli olduğu şəxsi vergi. Bu vergilər qanunla
  müəyyən edilmişdi və vergiyığanların heç biri varlanmaq üçün onlardan
  istifadə edə bilməzdi.</p>
<p>Amma bu vergilərdən başqa müxtəlif vergilər də var idi. Bütün idxal
  və ixrac mallarına 2,5%-dən 12,5%-ə qədər rüsum tətbiq edilirdi. Böyük
  yollardan, körpülərdən, bazar meydanlarından, şəhərlərdən və limanlardan
  istifadə edərkən gediş-gəliş üçün vergi ödəmək lazım idi. Yük daşıyan
  heyvanlara, eləcə də arabaların təkərlərinə və oxlarına görə vergi
  tətbiq olunurdu. Bütün alınan və satılan mallara görə vergi var idi.
  Bəzi mallar dövlətin inhisarında idi. Məsələn, Misirdə duz, pivə və
  papirus ticarəti hökumətin əlində idi.</p>
<p>Hərracdan vergi toplamaq hüququnun verilməsi ilə bağlı köhnə sistem
  ləğv edilsə də, vergi toplamaq üçün insanlar lazım idi. Bu insanları
  əyalətlərin sakinləri arasından çox vaxt könüllü olaraq seçirdilər.
  Adətən, hər rayonda bir nəfər bir vergi növü üzrə cavabdehlik daşıyırdı.
  Qanuni vergiləri toplamaqla yanaşı öz cibini doldurmaq həmin adama çətin
  deyildi.</p>
<p>Vergiyığanlara hamı nifrət edirdi, çünki onlar ölkəsini istila
  edənlərin xidmətində dayanır və öz həmvətənlərinin hesabına
  varlanırdılar. Onların vicdansızlığı atalar sözünə çevrilmişdi. Onlar
  nəinki öz həmvətənlərini soyurdular, həm də hökuməti aldatmaq üçün hər
  şey edirdilər. Onlar vergiləri ödəməkdən yayınmağa çalışan varlılardan
  rüşvət alaraq özləri üçün yaxşı gəlir qazanırdılar.</p>
<p>Hər ölkədə vergiyığanlara nifrət edilirdi, ancaq yəhudilər onlara
  daha çox nifrət edirdi. Çünki yəhudilər fanatik millətçi idi. Amma
  yəhudilər daha çox başqa şeydən narazı idilər. Onların fikrincə, yalnız
  bir padşah — Allah var idi. Onlar hansısa fani hökmdara vergi ödəməyi
  Allahın haqqını tapdalamaq, Onun Padşahlığına və əzəmətinə küfr hesab
  edirdilər. Yəhudi qanunlarına görə, vergiyığanlar üçün sinaqoqa girmək
  qadağan idi. Vergiyığanlar natəmiz əşyalar və heyvanlar siyahısına daxil
  edilmişdi. Onlara <em>Levililər 20:5</em>-də yazıldığı kimi
  yanaşırdılar. Onlar məhkəmədə şahid ola bilməzdi. Vergiyığanları
  cinayətkar və qatillərlə eyni tuturdular.</p>
<p>İsa Məsih hamının nifrət etdiyi Mattanı çağırdı. Bu, Əhdi-Cədiddə İsa
  Məsihin insanın təkcə kim olmasını deyil, həm də kim ola biləcəyini
  görmə qabiliyyətinin ən böyük nümunələrindən biridir. Heç kim heç vaxt
  İsa Məsih kimi insan bacarıqlarına inanmamışdı.</p>
<h2 id="çağiriş-qəbul-edilir-matta-99-ardı">ÇAĞIRIŞ QƏBUL EDİLİR (Matta
  9:9 (ardı)) </h2>
<p>Kefernahum Hirod Antipanın hakimiyyəti altında olan ərazidə
  yerləşirdi. Çox güman ki, Matta romalılardan çox Hiroda xidmət edirdi.
  Kefernahumda böyük yollar birləşirdi. Xüsusən də Misirdən Dəməşqə gedən
  böyük yol Kefernahumdan keçirdi, oradan da Hirodun ölkəsinə daxil
  olurdu. Buna görə də Matta Hirodun ərazisinə daxil olan və çıxan
  mallardan gömrük rüsumlarını alan vergiyığanlardan biri idi.</p>
<p>Elə düşünmək lazım deyil ki, Matta İsanı əvvəllər heç vaxt
  görməmişdi. Şübhəsiz ki, Matta Xoş Xəbəri gətirən, əvvəllər heç vaxt
  eşitmədiyi səlahiyyətlə danışan bu gənc Qalileyalı haqqında eşitmişdi.
  Həmin Qalileyalının ortodoks yəhudilərin nifrətlə üz çevirdikləri
  dostları arasında kişilər və qadınlar da var idi. Çox güman ki, Matta
  İsanın təlimini izdiham arasında eşitmiş və sözləri onun ürəyinə
  toxunmuşdu.</p>
<p>Bəlkə də Matta həsrətlə yeni dünya axtarışına çıxmaq, köhnə
  utancverici həyatını qoyub, hər şeyi yenidən başlamaq üçün hələ də gec
  olmadığını düşünürdü. Budur, o, İsanın qarşısında dayandığını gördü. O,
  İsanın onu necə çağırdığını eşitdi. Matta çağırışı qəbul edərək ayağa
  qalxdı, hər şeyi tərk edib Onun ardınca getdi.</p>
<p><em>Gəlin Mattanın nə itirdiyinə və nə tapdığına</em> diqqət yetirək.
  O, rahat işini itirsə də, taleyini tapdı. O, yaxşı qazancını itirdi,
  amma şərəf tapdı. O, maddi rifahını itirdi, ancaq heç vaxt xəyal
  etmədiyi yeni cəlbedici həyat tapdı. Bəli, Məsihin çağırışını qəbul
  etməklə biz maddi cəhətdən daha kasıb ola bilərik. Bəlkə də dünyəvi
  istəklərimizdən əl çəkməli olacağıq. Lakin bunun əvəzində indiyə qədər
  dadmadığımız dinclik, rahatlıq, sevinc tapıb, böyük həyəcanlı anlar
  yaşayacağıq. İsa Məsihdə insan Onun naminə imtina etdiyi hər şeydən
  üstün bir xəzinə tapır.</p>
<p><em>Mattanın nəyi tərk etdiyini və nəyi götürdüyünü</em> də qeyd
  etmək lazımdır. O, vergiyığan vəzifəsini tərk etsə də, oradan yalnız
  qələmini götürdü. Budur, insanın İsanın hüzuruna gətirə bildiyi hər
  hansı bir ənamdan necə istifadə edəcəyinə dair gözəl nümunə. Çətin ki,
  başqa on iki həvari qələmdən yaxşı istifadə edərdi. Qalileyanın
  balıqçıları nə yazı, nə də söz ustası idilər. Matta isə belə bir
  məharətə malik idi. Peşəsi sayəsində qələmdən istifadə etməyi öyrənən bu
  adam dünyanın indiyə qədər oxuduğu ən mühüm kitablar sırasında yer alan,
  İsanın ilk təlim kitabını tərtib etmək üçün ondan məharətlə
  yararlandı.</p>
<p><strong>10-13</strong></p>
<h2 id="ən-çox-ehtiyac-olan-yer-matta-910-13">ƏN ÇOX EHTİYAC OLAN YER
  (Matta 9:10-13) </h2>
<p>İsa Mattanı təkcə şagirdi və ardıcılı olmaq üçün çağırmadı. O, həm də
  Matta kimi vergiyığanlar və günahkarlarla birlikdə masa arxasında
  oturdu.</p>
<p>Burada çox maraqlı sual yaranır: İsa Məsih vergiyığanlar və
  günahkarlarla birlikdə şam yeməyini harada edib? Təkcə Luka dəqiq deyir
  ki, şam yeməyi Matta və ya Levinin evində olub (<em>Matta 9:10-13; Mark
    2:14-17; Luka 5:27-32 ilə müqayisə edin</em>). Matta və Markın
  hekayəsindən belə məlum olur ki, şam yeməyi İsanın evində və ya İsanın
  qaldığı evdə olub. Əgər şam yeməyi İsanın evində olubsa, onda Onun «Mən
  salehləri deyil, günahkarları çağırmaq üçün gəlmişəm» ifadəsi daha böyük
  məna kəsb edir.</p>
<p>Yunan dilində tərcümə edilən çağırmaq sözü <em>kaleyndir</em>. Bu söz
  yunanlarda xüsusi olaraq bir evə və ya şam yeməyinə qonaq dəvət etmək
  üçün istifadə olunur.</p>
<p>Toy ziyafəti məsəlində (<em>Matta 22:1-10; Luka 14:15-24</em>) dəvət
  olunan qonaqların dəvətdən necə imtina etməsini, əvəzində Padşah
  süfrəsində oturmaq üçün kasıbların, şikəstlərin, topalların, korların və
  yol ayrıcında duranların dəvət olunmasını yaxşı xatırlayırıq. Çox güman
  ki, İsa belə demək istəyir: «Siz ziyafət verəndə soyuqqanlı və dindar
  adamları dəvət edirsiniz. Mənsə ziyafət verəndə, öz günahını dərk edən
  və Allaha daha çox ehtiyacı olanları dəvət edirəm». Hər halda, necə
  olursa olsun — istər ziyafət Mattanın evində, istərsə də İsanın qaldığı
  evdə olsun — bu, ilahiyyatçılar və fariseyləri çox heyrətləndirmişdi.
  İsraildə insanlar, adətən, iki qrupa bölünürdü: qanunun ən xırda
  detallarına ciddi riayət edən ortodoksal yəhudilər və xırdalıqlara əməl
  etməyənlər. Sonuncular avam insan adlanırdılar. Ortodoksal yəhudilərə
  onlarla səyahət etmək, işgüzar münasibətlər qurmaq, onlara bir şey
  vermək və ya onlardan bir şey almaq, onları qonaq dəvət etmək və ya
  ziyarət etmək qadağan edilmişdi. Belə insanlarla ünsiyyət quraraq, İsa
  Öz dövrünün dindarlarının heç vaxt etməyəcəyi bir şeyi etdi.</p>
<p>İsa Məsih Özünü çox sadə şəkildə müdafiə edirdi. O deyirdi ki, harada
  daha çox ehtiyac var, ora gedir. Yalnız pis həkim səhhəti yaxşı olan
  insanların evinə baş çəkir. Həkimin yeri — xəstə insanların yanıdır.
  Onun şərəfi və vəzifəsi ona ehtiyac duyulan yerə getməkdir.</p>
<p>Qədim yunan filosofu Diogenes<a href="#fn49" class="footnote-ref" id="fnref49" role="doc-noteref"><sup>49</sup></a> o
  dövrdə Yunanıstanın
  ən böyük müəllimlərindən biri olub. O, xeyirxahlığı sevirdi və sözünü
  yerində deyən adam idi. O, vaxtının çox hissəsini Afinada keçirirdi. Bu
  şəhərin əxlaqının tənəzzülünü Spartanın<a href="#fn50" class="footnote-ref" id="fnref50"
    role="doc-noteref"><sup>50</sup></a>
  sərt sadəliyi ilə müqayisə edirdi. Bir dəfə ondan soruşdular: «Əgər sən
  Spartanı Afinadan çox qiymətləndirirsənsə, nəyə görə Afinanı tərk edib
  Spartada məskunlaşmırsan?» Diogenes belə cavab verdi: «Nə etmək
  istədiyim vacib deyil. Mən insanların mənə ən çox ehtiyac duyduğu yerdə
  qalmalıyam». İsa Məsih günahkarlara lazım idi. Ona görə də O,
  günahkarların arasında yaşayırdı.</p>
<p>İsa Məsih «Mən salehləri deyil, günahkarları tövbəyə çağırmaq üçün
  gəlmişəm» deyəndə, nəyə eyham vurduğunu başa düşməliyik. O, xeyirxah
  insanların İsanın onlara verə biləcək heç bir şeyə ehtiyac duymadığını
  nəzərdə tutmurdu. O demək istəmirdi ki, xeyirxah insanlar, ümumiyyətlə,
  Onu maraqandırmır. Bu qısa ifadə ilə İsa deyirdi: «Mən köməyə ehtiyacı
  olmayan özündən razı insanları dəvət etməyə gəlməmişəm. Mən öz günahını
  dərk edən və Xilaskara ehtiyacı olan insanları dəvət etməyə gəlmişəm». O
  deyirdi: «Mənim dəvətimi yalnız Mənə nə qədər ehtiyac duyduğunu bilənlər
  qəbul edə bilər».</p>
<p>O dövrdə ilahiyyatçıların və fariseylərin Allah yoluna öz baxışları
  var idi.</p>
<ol type="1">
  <li>
    <p>Onlar başqalarını günahdan döndərməkdən çox öz müqəddəsliyini
      qoruyub-saxlamağa can atırdılar. Onlar özləri bir şeyə yoluxmasınlar
      deyə xəstələri ziyarət etməkdən imtina edən həkimlər idi. Onlar
      həddindən artıq ikrah hissi ilə günahkardan üz çevirirdilər. Onlar belə
      insanlarla heç bir iş görmək istəmirdilər. Əslində, onların imanında
      xudbinlik var idi. Onlar başqalarının canının xilasından çox öz
      canlarının xilasını düşünürdülər. Belə etməklə unudurdular ki, öz
      canlarını da itirəcəklər.</p>
  </li>
  <li>
    <p>Onlar kimisə ruhlandırmaqdan çox irad tutmağı düşünürdülər. Onlar
      başqalarının çatışmazlıqlarını aradan qaldırmağa kömək etməkdən daha çox
      onları göstərməyə üstünlük verirdilər. Həkim insanda dəhşətli xəstəliyi
      görəndə, onda ikrah deyil, kömək etmək istəyi yaranır. Biz heç vaxt
      günahkarı lənətlə qorxuzmamalıyıq. İlk istəyimiz ona kömək etmək
      olmalıdır.</p>
  </li>
  <li>
    <p>Onların xeyirxahlığı bağışlanma və şəfqət deyil, ittiham
      doğururdu. Onlar insana əl uzadıb bataqlıqdan çıxarmağı yox, onu orada
      qoymağı üstün tuturdular. Onlar yalnız diaqnoz qoymaqda maraqlı olan,
      xəstəliyi müalicə etmək istəməyən həkimlərə bənzəyirdilər.</p>
  </li>
  <li>
    <p>Onların imanı əməli yardıma yox, zahiri görünən ortodoksallığa
      çevrilmişdi. İsa Məsih Huşə peyğəmbərin «Mən qurban deyil, mərhəmət
      istəyirəm» ifadəsini çox sevirdi (<em>Huşə 6:6</em>). O, bu ifadəni
      dəfələrlə istifadə etmişdi (<em>Matta 12:7 ilə müqayisə edin</em>).
      İnsan bütün ortodoksal zahiri normalara səylə əməl edə bilər, lakin
      ehtiyacı olan insana kömək etmək üçün əl uzatmasa, mömin ola
      bilməz.</p>
  </li>
</ol>
<p><strong>14-15</strong></p>
<h2 id="bugünkü-sevinc-və-gələcək-kədər-matta-914-15">BUGÜNKÜ SEVİNC VƏ
  GƏLƏCƏK KƏDƏR (Matta 9:14-15)</h2>
<p>Yəhudilər üçün sədəqə, dua və oruc iman həyatının üç sütunu idi. Biz
  artıq <em>Matta 6:16-18-i</em> araşdırarkən, yəhudilərin oruc barədə
  təsəvvürlərini ətraflı şəkildə müzakirə etdik. Belə ehtimal edilir ki,
  bu hadisə payızda yağışların yağmadığı və bütün xalqın oruc tutduğu
  vaxtda baş verib.</p>
<p>İsadan Onun və şagirdlərinin niyə oruc tutmadığını soruşanda, O,
  gözəl məsəllə cavab verdi. Azərbaycan dilində Müqəddəs Kitabda <em>bəyin
    sağdışı və soldışı</em> haqqında danışılır. Bu, yunan ifadəsinin düzgün
  tərcüməsidir. Yəhudilərin toy ziyafəti çox şən keçirdi. Onun özəlliyi
  onda idi ki, yeni evlənənlər bal ayına getmirdilər, onu evdə
  keçirirdilər.</p>
<p>Evləndikdən sonra bir həftə evi açıq saxlayırdılar. Bəylə gəlinə kral
  və kraliça kimi yanaşırdılar. Həmin həftə ərzində dostları və rəfiqələri
  onların xoşbəxtliyinə şərik olurdu. Bu adamlar <em>bəyin sağdışı və
    soldışı</em> adlanırdılar. Evlilik və toy, həyatda bir dəfə olsa da,
  kasıb və sadə insanların həyatına sevinc, əyləncə, şənlik, bolluq
  gətirirdi.</p>
<p>Beləcə İsa Özünü bəylə, şagirdlərini isə bəyin dostları ilə müqayisə
  edir. Həmin dəstə necə kədərli və qəmgin ola bilər? Bu, oruc tutmaq
  vaxtı deyil, əylənmək vaxtı idi. Bu hissədə bizim üçün çox vacib
  məqamlar var.</p>
<p>1. Məqamlardan biri budur ki, İsa Məsihlə birlikdə olmaq — sevincdir.
  İsanın hüzurunda həyat qaynayır. Məsihçilik qaranlığa və ümidsizliyə
  qərq ola bilməz. İsa Məsihin yanında gedən insan sevincdə gəzir.</p>
<p>2. Digər məqam isə odur ki, bu həyatda sevinc heç vaxt əbədi deyil.
  Vəftizçi Yəhya zindana atıldığına görə onun şagirdləri üçün kədər vaxtı
  artıq gəlmişdi. Lakin İsanın şagirdləri üçün bu kədər vaxtı hələ qabaqda
  idi. Bu, həyatın qaçılmaz qanunudur — ən böyük sevinc gec-tez sona
  çatır.</p>
<p>Qədim yunan stoisist-filosofu Epiktet deyirdi: «Övladını öpəndə özünə
  de: «Bir gün sən öləcəksən». Məhz buna görə biz Allahı və İsa Məsihi
  tanımalıyıq. Dəyişməyən yalnız İsadır. O, dünən, bu gün və əbədi olaraq
  eynidir. Təkcə Allah həyatın təlatümləri arasında sadiq qalır. Ən
  dəyərli insan münasibətləri bir gün sona çatacaq. Ancaq səmavi sevinc
  əbədi olaraq qalır. Əgər bu sevinc bizim ürəyimizdədirsə, heç nə onu
  bizdən ala bilməz.</p>
<p>3. Bundan başqa, bu hissə bir xəbərdarlıqdır. Həmin an şagirdləri
  bunu hələ görməsələr də, İsa Məsih onlara dedi: «Siz Mənim ardımca
  gəldiyiniz üçün sevinirsiniz, lakin Çarmıx yolunda əziyyətlərdən də keçə
  biləcəksinizmi?» İman yolu sevinc bəxş edir, eyni zamanda o bizi
  sevincdən məhrum edə bilməyən qan, tər və göz yaşları da bəxş edir. Heç
  nəyə baxmayaraq, bunları öz üzərimizə götürməli və dözməliyik.
  Beləliklə, İsa Məsih deyir: «Siz hər ikisinə — məsihçiliyin gətirdiyi
  sevincə şərik olmağa və Çarmıxı daşımağa hazırsınızmı?»</p>
<p>4. Bu ifadədə İsa Məsihin cəsarəti də qeyd olunub. İsa heç bir xəyal
  qurmurdu. O, yolun sonunda Onu Çarmıx gözlədiyini aydın görürdü. Burada
  sirr pərdəsi açıldı və biz İsanın düşüncə tərzinə nəzər sala bilirik.
  İsa yaxşı bilirdi ki, Onun üçün həyat yolu — Çarmıx yoludur. Buna
  baxmayaraq, O, bu yoldan geriyə bir addım da atmadı. Allah yolunun nə
  olduğunu dərk edən insanın cəsarəti budur.</p>
<p><strong>16-17</strong></p>
<h2 id="çətinliklə-qəbul-edilən-yeni-fikirlər-matta-916-17">ÇƏTİNLİKLƏ
  QƏBUL EDİLƏN YENİ FİKİRLƏR (Matta 9:16-17) </h2>
<p>İsa Məsih yaxşı başa düşürdü ki, O, insanlara yeni fikirlərlə və yeni
  həqiqət anlayışları ilə gəlib. O, həm də yaxşı bilirdi ki, yeni
  fikirləri insanların düşüncələrinə çatdırmaq nə qədər çətindir. Buna
  görə O, hər bir yəhudiyə aydın olan iki misal çəkdi.</p>
<p>1. O dedi: «Heç kim köhnə paltara təzə parçadan yamaq vurmaz. Çünki
  təzə yamaq köhnə paltardan qopar və yırtıq daha pis olar».</p>
<p>Yəhudilər nəyisə dəyişməyi xoşlamırdılar. Onların gözündə Qanun
  Allahın son sözü idi. Allahın Qanununa bir söz əlavə etmək və ya ondan
  bir kəlmə çıxarmaq ölümcül günah sayılırdı. İlahiyyatçılar və fariseylər
  açıq etiraf edirdilər ki, onların məqsədi «Qanunun ətrafına hasar
  çəkmək»dir. Onların fikrincə, istənilən yeni fikir günah idi.</p>
<p>Amma bu fikir bizim həyatımızda əhəmiyyətə malikdir. Çox vaxt imanlı
  cəmiyyətlərində yeni ideya, yeni üsul və ya hər hansı bir dəyişiklik
  təklif olunanda, dərhal «Biz əvvəllər belə etməmişik» deyə etirazlar baş
  qaldırır.</p>
<p>Bir dəfə mən iki ilahiyyatçının söhbətini eşitdim. Onlardan biri yeni
  mütəfəkkirlərin söylədiyi hər şeylə maraqlanan gənc, digəri isə
  ortodoksal ənənələrə ciddi əməl edən yaşlı kişi idi. Yaşlı ilahiyyatçı
  gəncin sözlərinə güc-bəla ilə dözərək, sonda «köhnəsi daha yaxşıdır»
  deyib söhbəti bitirdi. Tarix boyu İmanlı Cəmiyyəti əzmlə köhnəyə sadiq
  qalırdı. İsa isə burada deyir ki, vaxt gələcək yamaq tikmək mənasız
  olacaq. Gün gələcək, sınıqları atıb, hər şeyi yenidən başlamaq lazım
  olacaq. Cəmiyyət idarəçiliyinin, xidmətlərin və imanımızı ifadə edən
  sözün elə formaları var ki, biz onları müasir tələblərə uyğunlaşdırmağa
  çalışırıq. Heç kim zamanın sınağından çıxmış, keçmiş nəsillərə təsəlli
  verən, iman və etibar yaradan şeylərdən könüllü və ya laqeydcəsinə
  imtina etməz. Amma faktların göstərdiyi kimi, bu kainat böyüyür və
  genişlənir. Yamaqların artıq faydasız olduğu vaxt gəlib çatır. İnsan və
  İmanlı Cəmiyyəti ya yeni bir riskə getməli, ya da sakit yerə
  çəkilməlidir. Sakitlikdə onlar Allaha yox, keçmişə ibadət etməli
  olacaqlar.</p>
<p>2. İsa dedi: «...təzə şərabı köhnə tuluqlara doldurmazlar». Qədim
  dövrlərdə insanlar şərabı şüşə qablarda deyil, tuluqlarda saxlayırdılar.
  Yeni şərab tuluğa doldurulanda, o, hələ də qıcqırırdı və şərabdan çıxan
  qaz tuluğa təzyiq göstərirdi. Yeni tuluq elastikdir və təzyiq altında
  heç bir zərər görmədən genişlənir. Köhnə tuluq isə coddur və
  elastikliyini itirib. Əgər onlara hələ qıcqırmamış yeni şərab
  doldursanız, o, qazların təzyiqi altında genişlənməyəcək və tuluq
  partlayacaq.</p>
<p>Bugünkü gündə bunun mənası odur ki, ruhumuz yeni fikirləri qəbul
  edib, mənimsəmək üçün kifayət qədər elastik olmalıdır. İntibah dövrü —
  köhnə mülahizələri aradan qaldırmaq dövrüdür. Hər bir yeni ideya insan
  şüurunda öz yerini tutmaq üçün mübarizə aparmalı idi. Əvvəlcə maşına,
  qatara, təyyarəyə şübhə ilə yanaşırdılar. Xloroform və antiseptiklərin
  tətbiqi üçün mübarizə aparılırdı. Günəşin yerin ətrafında deyil, yerin
  günəş ətrafında fırlandığını kəşf edən Qaliley<a href="#fn51" class="footnote-ref" id="fnref51"
    role="doc-noteref"><sup>51</sup></a>
  öz kəşfindən imtina etmək məcburiyyətində qaldı. Kopernik<a href="#fn52" class="footnote-ref" id="fnref52"
    role="doc-noteref"><sup>52</sup></a>
  də günəş sisteminin qurulması nəzəriyyəsinin nəşrini dayandırmalı oldu.
  Hətta İngiltərədə ilk dəfə çətiri dəbə gətirən adam küçədə zərbələrə
  məruz qaldı və təhqirlərə dözməli oldu.</p>
<p>Yeniliyi qəbul etməmək həyatın bütün sahələrini əhatə edir. Böyük
  İngilis lokomotiv mütəxəssisi Norman Marlou lokomotivlər haqqında
  kitabında təcrübəsindən maraqlı bir hadisə təsvir edir. Həmin hadisə
  Böyük Britaniyanın dəmir yollarının birləşməsindən az sonra baş verdi.
  Əvvəllər bir xətt üzrə istifadə olunan lokomotivlər indi digərlərində
  sınaqdan keçirilirdi. Norman Marlou «Yubiley» adlı model ekspressin
  müşahidə göyərtəsində dayanmışdı. Lokomotivi idarə edən maşinist əvvəl
  Qərb Dəmiryolunda işləmişdi və «Kasl» lokomotiv modelinə öyrəşmişdi. O,
  yol boyu «Kaslın» hansısa yeni modellə müqayisə olunmadığını qeyd edərək
  deyinirdi. O, xüsusi təlim keçdiyi və yaxşı bildiyi yeni iş üsullarını
  tətbiq etməkdən imtina edirdi. O, təkidlə «Yubiley»i «Kasl» kimi idarə
  edir və onun sürətinin saatda 80 km-dən çox olmadığına görə
  şikayətlənirdi. Bir qədər sonra briqada dəyişdi. Yeni maşinist «Yubiley»
  tipli lokomotivi idarə etmək üsullarına qarşı deyildi. Tezliklə o,
  «Yubileyin» sürətini saatda 130 kilometrə çatdırdı. Hətta teplovoz
  sürücüləri də yeni ideyaları rədd edirlər.</p>
<p>İmanlı Cəmiyyətində yeniliyə qarşı qəzəb hissi xroniki hal alıb.
  Yeniliyi köhnə formalara yerləşdirmək cəhdləri, demək olar ki, adi hal
  olub.</p>
<p>Canlı varlığın inkişafı dayananda, ölməyə başlayır. Bunu xatırlamaq
  hamı üçün yaxşı olardı. Bəlkə də Allahdan diləməliyik ki, bizi köhnə
  şeylərə ilişib qalmaqdan xilas etsin.</p>
<p>Biz sürətlə böyük dəyişikliklərin baş verdiyi dövrdə yaşayırıq.
  Vikont Samuel 1870-ci ildə anadan olub. O öz tərcümeyi-halına uşaqlıq
  illərində Londonun təsviri ilə başlayır: «Bizim nə avtomobillərimiz, nə
  avtobuslarımız, nə taksilərimiz, nə metrolarımız, nə velosipedlərimiz,
  nə elektrik işığımız, nə telefonumuz, nə kino, nə də radiomuz var idi».
  Bu, təxminən yüz il əvvəl idi. Biz böyüyən və dəyişən dünyada yaşayırıq.
  İsa Məsih xəbərdarlıq edirdi ki, İmanlı Cəmiyyəti köhnələrlə yaşayan və
  qidalanan yeganə icma olmamalıdır.</p>
<p><strong>18-31</strong></p>
<h2 id="qeyri-kamil-iman-və-kamil-güc-matta-918-31">QEYRİ-KAMİL İMAN VƏ
  KAMİL GÜC (Matta 9:18-31)</h2>
<p>Bu hissəni ətraflı araşdırmağa başlamazdan əvvəl, gəlin ona tam nəzər
  salaq. Çünki orada gözəl məqamlar vurğulanır.</p>
<p>Orada möcüzələr haqqında üç hekayə qeyd olunub: rəis qızının
  sağalması (<em>9:18,19, 23-26</em>); qanaxma xəstəliyindən əziyyət çəkən
  qadının sağalması (<em>9:20-22</em>); iki kor adamın sağalması
  (<em>9:27-31</em>). Bu hekayələrin hamısında ortaq bir cəhət var. Gəlin
  onları ayrıca nəzərdən keçirək.</p>
<p>1. Şübhəsiz ki, rəis heç nəyin köməyi etmədiyini görüb çarəsiz halda
  İsaya üz tutmuşdu. O, ortodoksal yəhudi dininin sütunlarından biri olan
  sinaqoq rəhbəri idi. Həmin adam İsaya xor baxan və nifrət edən, Onun
  ölümünə sevinəcək şəxslərdən biri idi. Təbii ki, o, bütün savadlı
  həkimlərə müraciət etmiş və mümkün müalicə üsullarını sınamışdı. Sonda
  çarəsiz qaldığına görə İsaya müraciət etmişdi.</p>
<p>Sadə sözlə desək, <em>rəis İsanın yanına başqa niyyətlə
    gəlmişdi</em>. O, İsanın yanına Onu sevdiyinə görə gəlməmişdi. O, artıq
  hər kəsə müraciət etdiyi üçün, gedəcək başqa yer olmadığına görə İsanın
  yanına gəlmişdi.</p>
<p><em>Bu adamı İsanın yanına gətirən çarəsizlik idi.</em></p>
<p>2. Qanaxmadan əziyyət çəkən qadın İsanın ardınca gedən izdiham
  arasından Onun paltarının ətəyinə toxundu. Əgər biz bu hekayəni qərəzsiz
  oxusaq, bu qadının davranışını necə qiymətləndirərdik? Deyərdik ki, bu,
  sadəcə bir mövhumatdır. İsanın paltarının ətəyinə toxunmaq müqəddəslərin
  cəsədlərinin qalıqlarında və ya paltarında şəfa axtarmağa bənzəyir.</p>
<p><em>Qadın İsaya bizim qeyri-kamil adlandırdığımız imanla
    yaxınlaşdı.</em></p>
<p>3. Korlar İsanın ardınca gələrək «Ey Davud Oğlu! Bizə rəhm elə!» deyə
  qışqırdılar. <em>Davud Oğlu</em> İsanın axtardığı titul deyildi.
  <em>Davudun Oğlu</em> titulundan yəhudi millətçiləri istifadə edirdilər.
  Çünki yəhudilər Davud nəslindən olan böyük rəhbəri gözləyirdilər. Onlar
  düşünürdülər ki, həmin şəxs onları Roma qəsbkarları üzərində hərbi və
  siyasi qələbəyə aparacaq. <em>Davud Oğlu</em> titulunun arxasında duran
  fikir bu idi. <em>Beləcə bu korlar İsanın yanına tamamilə yanlış
    təsəvvürlə gəldilər</em>. Əslində, onlar İsanı Davud nəslindən olan
  qalib bir qəhrəman kimi görürdülər.
</p>
<p>Burada diqqət çəkən odur ki, rəis İsanın yanına <em>yanlış məqsədlə,
    qadın qeyri-kamil imanla, korlar isə yanlış təsəvvürlə</em>, başqa sözlə
  desək, qeyri-düzgün ilahi biliklə gəldilər. Amma buna baxmayaraq, İsanın
  məhəbbətinin və qüdrətinin onlar üçün də olduğunun şahidi oldular.
  Həqiqətən, bu, heyrətamiz bir şeydir. Bizim Məsihin yanına necə
  gəlməyimizin əhəmiyyəti yoxdur. Vacib olan gəlməyimizdir. Nə qədər
  qeyri-kamil olsaq da, İsanın hüzuruna gələndə, Onun məhəbbəti və qolları
  bizi qəbul etməyə açıqdır.</p>
<p>Burada bizim üçün ikiqat dərs var. Bu o deməkdir ki, İsa Məsihdən
  kömək almaqdan ötrü müraciət etmək üçün niyyətimiz, imanımız və ilahi
  biliyimiz kamil olana qədər gözləməli deyilik. Biz Onun yanına olduğumuz
  kimi gələ bilərik. Bu o deməkdir ki, niyyəti, imanı, ilahi biliyi bizə
  şübhəli görünənləri tənqid etməməliyik. İsa Məsihin yanına necə
  gəlməyimiz vacib deyil. Əsas odur ki, biz Onun yanına gələk. Çünki O
  bizi olduğumuz kimi qəbul etməyə hazırdır və olmalı olduğumuz kimi
  etməyə qadirdir.</p>
<h2 id="toxunuş-vasitəsilə-şəfa-matta-918-19-23-26">TOXUNUŞ VASİTƏSİLƏ
  ŞƏFA (Matta 9:18-19; 23-26) </h2>
<p>Matta bu hekayəni digər müjdəçilərə nisbətən daha qısa danışır. Əgər
  biz təfərrüatları bilmək istəyiriksə, onda <em>Mark 5:21-43</em> və
  <em>Luka 8:40-56</em>-nı oxumalıyıq. Oradan görürük ki, rəisin adı
  Yairdir və o, sinaqoqun rəhbəridir (<em>Mark 5:22; Luka 8:41</em>).
</p>
<p>Sinaqoqun başçısı çox nüfuzlu adam idi: o, ağsaqqallar arasından
  seçilirdi. Onun vəzifəsi öyrətmək və ya təbliğ etmək deyildi. O, «ibadət
  zamanı zahiri nizama diqqət yetirməli və ümumilikdə bütün vacib işlərə
  nəzarət etməli idi». O, ibadət vaxtı kimin Kəlam oxumalı və dua etməli
  olduğunu təyin edir, təbliğ edəcək adamı tribunaya dəvət edirdi. O,
  sinaqoqda ləyaqətsizliyin baş verməməsinə diqqət yetirməli və onun təmiz
  saxlanmasına nəzarət etməli idi. Sinaqoqun bütün praktiki idarəsi onun
  ixtiyarında idi.</p>
<p>Aydın məsələdir ki, belə bir şəxs İsanın yanına son anda gəldi. Çox
  güman, o, İsanı təhlükəli kafir kimi görən ciddi ortodoksal yəhudilərdən
  biri idi. Heç nəyin kömək etmədiyi halda o, çarəsiz vəziyyətdə İsaya
  müraciət etdi. İsa ona deyə bilərdi: «Sənin vəziyyətin yaxşı olanda Məni
  öldürmək istəyirdin. İşin düşəndə isə kömək üçün Mənə müraciət edirsən».
  O, belə adama kömək etməkdən imtina edə bilərdi. Lakin Məsih ona qarşı
  kin saxlamadı. Bu insanın İsaya ehtiyacı var idi. İsanın yeganə arzusu
  isə kömək etmək idi. Onun düşüncələrində qürur və bağışlamamazlığa yer
  yox idi.</p>
<p>Beləcə İsa sinaqoq rəisinin evinə getdi və orada böyük ağlaşma gördü.
  Yəhudilər yas mərasiminə çox ciddi yanaşırdılar. Onlar deyirdilər: «Kim
  bir müdrikin yasına laqeyd yanaşarsa, diri-diri yandırılmağa layiqdir».
  Faciə yaşanan evdə yəhudi adətinə görə üç yas mərasimi keçirilirdi.</p>
<p>Birincisi, <em>paltarı cırmaq</em>. Paltarları cırmaq barədə otuza
  qədər müxtəlif qayda mövcud idi. Paltarlar ayaq üstə, ürəyə qədər
  cırılmalı idi ki, çılpaq bədən görünsün. Ata və ya ana üçün yas tutanda
  paltar düz ürəyin üstünə qədər cırılmalı idi; digər qohum və tanışlara
  görə yas tutanda — sağ tərəfdən cırılmalı idi. Paltarda cırılan hissə
  yumruğun yerləşəcəyi qədər böyük olmalı idi. Cırılan hissə yeddi gün
  ərzində açıq qalmalı idi. Qalan otuz gün ərzində həmin hissə sapla
  yüngülcə elə tikilməli idi ki, hamı onu görsün. Yalnız bundan sonra
  cırığı tikmək olardı. Qadınların sinələri görünəcək qədər paltarlarını
  cırması yersiz hesab olunurdu. Ona görə də qanunda deyilirdi ki, qadın
  öz otağında alt paltarını cırmalı, sonra ön hissəsi kürəyinə düşsün deyə
  onu çevirməli, daha sonra isə üst paltarını camaatın gözü qarşısında
  cırmalıdır.</p>
<p>İkincisi, evdə <em>mərhum üçün</em> dayanmadan <em>mərsiyə
    oxunurdu</em>. Bundan ötrü peşəkar mərsiyə oxuyanlar var idi. Onlar
  şərqdə hələ də var. V. Tomson «Torpaq və kitab» kitabında onları belə
  təsvir edir:</p>
<blockquote>
  <p>«Hər bir şəhərdə, hər bir icmada bu işdə son dərəcə mahir qadınlar
    var. Onlar əvvəlcədən bu iş üçün tutulurdular. İçəri başsağlığı verən
    yeni adamlar gələndə, həmin qadınlar yeni gələnləri ağlatmaq üçün
    səslərini ucaldırdılar. Bu qadınlar hər kəsi yaxşı tanıyırdılar. Onlar
    heç bir hazırlıq görmədən dərhal ağlaşmaya başlayaraq, adamların rəhmətə
    gedən qohumlarının adlarını çəkir və onların ən həssas yerinə
    toxunurdular. Beləcə hər kəs öz ölüsünə ağlayırdı. Nəticədə yas ağlaşma
    ilə keçirdi».</p>
</blockquote>
<p>Sonda <em>tütək çalanlar</em> [Barklidə: <em>fleytaçalanlar</em>].
  Fleytada ifa etmək yas mərasimi ilə sıx bağlı idi. <em>Talmudda</em>
  deyilir: «Kişinin vəzifəsi ölən arvadını dəfn etmək, ölkənin
  adət-ənənəsinə uyğun olaraq mərsiyələr və yas mərasimi təşkil etməkdir.
  Buna görə də hətta ən kasıb israilli yasa ən azı iki fleytaçalan və bir
  mərsiyə oxuyan dəvət etsin. Əgər o, zəngindirsə, qoy hər şey imkanına
  görə təşkil olunsun». Hətta Romada fleytaçalanlar hüznlü günlərin rəmzi
  sayılırdı. Fleyta çalanlar Roma imperatoru Klavdinin<a href="#fn53" class="footnote-ref" id="fnref53"
    role="doc-noteref"><sup>53</sup></a>
  dəfn mərasimini müşayiət etmişdilər. Roma filosofu və yazıçısı Seneka
  yazır: «Onlar elə hay-küy salırdılar ki, hətta imperator ölmüş Klavdi
  belə, onların səsini eşidə bilərdi. Fleytanın səsi o qədər qulaqbatıran
  idi ki, Roma qanunlarına görə dəfn mərasimində fleytaçalanların sayı
  ondan çox olmamalı idi».</p>
<p>Sinaqoq rəisinin evindəki mənzərəni təsəvvür edin: yasa toplaşan
  insanların cırıq paltarları, mərsiyə oxuyanların saxta ağlaşması,
  fleytanın qulaqbatıran səsi. Bir sözlə, şərq yas mərasiminin əsl
  cəhənnəmi.</p>
<p>İsa Məsih bu həyəcanlı və isterika dolu mühitə daxil oldu. O,
  səlahiyyətlə hamını bayıra çıxartdı və dedi ki, qız ölməyib, yalnız
  yatıb. Onlar istehza ilə İsaya güldülər. Bu, çox maraqlı məqamdır: yasa
  gələnlər qəm-qüssə çəkməkdən o qədər zövq alırdılar ki, yeganə ümidi də
  inkar etdilər.</p>
<p>Ola bilsin ki, Məsih «qız yatıb» deyəndə, elə bunu nəzərdə tuturdu.
  Həm yunanlar, həm də ruslar çox vaxt ölən adam haqqında <em>yatıb</em>
  deyirlər. Bəzi Avropa dillərində <em>qəbiristanlıq</em> sözü qədim yunan
  dilindəki <em>koymepgerion</em> sözündən yaranıb. Bu da <em>insanların
    yatdığı yer</em> deməkdir. Yunan dilində <em>yuxu</em> mənasını verən
  iki söz var: onlardan biri <em>kiomasfay</em>dır. Bu söz çox vaxt təbii,
  eləcə də ölümcül yuxunu nəzərdə tutur. Digəri <em>kafeideyn</em>
  sözüdür. Mənası bəzən ölümcül yuxunu bildirmək üçün istifadə edilir.
  Verilən hissədə <em>kafeideyn</em> sözü istifadə olunur.</p>
<p>Şərqdə kataleptik koma adlı xəstəlik geniş yayılmışdı. Şərqdə insanı
  ölən kimi basdırırlar. Çünki bunu isti iqlim tələb edir. Səyyahlardan
  biri yazır: «Adətən, dəfn ölən gün günəş batmazdan əvvəl icra olunur.
  Əgər xəstə gün batandan sonra rəhmətə gedibsə, çox vaxt onu gecə dəfn
  edirdilər». Bu xəstəlik kifayət qədər geniş yayıldığına və dəfnlər çox
  tez həyata keçirildiyinə görə insanlar çox vaxt diri-diri basdırılırdı.
  Bunu tapılan qəbirlər də sübut edir. Ola bilər ki, burada İlahi şəfadan
  çox, İlahi diaqnoza aid nümunə var. Bəlkə də İsa Məsih bu qızı dəhşətli
  sonluqdan xilas etdi.</p>
<p>Bir şey dəqiq aydındır: həmin gün İsa Məsih yəhudi qızı ölümün
  cəngindən xilas etdi.</p>
<h2 id="qadin-üçün-səmanin-bütün-gücü-matta-920-22">QADIN ÜÇÜN SƏMANIN
  BÜTÜN GÜCÜ (Matta 9:20-22) </h2>
<p>Yəhudilərin fikrincə, bu qadının çəkdiyi xəstəlikdən daha dəhşətli və
  alçaldıcı xəstəlik yox idi. Bu xəstəlik İsraildə olduqca səciyyəvi idi.
  <em>Talmudda</em> onun müalicəsi üçün ən azı on bir üsul təqdim olunur.
  Həmin üsulların arasında tonusu qaldıran büzücü maddələr də istifadə
  olunurdu. Qalanları isə boş xurafat idi. Dəvəquşu yumurtasının külünü
  yayda kətan, qışda isə pambıq torbada üstündə gəzdirmək lazım idi; ya da
  ağ eşşəyin peyinində tapılan arpa dənəsini üstündə gəzdirmək lazım idi.
  Markın Müjdəsindən görünür ki, bu qadın artıq hər şeyi sınaqdan keçirib
  və bütün həkimlərə baş çəkmişdi. Amma vəziyyəti daha da pisləşmişdi
  <em>(Mark 5:26)</em>.
</p>
<p>Bu xəstəliyin dəhşətliliyi xəstəni murdar etməsindən ibarət idi.
  Qanunda yazılıb: «Bir qadının aybaşı vaxtından kənar ya da sonra neçə
  gün davam edən qanaxması olarsa, bütün bu axıntı müddəti aybaşı
  murdarlığı dövründəki kimi murdar sayılsın. Bütün axıntı vaxtı aybaşı
  murdarlığı vaxtı kimi üstündə yatdığı yataq və oturduğu hər şey murdar
  sayılsın. Onlara toxunan hər kəs də murdar sayılsın. Qoy o, geyimini
  yusun, su ilə yuyunsun və axşama qədər murdar sayılsın» (<em>Levililər
    15:25-27</em>).</p>
<p>Başqa sözlə desək, qanaxma xəstəliyindən əziyyət çəkən qadın murdar
  idi və ona toxunan hər kəs murdar sayılırdı. Belə qadın tamamilə
  ibadətdən uzaqlaşdırılır, digər qadın və kişilərlə dostluqdan məhrum
  edilirdi. O, İsanı əhatə edən izdihamın arasında olmamalı idi. Çünki
  onlar bu qadının xəstə olmasını bilsəydi, toxunduğu hər kəs murdar
  sayılardı. Həmin qadın alçalmaqdan və tənhalıqdan azad olmaq üçün
  əlindən gələn hər şeyi edirdi.</p>
<p>Beləliklə, o, İsanın arxasınca getdi və Müqəddəs Kitabda deyildiyi
  kimi, İsanın paltarının <em>ətəyinə</em> toxundu. Yunan dilində paltarın
  ətəyi <em>kraspedon</em>, qədim ibrani dilində isə <em>sisif</em>
  deməkdir. Müqəddəs Kitabın Avropa dillərinə bəzi tərcümələrində bu söz
  <em>saçaq</em> kimi verilib.
</p>
<p>Həmin saçaqlar Qanunun tələblərinə uyğun olaraq (<em>Saylar
    15:37-41</em> və <em>Qanunun təkrarı 22:12</em>) yəhudilərin üst
  paltarının ətəyinə tikdiyi bənövşəyi rəngli dörd qotaz idi. <em>Matta
    14:36</em> ​​və <em>23:5</em>-də onları yenidən xatırladır. Onlar paltarın
  ətəyinə tikilən dörd sapdan ibarət idi. Ümumilikdə isə sayı səkkiz idi.
  Bu saplardan biri qalanlarından daha uzun idi. Onu digərlərinin ətrafına
  yeddi dəfə, sonra səkkiz dəfə, sonra on bir dəfə, sonda isə on üç dəfə
  dolayırdılar. Sap və düyünlər Qanunun beş kitabını simvolizə edirdi.</p>
<p>Qotaz özündə iki məna daşıyırdı. Onlar yəhudinin seçilmiş xalqın üzvü
  olduğunu bildirirdi. Bundan əlavə, yəhudi hər dəfə paltarını geyinib
  soyunanda, qotazlar ona Allaha məxsus olduğunu xatırlatmalı idi. Sonrakı
  dövrlərdə yəhudilərin sürgün olunduğu vaxtda qotazlar alt paltarlara
  taxılırdı. İndi isə mömin yəhudilərin dua zamanı başlarına atdıqları dua
  şallarına taxılır.</p>
<p>Qanaxmadan əziyyət çəkən qadın İsanın paltarındakı məhz həmin
  qotazlara toxunmuşdu.</p>
<p>Qadın onlara toxunanda, sanki vaxt dayandı. Bu, filmə baxdığımız
  zaman kadrın donmasına bənzəyir. Gözümüzün önündə yalnız bir səhnə
  canlanır. Bu səhnədə qeyri-adi və təsirli olan o idi ki, İsa Onu əhatə
  edən izdihamın arasında qəflətən dayandı. Həmin vaxt elə görünürdü ki,
  İsanı düşündürən yalnız bu qadın idi.</p>
<p>O, izdiham içində itib-batan yoxsul qadın deyildi. İsanın Özündəki
  hər şeyi verdiyi biri idi.</p>
<p>İsa Məsih üçün heç kim heç vaxt izdihamda itib-batmır, çünki İsa
  Allaha bənzəyir. İrlandiyalı şair və dramaturq V. Yeyts mistik
  ilhamlandığı gözəl məqamlardan birində belə yazırdı: «Allahın məhəbbəti
  hər bir insan üçün sonsuzdur. Çünki hər bir insan unikaldır. Allahdan
  başqa heç kim bu ehtiyacı ödəyə bilməz». Allah Özünü hər bir insana
  tamamilə bəxş edir.</p>
<p>İnsanlar isə belə deyil: onlar həmişə adamları əhəmiyyətli və
  əhəmiyyətsiz növlərə ayırırlar.</p>
<p>«Yadda saxlamalı gecə» adlı kitabda 1912-ci ilin aprelində «Titanik»
  gəmisinin batması haqqında ətraflı məlumat verilib. Bu yeni və nəhəng
  sərnişin gəmisi Atlantik okeanın ortasında aysberqlə toqquşanda çox
  insan həlak oldu. Faciə elan ediləndən sonra Nyu-Yorkun «The American»
  adlı qəzeti ona bütöv bir məqalə həsr etdi. Məqalənin ilk hissəsi polis
  Yakob Astorun ölümünə həsr olunmuşdu. Sonda isə səthi olaraq daha 1800
  nəfərin öldüyü qeyd olunmuşdu. Ölənlər arasında yalnız biri dəyərli idi,
  o da polis idi. Qalan 1800 nəfər heç bir əhəmiyyət kəsb etmirdi.</p>
<p>İnsanlar belə davrana bilər. Amma Allah heç vaxt belə etmir. İngilis
  yazıçısı Gilbert Çesterton (1874-1936) haqqında deyirdilər: «Bəzi
  mütəfəkkirlərdən fərqli olaraq, Çesterton öz qardaşlarını başa düşürdü:
  bir hakimin problemi onu maraqlandırdığı kimi, bədbəxt avaralar da onu
  maraqlandırırdı. O, diqqətini ayaqqabı təmizləyənə də yönəldirdi. Onda
  insanların zəriflik adlandırdığı və bütün dünyanı doğma edən səmimilik
  var idi».</p>
<p>Allahın belə məhəbbəti heç bir insanın izdiham içində itib-batmasına
  imkan vermir.</p>
<p>Allah üçün hər bir insan fərdidir. Onun üçün hər bir insan
  təkrarolunmaz övladdır. Allahın sevgisi və qüdrəti hər kəs üçün nəzərdə
  tutulub.</p>
<p>İsa Məsihə görə bu qadın izdiham arasında itməmişdi. Qadın ehtiyac
  duyanda o, İsa üçün hər kəsdən vacib idi. İsa hər birimizlə məhz bu cür
  davranır.</p>
<h2 id="imanin-sinaği-və-imana-görə-mükafat-matta-927-31">İMANIN SINAĞI
  VƏ İMANA GÖRƏ MÜKAFAT (Matta 9:27-31) </h2>
<p>Gözdən əlillik İsraildə geniş yayılmış xəstəlik idi. Bu, qismən Şərq
  günəşinin gur olmasının qorunmayan gözə təsirindən, qismən də gigiyena
  və təmizliyə düzgün riayət olunmamasından yaranırdı. İnfeksiyanı
  xüsusilə milçəklər yayırdı. Bu infeksiya sonra görmə qabiliyyətinin
  itirilməsinə səbəb olurdu.</p>
<p>Bu iki kor adam İsaya <em>Davudun Oğlu</em> kimi müraciət etdi.
  Müjdələrdə İsanı Davud Oğlu adlandırıldığı bütün hadisələrə baxsaq,
  görərik ki, çox vaxt Onu tanımayan insanlar belə çağırırdı (<em>Matta
    15:22; 20:30-31; Mark 10:47; 12:35-37</em>). <em>Davudun Oğlu</em>
  titulu İsanı yəhudilərin nəzərdə tutduğu Məsih kimi xarakterizə edirdi.
  Uzun əsrlər boyu yəhudilər Davudun nəslindən vəd olunmuş xilaskar və
  rəhbər gözləyirdilər. Həmin xilaskar onları nəinki azad edəcək, həm də
  onları gücə, səlahiyyətə, şöhrətə və əzəmətə çatdıracaqdı. Bu korlar da
  İsanı məhz belə təsəvvür edirdilər. Onlar İsanı xalqı azadlığa və
  qələbəyə aparacaq möcüzə yaradan Şəxs kimi görürdülər. Onlar İsaya
  tamamilə yanlış təsəvvürlə yanaşdılar. Buna baxmayaraq, İsa onlara şəfa
  verdi. İsa Məsihin onlarla davranışı bizə çox şey göstərir.</p>
<p>1. Göründüyü kimi, İsa Məsih onların fəryadlarına dərhal cavab
  vermədi: İsa onların səmimiliyinə və istəklərinin nə qədər ciddi
  olduğuna əmin olmaq istədi. Onlar sadəcə hamının qışqırdığı kimi fəryad
  da edə bilərdi. İsa Məsih onların yanından ötüb keçən kimi hər şeyi
  unuda bilərdilər. İsa əvvəlcə əmin olmaq istəyirdi ki, onların xahişi
  səmimidir və həqiqətən, şəfaya ehtiyacları var.</p>
<p>Axı nə qədər olmasa da, dilənçilərin öz üstünlükləri var idi:
  belələri işləmək və çörək qazanmaq kimi bütün öhdəliklərdən tamamilə
  azad idi.</p>
<p>Əlil olmağın da öz imtiyazları var.</p>
<p>Doğrudan da, elə insanlar var ki, buxovlarının qırılmasını
  istəmirlər. U. Yeyts əyyaş şair və alim Lionel Conson haqqında deyirdi
  ki, onda «bədəninin hər bir zərrəsini qışqırmağa vadar edən güclü istək»
  var. Amma ona bu bəladan qurtulmaq üçün müalicə kursu keçməyi məsləhət
  görəndə, o, belə cavab vermişdi: «Mən sağalmaq istəmirəm».</p>
<p>Qəlbinin dərinliyində öz acizliyinə nifrət bəsləməyən insan az deyil.
  Əgər dürüst olsaydılar, onlar öz günahlarından ayrılmaq istəmədiklərini
  deyərdilər. İsa əvvəlcə əmin olmaq istəyirdi ki, bu insanlar onlara verə
  biləcəyi şəfanı səmimi və ciddi şəkildə arzulayırlar.</p>
<p>2. Maraqlısı odur ki, İsa bu insanları Onunla təkbətək görüşməyə
  təşviq edirdi. Onlar İsanın evinə getməli oldular. Çünki İsa onlara
  küçədə cavab vermədi. Ruhani həyatın qanunu belədir ki, insan gec və ya
  tez İsa Məsihlə təkbətək görüşməlidir. Çoxlu adamın və ya kiçik qrupun
  toplandığı yerdə ruhani qüvvə ilə dolub, İsanın ardınca getməyə qərar
  vermək pis deyil. Amma izdiham arasında olan insan bundan sonra evə
  gedib təklikdə qalmalıdır. Dostlarla birlikdə olandan sonra hər bir
  insan yaşadığı təkliyə çəkilməlidir. Vacib olan insanın izdiham içində
  etdiyi deyil, İsa ilə təklikdə qalanda etdiyidir.</p>
<p>3. İsa həmin adamlara yalnız bir sual verdi: «Bunu etməyə qadir
  olduğuma inanırsınızmı?» Möcüzə üçün iman lazımdır. Burada sirli heç nə
  yoxdur. Heç bir həkim ümidi olmayan xəstəni müalicə edə bilməz. Suyun
  ona dərman qədər fayda gətirəcəyinə inanan insanın dərmana ehtiyacı
  yoxdur. Möcüzəyə aparan yol — həyatımızı İsa Məsihin əlinə verib
  «Bilirəm ki, Sən məni olmalı olduğum şəxs edə bilərsən» deməkdir.</p>
<p><strong>32-34</strong></p>
<h2 id="iki-fərqli-reaksiya-matta-932-34">İKİ FƏRQLİ REAKSİYA (Matta
  9:32-34) </h2>
<p>İsaya qarşı neytral qalmağın mümkün olmadığını yalnız bir neçə
  açıqlama bu açıqlamadan daha yaxşı göstərir. Burada İsanın fəaliyyətinə
  dair iki reaksiyanın mənzərəsi canlanır. Camaatın reaksiyası təəccüb və
  heyrət doğurur, fariseylər isə zəhərli kin nümayiş etdirirlər. Qəlbin
  hiss etdiyini gözün görməsi həqiqətdir.</p>
<p>Camaat İsa Məsihə heyrətlə baxırdı. Çünki onlar böyük ehtiyacı olan
  sadə insanlar idi. Onlar görürdü ki, İsa onların ehtiyaclarını
  heyrətamiz şəkildə ödəyə bilər. Onların ehtiyacları nə qədər dərin
  idisə, İsa bir o qədər heyrətamiz və ecazkar görünürdü. Fariseylər isə
  İsanı şər qüvvələrlə əlbir olan bir insan kimi görürdülər. Onlar İsanın
  möcüzəvi qüdrətini inkar etmirdilər. Sadəcə bu möcüzələri Onun cinlərin
  başçıları ilə əlbir olmasında görürdülər. Fariseylərin belə qərarlarını
  onların ruhani aləm barədə yanlış təsəvvürə malik olmaları ilə izah
  etmək olar.</p>
<p>Onlar öz həyat və düşüncə tərzinə o qədər adət etmişdilər ki, Qanuna
  bir kəlmə də əlavə oluna biləcəyini ağıllarına belə gətirmirdilər.
  Onların fikrincə, böyük möcüzələr keçmişə aiddir və ənənəni dəyişdirmək
  ölümcül dərəcədə günahdır. Yeni olan hər şey onlara görə səhv idi. İsa
  Məsih yeni təfsirlə, yəni əsl iman yolu ilə gələndə, onlar keçmişdə
  peyğəmbərlərə nifrət etdikləri kimi, Ona da nifrət etdilər.</p>
<p>2. Onlar özlərindən o qədər razı idilər ki, tabe ola bilmədilər. Əgər
  İsa haqlıdırsa, deməli, onlar səhvdirlər. Fariseylər özlərindən o qədər
  məmnun idilər ki, dəyişməyə ehtiyac duymurdular və onları dəyişmək
  istəyən hər kəsə nifrət edirdilər. Tövbə — Səmavi Padşahlığın qapısıdır.
  Tövbə — insanın həyat tərzinin səhv olduğunu etiraf etmək, həyatın
  yalnız İsada olduğunu dərk etməkdir. Yalnız Ona, Onun iradəsinə və
  qüdrətinə təslim olmaq bizi dəyişə bilər.</p>
<p>3. Onlar olduqca qərəzli idilər. Onların gözləri öz fikirləri ilə o
  qədər kor olmuşdu ki, İsa Məsihdə Allahın həqiqətini və qüdrətini görə
  bilmirdilər.</p>
<p>Ehtiyac içində olan insan həmişə İsa Məsihdə möcüzə görəcək. Ancaq
  həyat tərzinə o qədər düşkün olan və dəyişmək istəməyən, qürurlu, təslim
  olmayan, qərəzindən görə bilməyəcək qədər kor olan insan həmişə İsa
  Məsihə qarşı çıxacaq, nifrət edəcək və Ondan qurtulmağa çalışacaq.</p>
<p><strong>35</strong></p>
<h2 id="üçqat-fəaliyyət-matta-935">ÜÇQAT FƏALİYYƏT (Matta 9:35) </h2>
<p>Burada biz bir cümlədə İsa Məsihin həyatının mahiyyətini təşkil edən
  üçqat fəaliyyət görürük.</p>
<p>1. İsa Məsih e<em>lçi</em> idi. Elçi — padşahdan xəbər gətirən
  şəxsdir. İsa Allahdan xəbər gətirmişdi. Elçi həmişə gerçəkləri bəyan
  etməlidir. Heç bir imanlı cəmiyyət, belə demək mümkünsə, tam əmin
  olmayan insanlardan ibarət ola bilməz. Təkcə təbliğçi deyil, onu
  dinləyən insanlar da əmin olmalıdırlar. Bu gün bu əminliyə heç vaxt
  olmadığı kimi ehtiyacımız var. İngilis dili müəllimlərindən biri yazırdı
  ki, müasir dövrün faciələrindən biri bizim heç bir işarəsi olmayan
  yolayrıcında dayanmağımızdır.</p>
<p>Biz əminsizlik dövründə yaşayırıq, insanlar artıq heç nəyə əmin
  deyillər. İsa Məsih insanların yaşadığı müəyyən həqiqətləri bəyan etməyə
  gələn Allahın elçisi idi. Biz də «Kimə inandığımı bilirəm» deməyi
  bacarmalıyıq.</p>
<p>2. İsa Məsih <em>müəllim</em> idi. Məsihçilərin etibarlı
  həqiqətlərini sadəcə bəyan və təbliğ edib, bununla kifayətlənmək yetərli
  deyil. Biz bu həqiqətlərin və faktların gündəlik həyat üçün əhəmiyyətini
  də göstərməliyik. Problem ondadır ki, biz insanlara məsihçiliyi vəz
  etməklə deyil, onu həyat tərzimizə çevirməklə öyrədə bilərik. Məsihçi
  başqaları ilə məsihçiliyi müzakirə etməməlidir. O, məsihçiliyin əslində
  nə olduğunu əməldə göstərməlidir.</p>
<p>Uzun müddət Hindistanda yaşayan bir yazıçı qeyd edir: «Yadımdadır,
  ingilis batalyonu bayram mərasimlərində ibadətə gəlirdi. Çünki bu
  onların adəti idi. Onlar bəyəndikləri ilahiləri oxuyur, xoşlarına gələn
  təbliğçiyə qulaq asır və sonra bir həftəlik məbədi tərk edirdilər.
  Pakistanın Kvetta şəhərində baş verən zəlzələ zamanı onların xilasetmə
  işləri brahmanlardan birini (Hindistanın ən yüksək kasta nümayəndəsi) o
  qədər təsirləndirdi ki, o, dərhal vəftiz olunmaq istədi. Çünki yalnız
  məsihçi iman yolu insanları bu cür davranmağa sövq edə bilər».</p>
<p>Bu insan məsihçiliyin nə olduğunu bildi. O, məsihçiliyi əməldə gördü.
  Bizim vəzifəmiz insanlara Məsih haqqında danışmaq deyil, onlara Məsihi
  göstərməkdir. Mömin insan sözünün tərifi — yeni həyat üçün Məsihin onun
  daxilində dirilməsidir. Hər bir məsihçi müəllim olmalıdır. O,
  başqalarına məsihçiliyin nə olduğunu sözdə deyil, həyat tərzi ilə
  öyrətməlidir.</p>
<p>3. İsa Məsih <em>şəfa verən</em> idi. İsanın gətirdiyi Xoş Xəbər,
  yalnız sözlərlə məhdudlaşmırdı. İsanın müjdəsi əməllərdə də izhar
  olunurdu. Müjdələri oxusaq, görərik ki, İsa Allah haqqında danışmaqdan
  daha çox vaxtını xəstələrə şəfa vermək, acları doydurmaq, yas tutanlara
  təsəlli vermək üçün sərf edirdi. O, məsihçi həqiqətini məsihçi
  məhəbbətinin əməllərinə çevirmişdi. İmanımızı əməllərlə göstərməyənə
  qədər özümüzü əsl məsihçi hesab edə bilmərik. Yəhudi kahini iman yolunun
  — qurban olduğunu, ilahiyyatçı — qanun olduğunu, İsa isə məhəbbət
  olduğunu söyləyirdi.</p>
<p><strong>36</strong></p>
<h2 id="səmavi-mərhəmət-matta-936">SƏMAVİ MƏRHƏMƏT (Matta 9:36) </h2>
<p>İzdihamı görəndə İsanın onlara <em>rəhmi</em> gəldi. Müqəddəs Kitabda
  <em>rəhm</em> kimi tərcümə olunan yunan sözü <em>splaqhnisfeys</em>,
  yunan dilində <em>yazığı gəlmək</em> mənasını ifadə edən ən təsirli
  sözdür. Bu söz <em>insanın daxili</em> mənasını verən <em>splaqhna</em>
  sözündən əmələ gəlib və insan varlığının dərinliyinə qədər toxunan
  mərhəmət hissini bildirir. Müjdələrdə məsəllərdən başqa, bu söz yalnız
  İsaya münasibətdə istifadə olunur (<em>Matta 9:36; 14:14; 15:32; 20:34;
    Mark 1:41; Luka 7:13</em>). Əgər verilən hissələrə diqqətlə nəzər
  salsaq, onda İsaya ən çox nəyin toxunduğunu görə bilərik.
</p>
<p>1. İnsanların <em>dərdi</em> Onda rəhm hissini oyadırdı.</p>
<p>Xəstələrin (<em>Matta 14:14</em>), korların (<em>Matta 20:34</em>),
  cinə tutulmuş insanların (<em>Mark 9:22</em>) əzabı İsada rəhm oyadırdı.
  Bizim hər kədərimiz və bədbəxtliyimiz Ona toxunur. İsa iztirab çəkən
  insan görəndə, ilk istəyi həmin adamın ağrısını yüngülləşdirməkdir.</p>
<p>2. <em>İnsanların kədəri</em> Onda rəhm hissi oyadırdı.</p>
<p>Nain şəhərindən olan bir dul qadının oğlunun tabutunun arxasınca
  getməsi İsada rəhm oyatdı. (<em>Luka 7:13</em>). O, hər kəsin göz
  yaşlarını silmək istəyirdi.</p>
<p>3. <em>İnsanların ac olması</em> Onda rəhm hissi oyadırdı.</p>
<p>Yorğun və ac izdiham İsada rəhm hissi oyatdı və Onu hərəkət etməyə
  sövq etdi (<em>Matta 15:22</em>). Əsl məsihçi çox şeyə sahib olduğu
  halda, başqalarının kasıblığını görüb rahat yaşaya bilməz.</p>
<p>4. İnsanın <em>tənha olması</em> İsada rəhm hissi oyadırdı.</p>
<p>Hamı tərəfindən rədd olunmuş, qardaşlarının cəmiyyətindən qovulmuş,
  tənha, ölümə düçar olmuş cüzamlının görünüşü İsada rəhm oyatdı. İsa bu
  cüzamlının üzərində Öz qüdrətini göstərdi (<em>Mark 1:41</em>).</p>
<p>5. İnsanların <em>yorğunluğu</em> Onda rəhm hissi oyadırdı.</p>
<p>Araşdırdığımız hissədə İsanı rəhmə gətirən məhz bu idi. Sadə insanlar
  Allaha var-gücü ilə can atırdılar. İlahiyyatçılar və fariseylər,
  kahinlər və sadukeylər isə onlara heç nə təklif edə bilmirdilər.
  Ortodoksal müəllimlər onlara nə rəhbərlik edə bilir, nə təsəlli, nə də
  güc verə bilirdilər. Sadə insanların vəziyyətini təsvir etmək üçün çox
  yaxşı sözdən ifadə olunur. <em>Taqətsiz</em> kimi tərcümə olunmuş söz
  [Barklidə: qarışıqlıqda, çaşqınlıqda kimi qeyd olunur] yunanca —
  <em>eskulmeno</em> deməkdir. Bu, dərisi <em>soyulmuş</em> və
  <em>doğranmış</em> cəmdək mənasını verir. Bu söz yırtıcı və acgöz
  insanlar tərəfindən <em>qarət edilmiş</em>, yaxud sonu görünməyən səfərə
  çıxmış yorğun insanı göstərir. Müqəddəs Kitabda digər tərcümə olunmuş
  söz <em>çarəsizdir</em> [Barklidə: məzlum, fəqir kimi qeyd olunur].
  Yunan dilində <em>errimenodur</em>, mənası <em>yerə yıxılmış, məğlub
    olmuş</em> deməkdir. Bu, insanın sərxoşluqdan, yaxud da ölümcül yaradan
  yerə sərilmək mənasını verir.
</p>
<p>Yəhudi rəhbərlər insanlara yaşamağa güc vermək əvəzinə, onlara kömək
  etməyən, rahatlıq verməyən qanunun incə arqumentləri ilə yalnız onları
  çaşdırırdılar. Onlar insanlara dik dayanmağa kömək etməli idilər.
  Əvəzində isə onları ilahiyyatçıların qanununun dözülməz yükü altında
  əzilməyə məcbur edirdilər. Onlar insanlara dəstək deyil, maneə olan bir
  din təklif edirdilər. Biz unutmamalıyıq ki, məsihçilik insanları ruhdan
  salmamalı, cəsarət verməlidir, onları yük altında əzməməli,
  qanadlandırmalıdır.</p>
<p><strong>37-38</strong></p>
<h2 id="biçin-gözləyir-matta-937-38">BİÇİN GÖZLƏYİR (Matta 9:37-38)
</h2>
<p>Bu, İsanın indiyə qədər söylədiyi ən səciyyəvi ifadədir. İsa ilə
  ortodoksal yəhudilər sadə insanlara tamamilə fərqli yanaşırdılar.
  Fariseylər sadə insanlara odda yandırılacaq saman çöpü kimi baxırdılar.
  İsa isə onlara biçilib yığılmalı məhsul kimi baxırdı. Fariseylər bütün
  günahkarların məhv olmasını gözləyirdilər.</p>
<p>Bundan başqa, bu ifadə böyük məsihçi həqiqətlərindən birini və özündə
  ən ali çağırışı ehtiva edir. Əgər məhsulu biçənlər olmasa, o, heç vaxt
  yığılmayacaq. Məsihçi həyatının ən gözəl həqiqətlərindən biri budur ki,
  <em>İsa Məsihin insanlara ehtiyacı</em> var. O, yer üzərində yaşayanda
  Onun səsi yalnız bəzilərinə çata bilərdi. O, heç vaxt İsrail
  sərhədlərini tərk etməmişdi. Bütün dünya isə Onu gözləyirdi. İsa hələ də
  insanların Xoş Xəbər eşitməsini istəyir. Lakin başqaları insanlara bu
  barədə çatdırmırsa, onlar heç vaxt eşidə bilməyəcəklər. İsa istəyir ki,
  bütün insanlar Xoş Xəbəri eşitsinlər. Əgər dənizləri keçib, dağları aşıb
  insanlara Müjdəni çatdıran olmasa, onlar heç vaxt Xoş Xəbəri
  eşitməyəcək. Təkcə dua etmək kifayət etmir. Başqaları deyə bilər: «Mən
  hər gün Məsihin Padşahlığının yer üzünə gəlməsi üçün dua edəcəyəm». Amma
  bu və digər vəziyyətlərdə olduğu kimi hərəkətsiz dua ölüdür. Görkəmli
  alman islahatçısı Martin Lüterin onunla həmfikir olan rahib dostu var
  idi. Onlar belə bir razılığa gəlmişdilər: Martin Lüter dünyaya gedib
  Reformasiya uğrunda qızmar döyüşə atılacaq, dostu isə monastırda qalıb
  dua ilə ona dəstək olacaqdı. Günlərin bir günü o, yuxuda dünya boyda
  nəhəng taxıl sahəsi gördü. Yalnız bir adam məhsulu biçməyə çalışırdı.
  Bu, qeyri-mümkün vəzifə və ürəkparçalayan mənzərə idi. Sonra o gördü ki,
  məhsul biçən adam Martin Lüterdir. Onda başa düşdü ki, o, dua etməkdən
  başqa məhsul da biçməlidir. Beləcə o, Allahla təkliyə çəkilməyini tərk
  edib, biçinlə məşğul olmaq üçün dünyaya getdi.
</p>
<p>İsanın arzusu budur ki, hər bir insan xidmətçi və biçinçi olsun.
  Bəziləri dua edə bilər, çünki həyat onları aciz edib. Amma onların
  duaları işçilərin gücüdür. Lakin əksəriyyətimiz ruhən güclü və sağlam
  cana malik olub başqa yol seçməliyik. Təkcə pul vermək də kifayət deyil.
  Əgər nə vaxtsa insanlardan ibarət məhsul yığılacaqsa, onda hər birimiz
  biçinçi olmalıyıq. Çünki aramızda insanları Allaha gətirəcək şəxslər
  həmişə var.</p>
