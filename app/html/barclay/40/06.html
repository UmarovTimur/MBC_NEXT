<h1>6-cı fəsil</h1>
<p><strong>1-18</strong></p>
<h2 id="məsihçilikdə-mükafatin-məqsədi-matta-61-18">MƏSİHÇİLİKDƏ
  MÜKAFATIN MƏQSƏDİ (Matta 6:1-18)</h2>
<p>Biz altıncı fəsli araşdırmağa başlayan kimi, qarşımızda belə bir sual
  dayanır: mükafatlandırmaq ideyası məsihçilikdə hansı yeri tutur? Bu
  hissədə İsa Məsih üç dəfə qeyd edir ki, Allah Onun istədiyi kimi Ona
  xidmət edən insanları mükafatlandırır <em>(Matta 6:4,6,18)</em>. Bu sual
  o qədər vacibdir ki, fəsli ətraflı araşdırmamışdan öncə ona cavab tapmaq
  yaxşı olardı.</p>
<p>Bəzən belə iddia edirlər ki, məsihçi həyatında mükafatlandırmaya yer
  yoxdur. Elə güman edilir ki, biz xeyirxah olmalı olduğumuz üçün xeyirxah
  olmalıyıq və xeyirxahlıq məsihçinin yeganə mükafatıdır. Elə buna görə də
  mükafat ideyasını məsihçinin həyatından silmək lazımdır. Bir məsihçi
  deyirdi ki, insanlar xeyirxahlıq naminə xeyirxahlığa can atsınlar,
  mükafatlandırma və cəza ideyası onların həyatından çıxsın deyə, bütün
  cəhənnəm atəşlərini su ilə söndürməyə və bütün cənnət sevinclərini odla
  yandırmağa hazırdır.</p>
<p>İlk baxışda bu fikir çox yaxşı səslənir. Lakin İsa Məsih fərqli
  düşünürdü. Biz artıq gördük ki, İsa bu hissədə üç dəfə
  mükafatlandırmadan danışır. Mükafatlandırılanlar isə düzgün sədəqə
  verənlər, dua edənlər və oruc tutanlar olacaqlar.</p>
<p>Bu, İsa Məsihin təlimində mükafat haqqında yeganə hal deyil. O deyir
  ki, təqiblər zamanı sadiq qalanlar və kin-küdurət bəsləmədən təhqirlərə
  dözənlərin mükafatı böyük olacaq <em>(Matta 5:12)</em>. İsa deyir ki,
  kim bu kiçiklərdən birinə şagird olduğu üçün hətta bir kasa soyuq su
  içirdərsə mükafatsız qalmayacaq <em>(Matta 10:42)</em>. Talant barədə
  məsəlin mənası odur ki, sadiq qul mükafatlandırılacaq <em>(Matta
    25:14-30)</em>. Hökm günü ilə bağlı məsəldə aydın görünür ki, insan
  soydaşlarının ehtiyacına necə yanaşdığına görə ya mükafatlandırılacaq,
  ya da cəzalandırılacaq <em>(Matta 25:31-46)</em>. İsa Məsih mükafat və
  cəza haqqında tərəddüd etmədən danışırdı. Biz də mükafat məsələsində
  İsadan daha ruhani olmağa çalışmamalıyıq. Burada bir neçə faktı qeyd
  etmək yerinə düşər.</p>
<ol type="1">
  <li>
    <p>Həyat açıq-aydın göstərir ki, heç bir nəticə verməyən bütün
      cəhdlər mənasız və faydasızdır. Lazımi nəticəni verməyən xeyirxahlıq və
      səxavət mənasızdır. Necə deyərlər: «Təyin olunduğu məqsədinə çatmayan
      şey faydasızdır». Əgər məsihçinin həyatının məqsədi ona sevinc
      gətirmirsə, demək, bu məqsəd mənasızdır. Məsihçi həyatı yaşayan və
      Allahın vədlərinə güvənən insan, xeyirxahlığın o biri dünyada bəhrə
      verməyəcəyinə inana bilməz.</p>
  </li>
  <li>
    <p>İman yolundan mükafat və cəza ideyasını rədd etməklə
      ədalətsizliyin həmişə qalib gələcəyini elan etmiş oluruq. Xeyirxah
      insanla pis insanın aqibətinin eyni olacağını düşünmək ağılsızlıq
      olardı. Bu o deməkdir ki, Allah üçün yaxşı insanla pis insanın heç bir
      fərqi yoxdur. Kobud dillə desək, yaxşı və xeyirxah olmağın mənasız
      olduğu anlamına gəlir. Mükafat və cəza fikrini imandan kənarlaşdırmaq,
      Allahda ədalət və sevgi olmadığını söyləməyə bərabərdir.</p>
  </li>
</ol>
<p>Həyata məna qatmaq üçün cəza və mükafat vacibdir.</p>
<ol type="1">
  <li>
    <p><em>Məsihçilikdə mükafat</em></p>
  </li>
</ol>
<p>Məsihçilikdə mükafat və əvəz ideyasını araşdırmaq üçün bizə bir neçə
  məqama aydınlıq gətirmək lazımdır.</p>
<ol type="1">
  <li>
    <p>İsa Məsih əvəzini almaqdan danışarkən maddi mükafatları nəzərdə
      tutmurdu. Düzdür, Əhdi-Ətiqdə xeyirxahlıq və firavanlıq fikirləri
      bir-biri ilə sıx əlaqəlidir. Əgər insan firavanlıqda yaşayırsa, onun
      tarlası bol məhsul gətirirsə, onun çoxlu uşağı və var-dövləti varsa, bu
      onun yaxşı insan olmağına dəlalət edirdi.</p>
  </li>
</ol>
<p>Əyyubun kitabının əsasında da məhz bu uğursuzluq dayanır. Əyyubun hər
  tərəfdən bəxti gətirmirdi. Onun dostları yanına gəlib iddia edirdilər
  ki, başına gələn bədbəxtliklər günahı ilə əlaqədardır. Əyyub isə bu
  ittihamı var-gücü ilə rədd edirdi. Elifaz dedi: «Kimdir günahsız məhv
  olan? İndi yada sal. Əməlisalehlərin həlak olduğunu harada görmüsən?»
  <em>(Əyyub 4:7)</em>. Bildad dedi: «Əgər təmiz, doğru olsaydın, O sənin
  üçün, həqiqətən, qalxardı, sənə layiqincə bir məskən verərdi» <em>(Əyyub
    8:6)</em>. Sofar dedi: «Allaha deyirsən: «İmanda safam, gözün görür ki,
  pakam. Kaş ki Allah danışaydı, sənə qarşı ağzını açaydı. Səni hikmətin
  sirlərindən agah etsəydi, hikmətin çox şaxələri üzə çıxardı» <em>(Əyyub
    11:4-6)</em>. Əyyub kitabı xeyirxahlığın uğura bərabər olduğu fikrini
  təkzib etmək üçün yazılmışdır. Məzmurçu deyir: «Gəncliyimdən
  qocalığımadək salehin tərk edildiyini, nəslinin çörək üçün diləndiyini
  görməmişəm» <em>(Zəbur 37:25)</em>. «Yanında min nəfər, sağında on min
  nəfər qırılsa, sənə xətər dəyməz. Gözlərinlə baxacaqsan, pislərin
  cəzasını görəcəksən. «Ya Rəbb, sığınacağımsan!» dediyin üçün,
  Haqq-Taalaya sığındığın üçün şərə düçar olmazsan, bəla çadırından uzaq
  qaçar» <em>(Zəbur 91:7-10)</em>. İsa Məsih isə bu sözü heç vaxt deməzdi.
  Yox, İsa şagirdlərinə maddi firavanlıq vəd etmədi. Əksinə, O,
  şagirdlərinə ağır sınaqlar, bədbəxtlik, iztirab, təqib və ölümlə
  qarşılaşacaqlarını dedi. Aydın məsələdir ki, İsa bunları deməklə maddi
  şeyləri nəzərdə tutmurdu.
</p>
<ol start="2" type="1">
  <li>
    <p>Ən yüksək mükafatı qazanmaq istəyənlər heç vaxt onu əldə
      etmirlər. Bu məqama xüsusi diqqət yetirmək lazımdır.</p>
  </li>
</ol>
<p>Mükafat almağa can atan insan özlüyündə layiq olduğu mükafatı
  dəyərləndirir, amma axtardığını ala bilməyəcək. Çünki onun Tanrıya və
  həyata baxışları düzgün deyil. Özü üçün həmişə əvəz hesablayan insan
  Tanrını hakim, yaxud mühasib gözündə görür. Həyata isə <em>qanun</em>
  çərçivəsində baxır. O fikirləşir ki, nə qədər iş görübsə, o qədərinə də
  layiqdir; həyat — mədaxil və məxaric kitabçasıdır. O, bu kitabçanı
  Tanrıya verib deyəcək: «İndi isə mən öz mükafatımı almaq istəyirəm».</p>
<p>Belə yanaşma səhvdir. İlk növbədə ona görə ki, həyata
  <em>məhəbbət</em> yox, <em>qanun</em> nöqteyi-nəzərindən yanaşılır. Bir
  insanı dərindən və fədakarlıqla sevərkən ona nə qədər çox sevgi versək
  də, həmişə borclu qaldığımızı düşünəcəyik. Hətta sevdiyimizə günəşi, ayı
  və bütün ulduzları versək belə, yenə də az olacaq. Sevən insan həmişə
  borclu olduğunu düşünür. Belə adamın heç ağlına gəlmir ki, o, hansısa
  mükafata layiqdir. Həyatı <em>qanunlar baxımından</em> çək-çevir edən
  insan daim layiq olduğu mükafat barədə düşünür. Həyata <em>sevgi
    nöqteyi-nəzərindən</em> yanaşan insanın ağlına isə belə fikirlər
  gəlmir.
</p>
<p>Məsihçilik baxımından mükafatın ən böyük paradoksu budur: mükafata
  layiq olduğunu düşünən onu heç vaxt almayacaq, yalnız sevgi ilə idarə
  olunan və mükafata layiq olduğunu düşünməyən insan isə
  mükafatlandırılacaq. Maraqlısı odur ki, məsihçilikdə mükafat almaq həm
  məsihçi həyatının nəticəsi, həm də son hədəfidir.</p>
<p><em>2. Məsihçilikdə mükafat</em></p>
<p>İndi isə özümüzə belə sual verməliyik: «Məsihçilikdə mükafat nədən
  ibarətdir?»</p>
<ol type="1">
  <li>
    <p>İlk növbədə biz hamıya məlum olan əsas həqiqətə nəzər salmalıyıq.
      Biz gördük ki, İsa Məsih maddiyyata bağlı mükafatlar barədə heç
      düşünmürdü. <em>Məsihçi həyatında mükafat ruhaniliyə can atan insanlar
        üçündür.</em> Həmin mükafatın maddi dəyərlərə köklənən insanlar üçün heç
      bir mənası olmayacaq. Məsihçinin mükafatı yalnız ona aid
      mükafatdır.</p>
  </li>
  <li>
    <p>Məsihçinin ilk mükafatı <em>məmnunluqdur</em>. Yaxşı işlər
      görmək, Məsihə itaət etmək, Onun yolunu tutmaq və bütün bunlara görə
      əvəzini alıb-almamasından asılı olmayaraq, əməlləri məsihçiyə
      məmnuniyyət gətirir. Ola bilsin ki, yaxşı işlər görən və Məsihə itaət
      edən insan var-dövlətini, nüfuzunu itirə, həbsə düşə, hətta edam oluna,
      pis ad qazanıb tənha qala bilər, amma heç kəsin ondan ala bilməyəcəyi
      daxili məmnunluq hissini itirməz. Bu məmnuniyyəti heç bir valyuta ilə
      dəyərləndirmək olmaz. Ümumiyyətlə, dünyada bu hissə bərabər heç nə
      yoxdur. O, həyat çələngidir.</p>
  </li>
</ol>
<p>İngilis şairi Corc Herbert dostları ilə birlikdə həvəskar musiqi
  orkestri yaratmışdı. Bir dəfə məşqə gedərkən yolda palçığa batıb qalan
  yükdaşıyan arabaçı gördü. O, musiqi alətini bir kənara qoyub arabaçının
  köməyinə tələsdi. Bu, çox vaxt apardı. Onlar arabanı palçıqdan çıxaranda
  Herbert tamamilə palçığa batmışdı. O, dostlarının yanına gələndə, məşq
  etmək üçün artıq çox gec idi. O, dostlarına gecikməyinin səbəbini izah
  edəndə, onlardan biri dedi: «Sən bütün musiqini ötürdün». Herbert isə
  cavabında «Düz deyirsən. Amma bütün gecəni musiqi dinləyəcəyəm» dedi. O,
  əsl məsihçi kimi davrandığına görə öz hərəkətindən razı qalmışdı.</p>
<p>Plastik cərrahiyyə üzrə ən böyük ingilis mütəxəssislərindən biri
  haqqında belə hekayə var: o, müharibə dövründə ona böyük pullar gətirən
  işini tərk edib özünü döyüşlərdə yandırılan və eybəcər hala düşmüş
  pilotların üzlərinin və cəsədlərinin bərpasına həsr etmişdi. Ondan
  soruşanda ki, həyatınızın əsas məqsədi nədir, o, belə cavab vermişdi:
  «Mən yaxşı sənətkar olmaq istəyirəm». Böyük pullar fədakar əməyin ona
  verdiyi məmnuniyyət hissi ilə müqayisəyə gəlmirdi.</p>
<p>Bir dəfə qadın küçədə pastorun qarşını kəsib dedi: «Qoy Rəbb sənə
  xeyir-dua versin». Qadın adını demədən, sadəcə minnətdarlıq edərək
  yoluna davam etdi. Pastor bir neçə saniyəlik donub qaldı. Sonra o, bu
  hadisəni belə təsvir etmişdi: «Sanki duman yoxa çıxdı, günəş doğdu. Mən
  Tanrının yüksəkliklərindən gələn təravətli mehi içimə çəkdim». Belə
  baxanda, pastor maddi heç nə əldə etməmişdi. Lakin kiməsə kömək etdiyinə
  görə duyduğu məmnuniyyət hissi ona əbədi xəzinə bəxş etmişdi.</p>
<p>Beləliklə, məsihçinin ilk mükafatı heç bir pulla alınmayan məmnunluq
  hissidir.</p>
<ol start="3" type="1">
  <li>
    <p>Məsihçinin ikinci mükafatı ondan ibarətdir ki, o, <em>daha böyük
        iş görməlidir</em>. Məsihçi mükafatında paradoks odur ki, layiqincə
      yerinə yetirilmiş iş istirahətə, rahatlığa haqq vermir. Əksinə, özü ilə
      daha böyük tələblər və səylər gətirir. Talant haqqında olan məsəldə
      sadiq qulun mükafatı daha məsuliyyətli tapşırıq idi <em>(Matta
        25:14-30)</em>. Parlaq gənc musiqiçiyə sadə deyil, daha çətin əsərləri
      ifa etmək tapşırılır. İkinci heyətdə yaxşı oynayan oğlanı meydanda rahat
      gəzişmək üçün üçüncü heyətə yox, daha çox səy göstərəcəyi birinci heyətə
      göndərirlər. Yəhudilərin maraqlı məsəli var idi. Onlar deyirdilər ki,
      müdrik müəllim «öz şagirdi ilə öküz kimi davranır, hər gün onun yükünü
      tədricən artırır». Məsihçi mükafatı dünyadakı mükafatdan fərqlənir.
      Dünyəvi mükafat alan insanın işi rahatlanır. Məsihçi mükafatı isə odur
      ki, Tanrı insana getdikcə daha çətin tapşırıqlar verir. Bu tapşırıqlar
      məsihçi üçün Tanrıya və qardaşlarına xidmət etməkdən ibarətdir.
      Tapşırığımız nə qədər böyük olarsa, mükafat da bir o qədər böyük
      olacaq.</p>
  </li>
  <li>
    <p>Məsihçinin üçüncü, sonuncu mükafatı isə <em>Tanrı ilə
        görüşməkdir</em>. Allah barədə heç vaxt düşünməyən dünyəvi insan üçün
      Allahla görüş sevinc yox, dəhşət gətirir. Öz yolu ilə gedən insan
      tədricən Allahdan uzaqlaşır; Allah onun üçün görüşmək istəmədiyi yad bir
      Şəxsə çevrilənədək onunla Allah arasındakı uçurum getdikcə dərinləşir.
      Yox, əgər insan ömrü boyu Allahın yolu ilə getməyə, Ona itaət etməyə can
      atırsa, həmişə yaxşılığı axtarırsa, onda o, get-gedə Tanrıya yaxınlaşır.
      Sonda isə qorxmadan sevinclə Tanrının hüzuruna daxil olur. Bu isə ən
      böyük mükafatdır.</p>
  </li>
</ol>
<h2 id="pis-niyyətdən-hasil-olan-düzgün-əməllər-matta-61">PİS NİYYƏTDƏN
  HASİL OLAN DÜZGÜN ƏMƏLLƏR (Matta 6:1)</h2>
<p>Yəhudilər üçün dindarlıqda üç böyük və son dərəcə əhəmiyyətli ibadət
  var idi: <em>sədəqə, dua və oruc</em>. İsa Məsih heç vaxt bu üç şey
  barədə mübahisə etməzdi. Amma Onu narahat edən başqa şey idi: sədəqə,
  dua və oruc çox vaxt pis niyyətlə edilirdi.</p>
<p>Nə qədər qəribə olsa da, insanlar məhz bu üç böyük ibadət formasını
  çox vaxt pis məqsədlə istifadə edirdilər. Bu, təkzibolunmaz fakt idi.
  İsa xəbərdarlıq edir ki, şöhrət naminə diqqəti cəlb etmək üçün edilən
  ibadət öz dəyərini itirir. Bir insan digərinə kömək məqsədilə deyil, hər
  kəsə səxavətini göstərmək, kiminsə minnətdarlığından və tərifindən zövq
  almaq üçün sədəqə verə bilər. İnsan Allaha deyil, insanlara yönələn
  dualar edə bilər. O öz möminliyini başqalarına göstərmək üçün xüsusi dua
  edə bilər. İnsan canının faydası və Allahın önündə həlimləşməkdən ötrü
  deyil, bütün dünyaya öz nəfsinə necə hakim olmasını nümayiş etdirmək
  üçün oruc tuta bilər. İnsan yalnız hamıdan tərif almaq, nüfuzunu
  qaldırmaq və dünyaya yaxşılıqlarını göstərmək üçün yaxşı işlər görə
  bilər.</p>
<p>Belə əməllər Məsihin gözündə öz «əvəz»ini alır. İsa Məsih üç dəfə
  vurğulayır: «Sizə doğrusunu deyirəm: onlar mükafatlarını alıblar»
  <em>(Matta 6:2,5,16).</em> Bu cümləni belə desək, daha yaxşı olar:
  «Onlar artıqlaması ilə əvəzini alıblar». Yunan mətnində burada
  <em>apeheyn</em> sözü istifadə olunur. Bu isə <em>haqqını artıqlaması
    ilə almaq</em> mənasında istifadə olunan ticarət termini idi. Bu söz
  qəbzlərdə istifadə olunurdu. Məsələn, bir nəfər digərinə qəbz verib
  deyirdi: «Mən səndən kirayəyə götürdüyün zeytun sıxan cihaz üçün kirayə
  haqqı (<em>apeho</em>) aldım». Vergiyığanlar da belə qəbz verirdilər:
  «Mən səndən vergi haqqını (<em>apeho</em>) aldım». Ağa qulunu satanda
  belə qəbz verirdi: «Mən çəkdiyim bütün xərcin haqqını (<em>apeho</em>)
  aldım».
</p>
<p>Başqa sözlə, Məsih belə deyir: «Əgər siz səxavətinizi göstərmək
  naminə sədəqə verirsinizsə, insanların rəğbətini qazanırsınız.
  Beləliklə, etdiklərinizin əvəzini artıqlaması ilə alırsınız. Əgər siz
  möminliyinizi göstərməkdən ötrü dua edirsinizsə, onda dindar kimi nüfuz
  qazanacaqsınız. Bu da sizə artıqlaması ilə ödənilən əvəzdir». «Əgər
  sizin məqsədiniz dünyəvi mükafat almaqdırsa, əmin olun ki, onu
  alacaqsınız. Amma buna görə Tanrıdan əvəzini almağı gözləməyin». Fani
  mükafatlara görə əbədiyyətin mükafatını əldən verən insan uzaqgörən
  deyil, bədbəxtdir.</p>
<h2 id="sədəqənin-yanliş-verilməsi-matta-62-4">SƏDƏQƏNİN YANLIŞ
  VERİLMƏSİ (Matta 6:2-4) </h2>
<p>Sədəqə vermək və xeyriyyəçilik yəhudilərin müqəddəs borcu sayılırdı.
  Çünki yəhudilərin <em>çedaka</em> sözü eyni zamanda həm <em>saleh</em>,
  həm də <em>sədəqə</em> mənasında işlənirdi. Sədəqə vermək salehlik
  sayılırdı. Sədəqə vermək Allahı razı salmaq, hətta keçmiş günahlara görə
  bağışlanmaq demək idi.</p>
<p>Ravvinlərin belə bir məsəli var idi: «Sədəqə verən adam qurban
  gətirəndən üstündür». Yaxşı əməllərin siyahısında sədəqə vermək birinci
  yerdə dururdu.</p>
<p>Buna görə yaxşı və xeyirxah olmaq istəyən insan canla-başla sədəqə
  verirdi. Ravvinlərin belə təlimi İsanın təliminə uyğun gəlirdi.
  Ravvinlər də süni xeyirxahlığa qarşı idilər. Onlar deyirdilər ki,
  gizlində sədəqə verən insan Musadan üstündür. Onların fikrincə, «sədəqə
  alan kimdən aldığını, sədəqə verən isə kimə verdiyini bilməyəndə»
  ölümdən xilas olur. Sədəqə vermək istəyən ravvin onu başının üstündən
  arxaya atardı ki, kimin götürdüyünü görməsin. Onlar deyirdilər ki,
  insana nəsə verib utandırmaqdansa, heç nə verməmək daha yaxşıdır.
  Məbəddə gözəl bir ənənə var idi. Orada Sükut adlanan bir otaq var idi.
  Günahından təmizlənmək istəyən insan otağa pul qoyurdu. Bununla da
  müflisləşmiş zadəgan ailələrə gizli kömək etmiş olurdu.</p>
<p>Amma əməllər çox vaxt qaydalardan kəskin fərqlənirdi. İnsanlar
  sədəqəni elə verirdilər ki, hamı onu görə bilsin. Həm də kiməsə kömək
  məqsədilə deyil, özlərinə izzət qazanmaq üçün verirdilər. Sinanoqda
  ibadət vaxtı kasıblar üçün ianə yığılanda, çoxları elə edirdi ki, hamı
  onların nə qədər verdiyini görsün. O vaxtlar belə bir qədim şərq adəti
  var idi: «Şərqdə su qıtlığı o qədər çox idi ki, bəzən onu pulla almaq
  lazım gəlirdi. Əgər insan yaxşılıq etmək və bununla da ailəsinə
  xeyir-dua qazanmaq istəyirdisə, o, su satanın yanına gedib belə deyərdi:
  «Susayanlara su ver, içsinlər». Su satan adam tuluğu su ilə doldurub
  meydana çıxar və qışqırardı: «Ey susayanlar, gəlin, ehsanlıq sudan
  için». Ehsan verən insan isə yanında dayanıb deyirdi: «Sizə su ehsan
  etdiyim üçün mənə xeyir-dua verin»«. İsanın da qınadığı məhz bu kimi
  əməllər idi. O, belə edənləri <em>ikiüzlü</em> adlandırırdı. Yunan
  dilində <em>ikiüzlü</em> — <em>artist</em> deməkdir. Belə insanlar nüfuz
  qazanmaqdan ötrü rola girib sədəqə verirdilər.</p>
<h2 id="sədəqənin-niyyəti-matta-62-4-ardı">SƏDƏQƏNİN NİYYƏTİ (Matta
  6:2-4 (ardı)) </h2>
<p>İndi isə insanların hansı niyyətlə sədəqə verməsinə baxaq.</p>
<ol type="1">
  <li>
    <p>İnsan sədəqəni <em>borc xatirinə</em> verə bilər. O vermək
      istədiyinə görə deyil, borc hissindən azad ola bilmədiyinə görə sədəqə
      verir. İnsan hətta qeyri-iradi olaraq belə düşünə bilər: yer üzündə
      kasıblar ona görə mövcuddur ki, onun kimilər öz borcunu yerinə yetirib.
      Tanrının gözündə lütf qazansınlar.</p>
  </li>
</ol>
<p>Ketrin Karsuell «Oyanış» adlı avtobioqrafik janrlı kitabında Qlazqo
  şəhərindəki ilk günlərini belə təsvir edir: «Kasıblar, demək olar ki,
  bizim sevimlilərimiz və ərköyünlərimiz idi. Onlar həmişə yanımızda idi.
  Bizə kasıbları sevməyi, əyləndirməyi və onlara hörmət etməyi
  öyrətmişdilər». Sədəqə vermək hər kəsin borcu hesab olunurdu. Amma
  xeyriyyəçilik əksər hallarda əxlaqın təbliği və sədəqə verməkdən həzz
  almaqla əlaqələndirilirdi. O vaxtlar Qlazqo şənbə günlərinin axşamı
  sərxoş şəhər təsiri bağışlayırdı. Ketrin Karsuell yazır: «Atam uzun
  illər hər bazar günü günortayadək həbs kameralarını gəzər, şənbə günü
  sərxoş olanları bazar ertəsi işə çıxsınlar deyə, əlli dollar
  qarşılığında sərbəst buraxardı. Həftəlik maaşından əlli dolları
  qaytarmaları üçün hamının dilindən iltizam alardı». Təbii ki, atam haqlı
  idi. O, bunu özündən razı şəkildə edirdi və xeyirxah işi ilə başqalarına
  əxlaq dərsi verirdi. O özünü tamamilə başqa əxlaqlı kateqoriyaya aid
  edirdi. Dahi, amma özündən razı adam haqqında kimsə belə demişdi: «O,
  bunları can-dildən etmirdi». İnsan qürurla, sanki adına layiq və öz
  mənfəətini güdərək, özünü borclu hiss etdiyinə, hətta məsihçi olduğuna
  görə səxavətlə sədəqə verə bilər, amma heç vaxt bunu canla-başla etməz.
  Buna görə belə adamın sədəqəsi natamam hesab olunur.</p>
<ol start="2" type="1">
  <li>
    <p>İnsan öz <em>nüfuzunu</em> güdərək sədəqə verə bilər. O özünə
      şöhrət qazanmaqdan ötrü sədəqə verə bilər. Buna görə kimsə sədəqə barədə
      bilmədikdə və ya bu barədə danışmadıqda, həmin adam ola bilər ki, heç
      sədəqə verməsin. Əgər kimsə ona minnətdarlıq etməsə, ona tərif
      yağdırmasa, o, məyus olub qəzəblənəcək. Belə insan Allaha izzət gətirmək
      naminə deyil, özünə şan-şöhrət qazanmaqdan ötrü sədəqə verir. Belə insan
      kasıblara kömək etmək üçün deyil, özünü razı salmaq və güclü hiss etmək
      üçün sədəqə verir.</p>
  </li>
  <li>
    <p>İnsan sadəcə <em>sədəqə verməli olduğu üçün</em> sədəqə verə
      bilər. Çünki ürəyini dolduran sevgi və yaxşılıq ona başqa cür hərəkət
      etməyə imkan vermir. O, sədəqə verir, çünki nə qədər çalışsa da,
      başqalarının ehtiyacı üçün duyduğu məsuliyyət hissindən qurtula
      bilmir.</p>
  </li>
</ol>
<p>On səkkizinci əsrdə yaşamış ingilis yazıçısı Semyuel Conson xeyirxah
  insan idi. Onun evində Robert Levett adlı bədbəxt insan yaşayırdı.
  Robert əvvəllər Parisdə ofisiant işləmişdi, sonra isə Londonun kasıb
  məhəllələrində həkimlik edirdi. Consonun təbirincə desək, o öz tərzi və
  davranışı ilə «varlıları özündən itələyir, kasıbları isə qorxudurdu».
  Budur, o, hansısa yolla Consonun evində məskən salmışdı. Consonun dostu
  bu vəziyyəti belə izah edirdi: «O (Levett), kasıb olsa da, dürüst
  insandır. Bu isə Conson üçün yaxşı xasiyyətnamədir. Levett bədbəxt insan
  idi. Bu onun üçün Consonun müdafiəsini təmin edirdi». Levett öz
  bədbəxtliyi ilə Semyuel Consonun ürəyinə yol tapmışdı.</p>
<p>Ceyms Bosvell Semyuel Conson barədə belə deyirdi: «Bir dəfə gecə evə
  gələrkən o, küçədə uzanmış qadın gördü. Həmin qadın o qədər taqətdən
  düşmüşdü ki, getməyə belə gücü yox idi. Conson qadını belinə alıb evinə
  gətirdi. Sonradan o bildi ki, həmin qadın əxlaqsızlığın, kasıblığın və
  xəstəliyin uçurumun dibinə yuvarlatdıqlarından biridir. Qadını kəskin
  şəkildə qınamaq, məzəmmət etmək əvəzinə, o, uzun müddət onun qayğısına
  qaldı. Conson onu sağaltmaq və düz yola qaytarmaqdan ötrü çoxlu pul və
  güc sərf etdi». Bütün bunların qarşılığında Consonun mükafatı yalnız
  layiq olmadığı şübhələr oldu. Lakin onun ürəyi ondan yaxşılıq etməyi
  tələb edirdi.</p>
<p>Ədəbi tarixin ən gözəl mənzərələrindən biri Semyuel Consonun özüdür.
  O, dilənçi vəziyyətdə olduğu halda sübh tezdən sahilə gələr, qapıda və
  girişdə yatan avara və evsizlərin ovuclarına qəpik-quruş basardı. Bir
  dəfə ondan soruşanda ki, evinin kasıb və əxlaqsız adamlarla dolmasına
  necə tab gətirir? O, belə cavab vermişdi: «Əgər mən onlara kömək
  etməsəm, onlara heç kim kömək etməyəcək. Amma onlar yoxsulluqlarına görə
  məhv olmamalıdırlar». Bax, budur, əsl sədəqə! Sevgi ilə dolub-daşan
  ürəkdən, Allahın məhəbbətinin dolğunluğundan gələn sədəqə!</p>
<p>Belə kamil sədəqə verməyin nümunəsini bizə İsa Məsihin Özü verib.
  Paul Korinfdə yaşayan dostlarına yazır: «Rəbbimiz İsa Məsihin lütfündən
  xəbərdarsınız: siz Onun yoxsulluğu vasitəsilə varlı olasınız deyə Özü
  varlı olduğu halda sizin uğrunuzda yoxsullaşdı» <em>(2Korinflilərə
    8:9).</em> Biz heç vaxt sədəqəmizi borc və ya qürur hissi ilə, nüfuz və
  ya şöhrətlə əlaqələndirməməliyik. Sədəqə sevən ürəkdən gəlməlidir. Biz
  İsa Məsihin verdiyi kimi verməliyik.</p>
<h2 id="yanliş-dua-matta-65-8">YANLIŞ DUA (Matta 6:5-8)</h2>
<p>Yəhudilərin duası bütün millətlərin duasından ideal idi. Heç bir
  dində yəhudilərdəki kimi duaya bu qədər önəm vermirdilər. Ravvinlər
  deyirdilər ki, güclü dua bütün yaxşı əməllərdən üstündür. Ravvinlərin
  ailəyə aid dua haqqında digər gözəl məsəli də var idi: «Evində dua edən
  şəxs onu dəmirdən də möhkəm divarlarla əhatə edir». Ravvinlər bircə ona
  təəssüflənirdilər ki, bütün günü dua etmək olmur.</p>
<p>Amma yəhudilərin dua adətində müəyyən çatışmazlıqlar var idi. Qeyd
  etmək lazımdır ki, bu çatışmazlıqlar heç də yəhudilərin dua anlayışı ilə
  əlaqəli deyildi. Çatışmazlıqlar hər yerdə ola bilər. Amma bu
  çatışmazlıqlar duaya çox ciddi yanaşıldığı bir cəmiyyətdə yaranırdısa,
  bu, təkcə səhlənkarlıqdan və etinasızlıqdan irəli gəlmirdi. Onlar səhv
  anlaşılan möminlikdən qaynaqlanırdı.</p>
<ol type="1">
  <li>
    <p>Dua getdikcə rəsmi xarakter daşıyırdı. Yəhudilər gündəlik iki
      şeydən ötrü dua etməli idilər.</p>
  </li>
</ol>
<p>Birincisi, <em>Şema</em> idi. Bu dua Müqəddəs Yazıların üç ayəsinə
  əsaslanırdı: <em>Qanunun təkrarı 6:4-9; 11:13-21; Saylar 15:37-41.
    Şema</em> — <em>dinləmək</em> mənasını verən felin qədim ibrani dilində
  əmr formasıdır və adını «Dinlə, ey İsrail! Allahımız Rəbb yeganə Rəbdir»
  ayəsindən almışdı. Bu ayə hər şeyin əsası idi.</p>
<p>Hər bir yəhudi səhər və axşam duanın hamısını oxumalı idi. Bu duanı
  bacardıqca tezdən, hava işıqlı ikən — mavini ağdan ayırmaq mümkün ikən
  oxunmalı idi. Başqa sözlə desək, üçüncü saata, yəni səhər saat doqquza
  və axşam saat doqquza qədər oxumaq lazım idi. <em>Şemanı</em> oxumaq
  vaxtı gələndə insan harada — evdə, küçədə, işdə, sinaqoqda — olmasından
  asılı olmayaraq, o, dayanmalı və dua etməli idi.</p>
<p>Bəziləri <em>Şemanı</em> sevirdi və ona ehtiramla yanaşaraq sidq
  ürəkdən edirdilər. Lakin böyük əksəriyyət onu tələm-tələsik oxuyub
  yollarına davam edirdi. Beləcə <em>Şema</em> sehrli bir düstur və
  mənasız bir təkrara çevrilmişdi. Biz məsihçilər bunu tənqid etməməliyik,
  çünki <em>Şemanın</em> rəsmi mızıldanmaq olması ilə bağlı deyilənlərin
  hamısını bu gün ailələrdə nahardan əvvəl oxunan duaya aid etmək
  olar.</p>
<p>Bundan əlavə, hər bir yəhudi, <em>on səkkiz</em> mənasını verən
  <em>Şemoneh</em> <em>esrehi</em> oxumalı idi. <em>Şemoneh</em>
  <em>esreh</em> on səkkiz duadan ibarət idi və bu günə qədər sinaqoqda
  ibadətin əsas ayini olaraq qalır. Duaların sayı tədricən on doqquza
  çatsa da, adı eyni olaraq qalır. Duaların əksəriyyəti həcmcə böyük deyil
  və demək olar ki, hamısı çox gözəldir. Məsələn, on ikinci dua belə
  səslənir:
</p>
<p>«Ya Rəbb, seçdiyin İsrail xalqının dürüst, itaətkar ağsaqqallarına və
  qalan müəllimlərinə mərhəmətini göstər; aramızda yaşayan dindar
  qəriblərə, eləcə də hər birimizə qarşı xeyirxah ol. Sənə sidq ürəkdən
  iman edənlərin əvəzini ver. Qoy axirət günündə aqibətimiz və
  xəyallarımız boşa çıxmasın. Alqış olsun İsrailin Allahı Rəbbə,
  möminlərin ümidi və güvən yerinə».</p>
<p>Beşinci dua isə belə səslənir:</p>
<p>«Ey İsrailin Atası, bizi yenidən Öz Qanununa qaytar. Ey padşahların
  Padşahı, ürəyimizi Sənin üçün ibadətə döndər. Bizi həqiqi tövbə
  vasitəsilə Özünə tərəf döndər. Tövbəmizi qəbul edən İsrailin Allahı
  Rəbbə alqış olsun!»</p>
<p>Hətta imanlı cəmiyyətlərində <em>Şemoneh esrehdən</em> gözəl ibadət
  yoxdur. Qanuna görə, yəhudilər bu duanı gündə üç dəfə — səhər, gündüz və
  axşam oxumalı idilər. Burada da həmin şey baş verirdi: mömin yəhudi bu
  duaları sidq ürəkdən və ehtiramla edirdi, əksəriyyət üçünsə bu duaların
  toplusu rəsmi mızıldanmağa çevrilmişdi. Əgər dua etməyə insan vaxt
  tapmırdısa, yaxud on səkkiz duanı yadında saxlaya bilmirdisə, onda onun
  dua etməsindən ötrü bir növ xülasə tərtib edilirdi. <em>Şimoneh
    esrehin</em> təkrarı sehrli formuldan başqa bir şey deyildi. Yenə də biz
  məsihçilər bunu tənqid etməməliyik. Çünki biz də çox vaxt öyrəndiyimiz
  duaları eynilə tətbiq edirik.</p>
<h2 id="yanliş-dua-matta-65-8-ardı">YANLIŞ DUA (Matta 6:5-8 (ardı))</h2>
<ol start="2" type="1">
  <li>
    <p>Bundan əlavə, yəhudi ibadətlərində bütün hallar üçün hazır dualar
      var idi. Elə bir hadisə və ya vəziyyət yox idi ki, ona aid dua olmasın:
      yeməkdən əvvəl və yeməkdən sonra üçün dua; təzə ay, kometa, dəniz, göl,
      yaxud çay gördükdə edilən dua; yağış və ya fırtına zamanı edilən dua;
      yaxşı xəbər eşidəndə edilən dua; yeni mebel alanda edilən dua, şəhərə
      girib çıxanda və s. kimi vəziyyətlərə aid hazır dualar var idi. Əlbəttə,
      bunların hamısının arxasında həyatın bütün sahələrini Tanrıya həsr etmək
      istəyi dururdu.</p>
  </li>
</ol>
<p>Lakin dualar o qədər dəqiq şəkildə işlənib hazırlanmışdı ki, duaların
  rəsmiləşmək və mənasına varmadan süni olaraq oxunmaq təhlükəsi
  yaranmışdı. Lazımlı vaxtda lazımlı duanı cəld oxumaq tendensiyası mövcud
  idi. Məşhur ravvinlər bunu bilirdilər və ehtiyatlı olmaq üçün
  xəbərdarlıq edirdilər: «Əgər insan duaya borc kimi yanaşırsa, bu, dua
  sayılmır». «Duaya rəsmi bir öhdəlik kimi baxmayın, duanı mərhəmət almaq
  üçün təvazökarlıq vasitəsi kimi görün». Ravvin Elizer rəsmiyyətdən o
  qədər qorxurdu ki, dualarının təkrarlanmaması üçün hər gün yeni bir dua
  oxumağı adət etmişdi. Aydın məsələdir ki, bu təhlükə təkcə yəhudilərə
  aid deyil.</p>
<ol start="3" type="1">
  <li>
    <p>Bundan başqa, dindar yəhudilərdə xüsusi dua saatı var idi. Bu,
      üçüncü, altıncı və doqquzuncu saat idi, yəni səhər saat 9-da, 12-də və
      günorta saat 3-də. Bu saatlarda harada olmasından asılı olmayaraq, insan
      mütləq dua etməli idi. Həmin vaxt o, doğrudan da sidq ürəkdən Allaha dua
      edə bilər, ya da sadəcə olaraq, formalaşmış adəti yerinə yetirirdi.
      Müasir müsəlmanların da belə bir ənənəsi var. Düzdür, insanın gündə üç
      dəfə Tanrıya dua etməsi təqdirəlayiqdir. Amma bir təhlükə var ki, bu
      adət insanı Tanrı haqqında düşünmədən duasını tələm-tələsik bitirməsinə
      sürükləyə bilər.</p>
  </li>
  <li>
    <p>Duaları konkret yerlərlə, xüsusən də sinaqoqla əlaqələndirmək
      meyli var idi. Təbii, elə yerlər var ki, insan özünü Allaha daha yaxın
      hiss edir. Lakin bəzi ravvinlər iddia edirdilər ki, sinaqoqda və ya
      Yerusəlimdəki Məbəddə oxunan dua daha güclü təsirə malikdir. Buna görə
      dua saatında Məbədə gəlmək adəti də buradan yaranıb. Məsihçi
      Cəmiyyətinin ilk günlərində İsanın şagirdləri də bu adətə bağlı idilər.
      Biz Müqəddəs Kitabda Peter və Yəhyanın doqquzuncu saatda dua etmək üçün
      məbədə getdikləri barədə oxuyuruq (<em>Həvarilərin İşləri
        3:1)</em>.</p>
  </li>
</ol>
<p>Bu yanaşmanın təhlükəsi odur ki, insan bütün dünyanın Allahın Məbədi
  olduğunu unudur, əvəzində Onun yalnız müəyyən müqəddəs yerlərdə mövcud
  olduğunu sanır. Ravvinlərin ən müdrikləri bu təhlükəni görürdülər. Onlar
  belə deyirdilər: «İsrailin Allahı deyir: «Çalış şəhərindəki sinaqoqda
  dua et; əgər buna imkanın çatmırsa, tarlada dua et; yox, buna da imkanın
  çatmırsa, öz evində dua et; əgər bunu da edə bilmirsənsə, yatağında dua
  et; yox, bütün bunlara da imkanın çatmırsa, onda yatdığın yerdə dinməzcə
  ürəyində dua et».</p>
<p>İstənilən sistemin təhlükəsi onun özü ilə yox, onu istifadə edən
  insanlarla bağlıdır. İnsan istənilən dua qaydalarını möminliyə və ya
  tərəddüd etmədən dəqiq şəkildə yerinə yetirilməli olan rəsmiyyətə çevirə
  bilər.</p>
<ol start="5" type="1">
  <li>
    <p>Yəhudilər uzun-uzadı dua etməyə meyilli idilər. Bu meyillilik
      təkcə yəhudilərdə deyildi. On səkkizinci əsrdə Şotlandiyada uzun müddət
      davam edən ibadətləri möminliklə əlaqələndirirdilər. Əvvəlcə bir saat
      Müqəddəs Kitab oxunurdu, sonra daha bir saat vəz olunurdu. Dualar
      uzun-uzadı improvizə edilmiş formada yerinə yetirilirdi. Duanın gücü
      uzun müddətliyi, axarlılığı və səyli olması ilə qiymətləndirilirdi. Bir
      dəfə ravvin Levi belə demişdi: «Kim uzun-uzadı dua edirsə, o eşidilir».
      Yəhudilərin isə belə bir məsəli var idi: «Ədalətli olanlar uzun dualar
      edəndə, onlar eşidilirlər».</p>
  </li>
</ol>
<p>Belə bir təsəvvür formalaşmışdı ki, insan uzun müddət Allahın
  qapısını döysə, Allah ona cavab verəcək; Allahı mərhəmətli olması üçün
  yola gətirmək olar. Ravvinlərin ən müdrikləri burada da təhlükə
  görürdülər. Onlardan biri belə deyirdi: «Uca Allahın tərifini uzada
  bilməzsən, çünki Zəburda yazılıb: «Rəbbin qüdrətli işlərini sözlə demək
  olarmı? Onu layiqincə həmd edən varmı» <em>(Zəbur 106:2).</em> Rəbbin
  qüdrətli işlərini <em>sözlə ifadə edə bilən insan</em> Allahı uzun-uzadı
  tərifləyə bilər. Amma bunu <em>bacaran kimsə yoxdur</em>. «Dilin
  tələsməsin, Allahın hüzurunda söz deməyə ürəyin tələsməsin. Çünki Allah
  göydədir, sən yerdə. Buna görə də az danış» <em>(Vaiz 5:2)</em> «Ən
  yaxşı ibadət — sükutu qorumaqdır». Çox söz söyləməyi möminliklə, nitqin
  səlisliyini isə dua ilə səhv salmaq çətin deyil. Yəhudilərin əksəriyyəti
  bu səhvi edirdi.</p>
<h2 id="yanliş-dua-matta-65-8-ardı-1">YANLIŞ DUA (Matta 6:5-8
  (ardı))</h2>
<ol start="6" type="1">
  <li>
    <p>Əlbəttə, bütün Şərq xalqları kimi yəhudilərdə də digər
      təkrarçılıq formaları var idi. Şərq xalqları bir cümləni və ya bir sözü
      dəfələrlə təkrarlamaqla özlərini hipnoz etmək vərdişinə sahib idilər.
      <em>1Padşahlar 18:26</em>-da oxuyuruq ki, Baal peyğəmbərləri «Ey Baal,
      bizə cavab ver!» deyə səhərdən günortaya qədər Baalı çağırdılar;
      <em>Həvarilərin İşləri 19:34</em>-də oxuyuruq ki, efeslilər iki saat
      ərzində «Efes ilahəsi Artemida uludur!» deyə qışqırmışdılar.
    </p>
  </li>
</ol>
<p>Müsəlmanlar müqəddəs <em>hi</em> hecasını cuşa gələnə və sonda gücdən
  düşənə qədər saatlarla dairə içərisində dövrə vuraraq təkrarlaya
  bilərlər. Eyni şeyi yəhudilər <em>Şemopla</em> edirdilər. Bu, bir növ
  duanı özünü hipnozla əvəz etmək idi.</p>
<p>Yəhudilərin dua əsnasında təkrar istifadə etdikləri başqa hallar da
  vardı. Duada Allaha xitabən bütün mümkün titullardan və sifətlərdən
  istifadə edirdilər. Belə bir məşhur dua var:</p>
<p>«Müqəddəs, mübarək, tərifə layiq, yüksək Olanın, son dərəcə hörmətli,
  əzəmətli və uca Allahın adı ilə».</p>
<p>Daha bir yəhudi duasında isə Allahın adına nə az, nə çox, düz on altı
  sifətlə (nitq hissəsi) xitab edilir. Demək olar ki, yəhudilər çox söz
  söyləməyə meyilli idilər. İnsan daha çox nə üçün deyil, necə dua
  etdiyini düşünəndə, onun duası elə dilindəcə «ölür».</p>
<ol start="7" type="1">
  <li>
    <p>Sonda İsa Məsih yəhudiləri insanlar onları görsün deyə dua
      etdikləri üçün məzəmmət edir. Yəhudilərin dua sistemi belə
      nümayişkarlığa çox imkan yaradırdı. Yəhudilər əllərini yuxarı, başlarını
      isə aşağı salıb ayaq üstündə dua edirdilər. İnsan harada olursa olsun,
      duanı səhər saat 9-da, günorta saat 12-də və 3-də etməli idi. O,
      hesabını elə götürə bilərdi ki, dua vaxtında ya yol kəsişməsində, ya da
      izdihamlı bir meydanda olsun. Beləcə bütün dünya onun nə qədər sədaqətlə
      dua etdiyini görə bilsin. İnsan sinaqoqun girişindəki yuxarı pillədə
      dayanıb orada uzun müddət nümayişkaranə surətdə asanlıqla dua edə
      bilərdi. Beləcə hamı da onun müstəsna dindarlığına heyran qalardı. Bütün
      dünyanın görə biləcəyi bir dua səhnəsini qurmaq asan idi.</p>
  </li>
</ol>
<p>Ravvinlərin ən müdrikləri bu tendensiyanı yaxşı görürdülər və belə
  davranışı qeyd-şərtsiz məzəmmət edirdilər. «İkiüzlü insan yer üzünə
  qəzəb gətirir və onun duası eşidilməyəcək». «İstehza edənlər,
  ikiüzlülər, yalançılar və böhtançılar Allahın izzətini görməyəcəklər».
  Ravvinlər deyirdilər ki, insan, ümumiyyətlə, ürəyi dua ilə dolanda dua
  etməlidir. Onlar bəyan edirdilər ki, əsl dua üçün bir saat təklikdə
  qalıb hazırlaşmaq, duadan sonra isə bir saat sakit qalmaq lazımdır. Əgər
  bir insan qürurlu idisə, onda yəhudi dua sistemi ona duasını
  nümayişkarcasına etməyə imkan verirdi.</p>
<p>İsa Məsih dua üçün iki ali qayda qoyur.</p>
<ol type="1">
  <li>
    <p>İsa öyrədir ki, əsl dua Tanrıya yönəlməlidir. İsanın insanlarda
      qınadığı əsas səhv — dualarını Tanrıya deyil, insanlara yönəltmələri
      idi. İnsanın uzun müddət və ya ictimai yerdə dua etməsindən asılı
      olmayaraq, onun düşüncəsində yalnız Allah, qəlbində isə yalnız bir arzu
      olmalıdır.</p>
  </li>
  <li>
    <p>İsa Məsih deyir ki, biz Allahın Sevən Tanrı olduğunu
      unutmamalıyıq. Yadda saxlamalıyıq ki, Allah bizim dua istəyimizdən daha
      çox bizə cavab verməyə hazırdır. Ondan zorla ənamlar və lütf qoparmağa
      ehtiyac yoxdur.</p>
  </li>
</ol>
<p>Dualarımıza cavab versin deyə Allahı dilə tutmağa, Onu bezdirməyə,
  yaxud zorla cavab almağa ehtiyac yoxdur. Biz yeganə arzusu xeyir-dua
  vermək olan Tanrıya dua edirik. Bunu bilsək, onda cəsarətlə «Qoy Sənin
  iradən olsun!» deyib, Tanrının hüzuruna getməyimiz kifayətdir.</p>
<h2 id="şagirdlərin-duasi-matta-69-15">ŞAGİRDLƏRİN DUASI (Matta
  6:9-15)</h2>
<p>Rəbbin duası və ya «Ey Göylərdə olan Atamız!» duası haqqında
  danışmazdan öncə, bir neçə ümumi faktı vurğulamaq yerinə düşər.</p>
<p>Hər şeydən əvvəl qeyd etmək lazımdır ki, İsa Məsih
  <em>şagirdlərinə</em> bu duanı necə dua etsinlər deyə öyrətdi. Matta və
  Luka bunu aydın göstərir. Matta şagirdlərlə birbaşa əlaqəsi olan bütün
  Dağüstü Vəzi açıqlayır (<em>Matta 5:1</em>), Luka isə qeyd edir ki, İsa
  şagirdlərindən birinin xahişinə cavab olaraq bu duanı öyrədir (<em>Luka
    11:1</em>). Rəbbin duası yalnız şagirdin edə biləcəyi duadır. Bu duanı
  onun əsl mənasını başa düşərək özünü Məsihə həsr edən insan edə
  bilər.
</p>
<p>Rəbbin duası bəzilərinin hesab etdiyi kimi uşaq duası deyil. Əslində,
  bu duanın uşaqla heç bir əlaqəsi yoxdur. Rəbbin duası ailə duası da
  deyil. Təbii ki, burada söhbət <em>İmanlı Cəmiyyətini</em> nəzərdə tutan
  <em>ailədən</em> getmir. Rəbbin duası <em>şagirdlər</em> üçün nəzərdə
  tutulub. Yalnız şagirdlərin dilində bu dua öz həqiqi mənasını tapır.
  Başqa sözlə desək, Rəbbin duasını yalnız duada nə dediyini bilən adam
  edə bilər. Əgər həmin adam şagird deyilsə, o, duada nə dediyini
  bilməyəcək.
</p>
<p>Bu duada müraciətin və istəklərin <em>sıralanmasına</em> diqqət
  yetirin. İlk üç müraciət Allaha və Onun izzətinə aiddir; növbəti üç
  müraciət isə bizim tələbatlarımıza və ehtiyaclarımıza aiddir. Başqa
  sözlə desək, əvvəlcə Allaha layiq olduğu izzət verilir, yalnız bundan
  sonra ehtiyac və istəklərimizi dilə gətiririk. Yalnız Allaha layiqli yer
  veriləndə, digər bütün şeylər öz layiqli yerini tutur. Dua heç vaxt
  bizim istəklərimizi Allahın iradəsi ilə əlaqələndirmək cəhdi
  olmamalıdır. Dua istəklərimizi Allahın iradəsinə tabe etdirmək üçün cəhd
  olmalıdır.</p>
<p>Duanın ehtiyac və istəklərimizlə əlaqəli ikinci hissəsi özündə birlik
  ehtiva edir. O, insanın ən vacib üç ehtiyacına və yaşadığı zamanın üç
  ölçüsünə toxunur. Birincisi, bu, <em>həyatda qalmaq və yaşamaq</em> üçün
  lazım olan <em>çörək</em> istəyidir. Bu <em>istək</em> bizi Allahın
  taxtı önünə gətirir. İkincisi, bu, <em>bağışlanma</em> istəyidir.
  Bununla bizim <em>keçmişimiz</em> Allahın taxtı önünə gətirilir.
  Nəhayət, üçüncüsü, bu, <em>imtahanlara qarşı durmaq üçün kömək</em>
  istəyidir. Bununla da bütün <em>gələcəyimiz</em> Allaha həvalə olunur.
  Bu üç qısa istək vasitəsilə biz bu günümüzü, keçmişimizi və gələcəyimizi
  Allahın lütf taxtının önünə gətirməliyik.</p>
<p>Bundan başqa, biz dua vasitəsilə təkcə həyatımızı Allaha həvalə
  etmirik, həm də Allah dua vasitəsilə bütün dolğunluğu ilə həyatımıza
  daxil olur. Allahdan <em>çörək</em> diləyəndə, düşüncələrimiz həyatı
  Yaradan və Qoruyan <em>Ata Allaha</em> yönəlir. Allahdan
  <em>bağışlanma</em> diləyəndə, düşüncələrimiz <em>Oğul Allaha</em> — İsa
  Məsihə, Xilaskarımız və Satınalana yönəlir. Gələcək imtahanlara qarşı
  kömək istəyəndə, düşüncələrimiz bizə güc verən, bizim üçün işıq saçan,
  yol göstərən və bizi yolda qoruyan <em>Müqəddəs Ruha</em> —
  Təsəlliverici Tanrıya yönəlir.
</p>
<p>Rəbbin duasında İsa həyatımızı Tanrının önünə gətirməyi və Tanrını
  həyatımıza qəbul etməyi öyrədir.</p>
<h2 id="göylərdə-olan-atamiz-matta-69">GÖYLƏRDƏ OLAN ATAMIZ (Matta
  6:9)</h2>
<p>Demək olar ki, Allaha münasibətdə işlədilən <em>Ata</em> sözü məsihçi
  inancının məzmununu qısaca ifadə edir. <em>Ata</em> sözünün əhəmiyyəti
  ondadır ki, həyatımızın bütün əlaqələri onun vasitəsilə qurulur.</p>
<p>1. O bizim gözlə <em>görünməyən aləm ilə münasibətimizi
    müəyyənləşdirir</em>. Missionerlər deyirlər ki, məsihçiliyin
  qeyri-yəhudilərin ağlına və ürəyinə gətirdiyi ən böyük rahatlıqlardan
  biri Tanrının tək olduğunu dərk etməkdir. Bütpərəstlər çoxlu tanrıların
  olduğuna — hər çayın, hər ağacın, hər dərənin, hər təpənin, hər meşənin
  və hər təbii qüvvənin öz tanrısı olduğuna inanırlar. Bütpərəstlər
  tanrılarla dolu bir dünyada yaşayırlar. Üstəlik, bu tanrılar qısqanc,
  paxıl və düşmən mövqedədirlər. Onların hamısını razı salmaq lazımdır.
  İnsan bu tanrıların hamısını razı saldığına heç vaxt əmin ola bilməz.
  Buna görə də daim onların qarşısında özünü borclu hesab edir.
  Bütpərəstin inancı ona kömək etmir, əksinə, onu təqib edir. Yunan
  əfsanələrindən ən qədimi və maraqlısı — Prometey haqqında əfsanədir.
  Prometey tanrılardan biri idi. İnsanlar o vaxt hələ oddan necə istifadə
  edəcəyini bilmirdilər. Odsuz həyat narahat, sıxıcı və kədərli idi.
  İnsanlara yazığı gələn Prometey göydən od götürüb, onlara hədiyyə etdi.
  Tanrıların padşahı Zevs buna çox qəzəbləndi. Buna görə də Prometeyi
  qayaya zəncirləməyi əmr etdi. O, gündüzlər istidən və susuzluqdan,
  gecələr isə soyuqdan əziyyət çəkirdi. Bundan başqa, Zevs Prometeyin
  qaraciyərini qoparmaq üçün bir qartal göndərdi. Bax, insanlara kömək
  etməyə çalışan tanrının başına bunlar gəldi. Bütün bunlar tanrıların
  qısqanc, qisas alan və paxıl olmasına, insanlara kömək etmək
  istəmədiklərinə dəlalət edir. Bütpərəstlər o biri dünyanın, yəni gözə
  görünməyən dünyanın insanlara olan münasibətini belə təsəvvür edirlər.
  Bütpərəstlər paxıl və qısqanc tanrıların qorxusu ilə yaşayırlar. Bu
  səbəbdən dua etdiyimiz Tanrının <em>Ata</em> ürəyinə malik olduğunu
  biləndə, dünya tamamilə dəyişir. Artıq qısqanc tanrıların qarşısında
  titrəməyə ehtiyac qalmır. Ata sevgisində rahatlıq tapmaq olar.</p>
<p>2. <em>O bizim ətrafımızda görünən dünya ilə</em>, yəni yaşadığımız
  zaman və məkan dünyası ilə münasibətimizi müəyyən edir. Bu dünyanın bizə
  düşmən olduğunu başa düşmək çətin deyil. Həyat dəyişir, bizə yaxşılıqlar
  və pisliklər gətirir. Kainatın və kosmosun dəmir qanunları var. Biz
  onları pozduğumuza görə özümüzü təhlükəyə və riskə məruz qoyuruq. Bu
  dünyada həm də əzab və ölüm var. Amma bilsək ki, o dünyada bizi şıltaq,
  paxıl və istehza edən tanrı yox, Ata Allah gözləyir, onda çox şeyin
  naməlum və qaranlıq qalmasına rəğmən, hər şeyə tab gətirmək daha asan
  olar. Çünki hər şeyin arxasında məhəbbət dayanır. Nəzərə alsaq ki, bu
  dünya təkcə zövq almaq yox, müəyyən məktəbdən keçməkdən ötrüdür, onda
  bizim üçün asan olacaq.</p>
<p>Məsələn, <em>ağrını</em> götürək. Ağrının pis bir şey olduğunu
  düşünmək olar, lakin ağrı da Allahın iradəsidir. Bəzi insanlar heç ağrı
  hiss etmir. Belələri özləri üçün təhlükəli olmaqla yanaşı başqalarına da
  çoxlu problemlər yaradır. Ağrı olmasaydı, heç vaxt xəstə olduğumuzu
  bilməyəcəkdik. Beləcə xəstəliyə qarşı tədbir görməmiş vaxtından əvvəl
  öləcəkdik. Bu, o demək deyil ki, ağrı sonda xoşagəlməz bir şeyə
  <em>çevrilə bilməz</em>. Bu o deməkdir ki, çox vaxt ağrı qırmızı işıq
  kimi yanır və Tanrı həmin işıq vasitəsilə qarşıda bizi təhlükə
  gözlədiyini bildirir.
</p>
<p>Əgər dünyanı yaradan Allahın <em>Ata</em> olduğuna əmin olsaq, bu
  kainatın prinsipcə xeyirxah olduğuna da əmin ola bilərik. Allahı
  <em>Ata</em> deyə adlandırmaq, yaşadığımız dünya ilə münasibətimizi
  qurmaq deməkdir.
</p>
<h2 id="göylərdə-olan-atamiz-matta-69-ardı">GÖYLƏRDƏ OLAN ATAMIZ (Matta
  6:9 (ardı)) </h2>
<p>3. Əgər biz Allahın Ata olduğuna inanırıqsa, bu,
  <em>bacı-qardaşlarımızla münasibətimizi müəyyən edir</em>. Əgər Allah
  Atadırsa, onda O, bütün insanların Atasıdır. Rəbbin Duası bizə
  <em>Atama</em> deyil, <em>Atamıza</em> dua etməyi öyrədir. Maraqlıdır
  ki, Rəbbin Duasında <em>mən</em> və <em>mənim</em> sözləri, ümumiyyətlə,
  yoxdur. İsa Məsihin bu sözləri həyatdan çıxarmağa və onların yerinə
  <em>biz, bizə, bizim</em> sözlərini qoymağa gəldiyini desək, daha
  ədalətli olar. Allah heç kimin müstəsna malı deyil. «<em>Atamız</em>»
  ifadəsinin özü <em>hər hansı bir</em> «<em>mən</em>»in xaric edilməsini
  nəzərdə tutur. Allahla Ata kimi münasibət qurmaq insanlar arasında
  qardaşlıq münasibətlərinin yeganə mümkün əsasıdır.
</p>
<p>4. Əgər biz Allahın Ata olduğuna inanırıqsa, <em>bu özümüzə qarşı
    münasibəti müəyyən edir</em>. Bəzən hər bir insan özünə nifrət edir və
  xor baxır; elə zənn edir ki, sanki yer üzündəki bütün sürünənlərdən daha
  betərdir. Hamının ürəyini kədər bürüyür və layiqsiz olduğunu insanın
  özündən yaxşı heç kəs bilə bilməz.</p>
<p>İngilis pastoru Mark Ruterford Dağüstü Vəzin bəxtiyarlıq siyahısına
  daha bir şey əlavə etmək istəyərdi: «Bizi özümüzə xor baxmaqdan xilas
  edənlər nə bəxtiyardırlar». Nə bəxtiyardır özümüzə hörmətimizi
  qaytaranlar. Allahın etdiyi də məhz budur. Bu dəhşətli, qaranlıq, üzücü
  anlarda özümüzə xatırlada bilərik ki, biz Allahın sonsuz mərhəməti
  sayəsində padşah nəsli və Padşahın övladlarıyıq.</p>
<p>5. Əgər biz Allahın Ata olduğuna inanırıqsa, bu <em>bizim Allahla
    münasibətimizi müəyyənləşdirir</em>. Yox, elə bilməyin ki, bu, Allahın
  əzəmətini və qüdrətini aradan qaldırır, Onun əhəmiyyətini azaldır.
  Əksinə, bu qüdrət və əzəmət bizim üçün əlçatan olur.</p>
<p>Roma imperatorunun zəfəri haqqında belə bir hekayə var. Böyük
  qələbələr qazanmış generallara Roma küçələrində öz qoşunları, ələ
  keçirdiyi qənimət və əsir götürdüyü düşmənlərlə birlikdə yürüş etmək
  üstünlüyü verilirdi. Beləcə həmin imperator öz qoşunları ilə Romadan
  keçirdi. Küçə boyu qalibləri alqışlayan romalılar və izdihamı saxlayan
  hündürboylu legionerlər düzülürdü. İmperatorun həyat yoldaşı xüsusi
  hazırlanmış platformada əyləşərək, imperatorun qürurla zəfər keçidini
  seyr edirdi. İmperatorun həyat yoldaşının yanında kiçik oğlu var idi.
  İmperatorun arabası yaxınlaşanda, uşaq platformadan tullanıb, izdihamın
  arasından keçdi və yola qaçaraq imperatorun arabası ilə qarşılaşmaq üçün
  legionerin ayaqları arasından sivrişməyə çalışdı. Legioner əyilib onu
  saxladı, sonra qucağına qaldırıb dedi: «Ay oğlan, hara gedirsən?
  Bilmirsən ki, arabadakı kimdir? Bu imperatordur. Onun yanına gedə
  bilməzsən». Oğlan isə güldü: «O sənin üçün imperator ola bilər, amma
  mənim atamdır». Bax, məsihçilərin də Allaha münasibəti belədir. Onun
  qüdrəti, əzəməti və səlahiyyəti — İsanın <em>Atamız</em> deyə öyrətdiyi
  Şəxsin qüdrəti, əzəməti və səlahiyyətidir.</p>
<h2 id="göylərdə-olan-atamiz-matta-69-ardı-1">GÖYLƏRDƏ OLAN ATAMIZ
  (Matta 6:9 (ardı)) </h2>
<p>İndiyə qədər biz Allaha müraciətin yalnız ilk sözünü —
  <em>Atamız</em> sözünü araşdırdıq. Lakin Allah təkcə Atamız deyil, O,
  <em>göylərdə olan</em> Atadır.
</p>
<p>Bu son sözlərin böyük mənası var. Onlar iki böyük həqiqəti əks
  etdirir.</p>
<p>1. Onlar bizə Allahın <em>müqəddəsliyini</em> xatırladır. Allahın
  Atalığı haqqında təsəvvürümüzü aşağılamaq, onu sentimentallığa salmaq,
  qayğısız və rahat inancımız üçün bəhanə etmək çətin deyil. On doqquzuncu
  əsrin böyük alman şairi Henri Heyn Allah haqqında belə deyib: «Allah
  bağışlayar. Bu Onun peşəsidir». Əgər biz Allaha <em>Atamız</em> deyib
  dayansaq, belə bir münasibətə haradasa bəraət qazandırmaq olar. Lakin
  biz duamızı <em>göylərdə olan Atamıza</em> yönəldirik. Bu sözlərdə,
  doğrudan da, sevgi var, eyni zamanda müqəddəslik də var.</p>
<p>Maraqlıdır ki, İsa Məsih Allaha münasibətdə <em>Ata</em> sözünü nadir
  hallarda istifadə edir. Markın Müjdəsi digərlərindən daha əvvəl
  yazıldığına görə, İsanın dediklərini və etdiklərini ən dəqiq onun
  yazılarından bilirik. Markın Müjdəsində İsa cəmi altı dəfə Allahı
  <em>Ata</em> adlandırır, o da yalnız şagirdlərin əhatəsində. İsa üçün
  <em>Ata</em> sözü o qədər müqəddəs idi ki, O, bu sözü nadir hallarda
  istifadə edirdi, özü də bu sözün mənasını başa düşməyə çalışanların
  yanında. Eynilə biz də Allaha münasibətdə <em>Ata</em> sözünü heç vaxt
  düşüncəsiz, təsadüfi və ya sentimental şəkildə işlətməməliyik. Allah
  günaha, çatışmazlıqlara və səhvlərə təvazökarlıqla gözünü bağlayan
  laqeyd valideyn deyil. Ata dediyimiz Allaha hörmətlə, ehtiramla, səcdə
  edə-edə və heyranlıqla müraciət etməliyik. Allah — göylərdə olan
  Atamızdır, O, həm <em>məhəbbət dolu</em>, həm də
  <em>müqəddəsdir</em>.
</p>
<p>2. Bu sözlər bizə Allahın <em>hakimiyyətini</em> xatırladır. Çox vaxt
  insani məhəbbət puç edilmiş ümidlərin faciəsi ilə səhv salınır. Bəlkə də
  biz hansısa insanı sevirik, lakin ona nəyəsə nail olmaqda kömək edə və
  ya onu nədənsə çəkindirə bilmirik. İnsanın sevgisi həm güclü, həm də
  eyni zamanda gücsüz ola bilər. Bunu yaramaz övladın valideyni və ya
  hərdəmxəyal insanı sevən hər kəs yaxşı bilir. Amma biz <em>göylərdə olan
    Atamız</em> deyəndə, Allahın <em>məhəbbəti</em> ilə yanaşı Onun
  <em>hakimiyyətini</em> də yan-yana qoyuruq. Biz özümüzə deyirik ki,
  Allahın hakimiyyəti və qüdrəti həmişə Onun məhəbbəti ilə idarə olunur və
  yalnız bizim xeyrimizə işləyir. Biz özümüzə deyirik ki, Allahın
  məhəbbəti Onun qüdrəti ilə dəstəklənir, buna görə Onun məqsədi heç vaxt
  puça çıxmayacaq. Hər dəfə Allaha <em>Atamız</em> deyə müraciət edəndə,
  həmişə Onun müqəddəsliyini, məhəbbətlə idarə olunan qüdrətini, eləcə də
  Allahın yenilməz hakimiyyəti ilə dəstəklənən məhəbbətini
  xatırlamalıyıq.
</p>
<h2 id="adina-hörmət-etmək-matta-69-ardı">ADINA HÖRMƏT ETMƏK (Matta 6:9
  (ardı)) </h2>
<p>«Adın müqəddəs tutulsun» — Rəbbin Duasında digər yalvarışlara
  nisbətən bu cümlənin mənasını izah etmək çətindir. Gəlin əvvəlcə
  sözlərin hərfi mənasına nəzər salaq.</p>
<p><em>Qoy müqəddəs tutulsun</em> — bu, yunan dilində <em>haqios</em>
  sifəti ilə eyniköklü <em>haqiadzesfay</em> felinin formalarından
  biridir. Mənası <em>insana</em>, yaxud <em>əşyaya</em> müqəddəs kimi
  yanaşmaq deməkdir. <em>Haqios</em> sözü, adətən, <em>müqəddəs</em> kimi
  tərcümə olunur. Onun əsl mənası <em>fərqli</em> və ya <em>təcrid</em>
  <em>olunmuş, ayrılan</em> deməkdir. <em>Haqios</em> kimi
  səciyyələndirilən əşya və ya obyekt digərlərindən <em>fərqlidir</em>.
  <em>Haqios</em> kimi səciyyələndirilən şəxs başqa insanlardan təcrid
  olunur, təkliyə çəkilir. Məbəd digər tikililərdən fərqləndiyi üçün
  <em>haqios</em> kimi xarakterizə olunur. Qurbangah da <em>haqios</em>
  kimi səciyyələndirilir, çünki o, adi əşyalara nisbətən başqa məqsədlər
  üçün nəzərdə tutulur. Rəbbin günü də <em>haqiosdur</em>, çünki digər
  günlərdən fərqlənir. Kahin <em>haqiosdur</em>, çünki o, xidmət üçün
  <em>ayrılıb</em> və başqa insanlardan <em>fərqlidir</em>. Buna görə də
  duanın mənası belədir: «Allahın Adına digər adlara nisbətən fərqli
  davranın; Allahın Adına xüsusi ehtiram göstərin və ayrı yer verin».
</p>
<p>Lakin bura başqa bir şey də əlavə etmək lazımdır. İbrani dilində
  <em>ad</em> təkcə insana verilən ad deyil, məsələn, Yəhya və ya Yaqub.
  İbrani dilində ad bizə məlum olan insanın <em>təbiətini, xarakterini,
    şəxsiyyətini, fərdiliyini</em> göstərir. Müqəddəs Kitabın müəlliflərinin
  addan necə istifadə etdiyinə baxsaq, daha aydın olacaq. Məzmurçu deyir:
  «<em>İsmini</em> tanıyanlar Sənə güvənir» (<em>Zəbur 9:10</em>). Bu, heç
  də Allahın adının Yahve olduğunu bilən hər kəsin Ona güvənməsi demək
  deyil. Bu, Allahın Kim olduğunu tanıyan hər kəsin Ona güvənməsi
  deməkdir. Həmçinin məzmurçu deyir: «Bəziləri döyüş arabaları, bəziləri
  atları ilə öyünür, bizsə Allahımız Rəbbin adı ilə öyünürük» (<em>Zəbur
    19:7</em>). Bu isə o deməkdir ki, məzmurçu çətin anlarda təkcə Allahın
  adının Yahve olduğunu xatırlamayacaq və bu barədə düşünməyəcək. Bəzi
  adamlar insan köməyinə və maddi vasitələrə arxalandığı vaxt, məzmurçu
  Allahın təbiətinin və xasiyyətinin necə olduğunu xatırlayacaq. O,
  Allahın necə olduğunu yadına salacaq, bu da onda əminlik yaradacaq.
</p>
<p>İndi isə, gəlin bu iki fikri birləşdirək. Burada <em>qoy müqəddəs
    tutulsun</em> kimi tərcümə olunan <em>haqiadzesfay</em> sözü <em>xüsusi
    ehtiramla yanaşmaq</em>, xüsusi yer vermək deməkdir; <em>ad</em> isə
  bizə məlum olan insanın təbiəti, xarakteri, şəxsiyyəti, fərdiliyi
  deməkdir. Buna görə də biz duada «Adın müqəddəs olsun» deyəndə, əslində,
  «Öz təbiətinə və xarakterinə uyğun olaraq, Sənə xüsusi yer vermək
  bacarığını bizə ver» demiş oluruq.</p>
<h2 id="ehtiram-haqqinda-dua-matta-69-ardı">EHTİRAM HAQQINDA DUA (Matta
  6:9 (ardı)) </h2>
<p>Azərbaycan və ya başqa dildə elə bir söz varmı ki, Allaha Onun
  təbiətinin və xarakterinin tələb etdiyi unikal mənanı versin? Bəli, var.
  Bu, <em>ehtiram</em> sözüdür. Beləliklə, bu, Allaha layiq olan ehtiramı
  təmin etmək üçün bizim bir yalvarışımızdır. Həqiqi ehtiram dörd
  zərurətdən irəli gəlir.</p>
<p>1. Allaha ehtiram göstərmək üçün Onun varlığına inanmaq lazımdır. Biz
  mövcud olmayan Varlığa ehtiram göstərə bilmərik. Öncə Allahın varlığına
  əmin olmalıyıq.</p>
<p>Müqəddəs Kitabın heç bir yerində Allahın varlığını sübut etməyə cəhd
  göstərilmir. Müasir insana bu, qəribə görünə bilər. Müqəddəs Kitab üçün
  Onun varlığı aksiomdur, yəni dəlilə, sübuta ehtiyacı olmayan həqiqətdir.
  Məsələn, «düz xətt iki nöqtə arasındakı ən qısa məsafədir» və «iki
  paralel xətt onları fəzada nə qədər uzatsaq da, heç vaxt kəsişməyəcək».
  Bunlar aksiomlardır.</p>
<p>Müqəddəs Kitabın müəllifləri Allahın varlığını sübut etməyin artıq
  olduğunu söyləyirdilər, çünki onlar həyatlarının hər anında Allahın
  varlığını <em>hiss ediblər</em>. Onlar deyirdilər ki, Allahın varlığını
  sübut etmək kişinin arvadının varlığını sübut etməyə bərabərdir. Çünki
  kişi arvadını hər gün görür və hər gün Allahla görüşür.</p>
<p>Tutaq ki, Allahın varlığını ağlımızla sübut etməliyik. Onda haradan
  başlamalıyıq? Biz yaşadığımız <em>dünyadan başlaya bilərik</em>. Elə
  fərz edək ki, bir adam yolla gedir və ayağı saata ilişir. Deyək ki, o,
  əvvəllər heç vaxt saat görməyib və onun nə olduğunu bilmir. O, bu saatı
  götürür, onun metal korpusdan ibarət olduğunu görür. Həmin korpusun
  içərisində təkərlər, rıçaqlar, yaylar və qiymətli daşlardan ibarət
  mürəkkəb mexanizm var. Adam bütün mexanizmin hərəkətdə olduğunu və çox
  yaxşı işlədiyini, eyni zamanda saatın əqrəblərinin siferblatda verilmiş
  ardıcıllıqla hərəkət etdiyini görür. Bu adam nə deyəcək?</p>
<p>O, deyəcəkmi ki, «bütün bu dəmir və qiymətli daş parçaları təsadüfən
  öz-özünə dünyanın hər yerindən toplanmış, təsadüfən təkərlərə, rıçaqlara
  və yaylara çevrilmiş, bir mexanizmə yığılmış, qurulmuş və işləmişdir?»
  Xeyr. O, belə deyəcək: «Mən bu saatı tapmışam. Deməli, haradasa saatsaz
  var».</p>
<p>Nizam-intizam ağlın mövcudluğuna dəlalət edir. Biz dünyaya baxıb,
  nəhəng bir mexanizmin mükəmməl işlədiyini görürük: günəş dəyişməz bir
  sistemə görə doğur və batır; cədvəl üzrə su artır və çəkilir; fəsillər
  müəyyən ardıcıllıqla bir-birini əvəz edir. Biz dünyaya və kainata
  baxanda «Bu dünyanın Yaradanı olmalıdır» deməyə məcbur oluruq. Bu
  dünyanın mövcudluğu bizi Allaha aparır. İngilis riyaziyyatçısı, fiziki
  və astronomu Ceyms Cinenin (1877-1946) dediyi kimi: «Heç bir astronom
  ateist ola bilməz». Dünyadakı nizam-intizam bunun arxasında Tanrının
  dayandığını təsdiqləyir.</p>
<p><em>Biz özümüzdən</em> də nümunə çəkə bilərik. İnsan heç vaxt heç
  kimə, heç nəyə həyat verməyib. İnsan hər şeyi dəyişdirə, yenidən qura və
  formalaşdıra bilər, lakin canlı məxluq yarada bilməz. Bəs biz necə
  yaranmışıq? Valideynlərimizdən. Hə, bəs onlar haradan yaranıb? Öz
  valideynlərindən. Bəs bütün bunlar haradan başlanğıc götürüb? Nə vaxtsa
  yer üzündə həyat yaranıb. Həmin həyat kənar müdaxilə nəticəsində
  yaranıb. Çünki insan həyat yaratmaq iqtidarında deyil. Bütün bunlar bizi
  yenə də Allaha yönəldir.</p>
<p>Biz özümüzə və dünyaya baxanda, istər-istəməz Tanrıya yönəlirik.
  Alman filosofu İmmanuel Kantın<a href="#fn25" class="footnote-ref" id="fnref25" role="doc-noteref"><sup>25</sup></a>
  dediyi kimi:
  «Daxilimizdəki əxlaq qanunu və başımızın üstündəki ulduzlu səma» bizi
  Allaha yönəldir.</p>
<p>2. Allaha ehtiram duymaq üçün təkcə Onun varlığına inanmaq lazım
  deyil. Biz Allahın necə olduğunu dərk etməliyik. Heç kim sevgi və
  müharibə, nifrət və zina, saxtakarlıq və hiylə ilə dolu olan Yunan
  tanrılarına hörmət edə bilməz. Heç kim şıltaq, əxlaqsız, natəmiz
  tanrılara heyran ola bilməz. Bizim tanıdığımız Allahın üç böyük
  xüsusiyyəti var: <em>müqəddəslik, ədalət, sevgi</em>. Biz Tanrıya təkcə
  Onun varlığına görə deyil, həm də müqəddəs, ədalətli və sevgi dolu
  olduğuna görə hörmət etməliyik.</p>
<p>3. İnsan Allahın varlığına, Onun müqəddəs, ədalətli və sevgi dolu
  olduğuna inana bilər. Amma eyni zamanda Ona hörmət etməyə bilər. Ona
  ehtiram göstərmək üçün insan <em>dünyada daim Tanrının hüzurunu hiss
    etməlidir</em>. Tanrıya ehtiram duymaq — Tanrının hər yerdə mövcud
  olduğu dünyada yaşamaq deməkdir. Bu hiss təkcə İmanlı Cəmiyyətlə və ya
  hansısa müqəddəs yerlə bağlı olmamalıdır. Bu hiss insanda hər yerdə və
  daima olmalıdır.</p>
<p>İnsanların faciəsi ondadır ki, onlar Allahın hüzurunu hərdənbir hiss
  edirlər. Bu hiss yalnız müəyyən yerlərdə yaranır.</p>
<p>4. Ehtiramın əsasında daha bir xüsusiyyət dayanır. Biz Allahın
  varlığına inanmalıyıq. Biz Onun necə olduğunu dərk etməliyik. Biz daim
  Onun hüzurunu hiss etməliyik. Bəzi insanlarda bütün bunların hamısı var,
  amma ehtiram hissi yoxdur. Çünki bütün bu xüsusiyyətlərlə yanaşı,
  insanın Allah qarşısında təvazökarlığa və itaətə ehtiyacı var. Ehtiram —
  həm bilik, <em>həm də</em> təvazökarlıqdır. Böyük alman islahatçısı
  Martin Lüter<a href="#fn26" class="footnote-ref" id="fnref26" role="doc-noteref"><sup>26</sup></a> öz tezislərində
  belə bir sual
  verir: «Allahın adı bizim aramızda nə vaxt müqəddəs tutulur?» Sonra özü
  də cavab verir: «Həm həyatın, həm də təlimin əsasında həqiqi məsihçilik
  duranda». Başqa sözlə, həm inancımız, həm də əməllərimiz Allahın
  iradəsinə tam uyğun olanda. Allahın varlığına inanmaq, Onun necə
  olduğunu dərk etmək, Onun hüzurunu hiss etmək və Ona itaət etmək —
  Allaha göstərdiyimiz əsl ehtiramdır. Biz «Adın müqəddəs tutulsun» deyə
  dua edəndə, məhz bunları nəzərdə tuturuq. Gəlin Allaha Onun fitrətinə və
  xasiyyətinə görə ehtiram göstərək.</p>
<h2 id="allahin-padşahliği-və-iradəsi-matta-610">ALLAHIN PADŞAHLIĞI VƏ
  İRADƏSİ (Matta 6:10) </h2>
<p><em>Allahın Padşahlığı</em> ifadəsi Əhdi-Cədid üçün səciyyəvidir.
  Dualarda, təbliğlərdə və məsihçi ədəbiyyatında bu ifadədən çox başqa
  ifadəyə rast gəlinmir. Ona görə bunun nə demək olduğunu başa düşmək son
  dərəcə vacibdir.</p>
<p>Allahın Padşahlığı İsa Məsihin Xoş Xəbərində əsas yer tutur. İsa
  Qalileyaya gəlib Allahın Padşahlığı haqqında Müjdəni təbliğ edəndə, ilk
  dəfə tarixi səhnəyə çıxdı (<em>Mark 1:14</em>). İsa Allahın Padşahlığı
  haqqında təbliği üzərinə düşən bir öhdəlik kimi vurğulayırdı: «Mən o
  biri şəhərlərə də Allahın Padşahlığının Müjdəsini yaymalıyam, çünki Mən
  bunun üçün göndərilmişəm» (<em>Luka 4:43; Mark 1:38 ilə müqayisə
    edin</em>). Luka İsanın fəaliyyətini şəhərbəşəhər, kəndbəkənd gəzərək,
  Allahın Padşahlığını vəz edib Müjdəni yaymaq kimi təsvir edir (<em>Luka
    8:1</em>). Bu səbəbdən biz Allahın Padşahlığının mənasını anlamağa
  çalışmalıyıq.</p>
<p>Bu ifadənin mənasını başa düşməyə çalışarkən bəzi heyrətamiz faktlara
  rast gəlirik: İsa Məsih Allahın Padşahlığı haqqında üç fərqli şəkildə
  danışırdı. O, Padşahlıq haqqında <em>keçmişdə</em> mövcud imiş kimi
  danışırdı. O deyirdi ki, İbrahim, İshaq, Yaqub və bütün peyğəmbərlər
  Allahın Padşahlığındadır (<em>Matta 8:11; Luka 13:28</em>). Buradan
  aydın olur ki, Allahın Padşahlığı qədim dövrlərə aiddir. İsa Padşahlıq
  haqqında <em>indiki zamanda</em> mövcud imiş kimi danışırdı: «Allahın
  Padşahlığı sizin daxilinizdədir» (<em>Luka 17:21</em>). Deməli, Allahın
  Padşahlığı — bizə burada və indi verilmiş bir reallıqdır. İsa
  Padşahlığın <em>gələcəkdə</em> mövcud olacağından danışırdı. Buna görə
  insanları Padşahlığın gəlişi üçün dua etməyə öyrədirdi. Allahın
  Padşahlığı eyni vaxtda həm keçmişdə, həm indiki zamanda, həm də
  gələcəkdə necə ola bilər? O, necə mövcud olmuş, mövcud olan və onun
  gəlişi üçün haqqında dua ediləcək bir şey ola bilər?</p>
<p>Bunun açarı Rəbbin Duasındakı duanın iki dəfə təkrarlanmasındadır.
  Yəhudilərdə <em>paralellik</em> deyilən bir şey var idi. Onlar hər şeyi
  iki dəfə söyləməyə meylli idilər: əvvəlcə bir formada, sonra isə birinci
  ifadəni izah etmək və ya vurğulamaq üçün digər formada. Bu
  <em>paralelliyi</em>, demək olar ki, Zəbur kitabının hər bir ayəsində
  görmək olar. Məzmurların hər ayəsi, demək olar ki, ortada bölünür,
  ikinci hissə birinci hissəni təkrarlayır və ya vurğulayır. Gəlin bir
  neçə nümunəyə baxaq, onda hər şey daha aydın olacaq.
</p>
<p>«Allah bizə sığınacaqdır, qüvvətdir, dar gündə çox kömək edir»
  (<em>Zəbur 46:2</em>).</p>
<p>«Ordular Rəbbi bizimlədir! Yaqubun Allahı qalamızdır!» (<em>Zəbur
    46:7</em>).</p>
<p>«Rəbb mənim çobanımdır, möhtac olmaram. O məni yaşıl çəmənlərdə
  dincəldir, sakit axan sular kənarında gəzdirir» (<em>Zəbur
    23:1-2</em>).</p>
<p>İndi isə gəlin bu prinsipi Rəbbin Duasında tətbiq edək. İki eyni
  xahişi yan-yana qoyaq:</p>
<p>«Padşahlığın gəlsin! Göydə olduğu kimi, yerdə də Sənin iradən
  olsun».</p>
<p>Tutaq ki, ikinci xahiş birincinin mənasını izah edir, vurğulayır və
  təsbit edir. Onda Allahın Padşahlığının fərqli tərifini əldə edirik:
  <em>Allahın Padşahlığı yer üzündəki cəmiyyətdir, orada Allahın iradəsi
    Göydə olduğu kimi mükəmməl şəkildə yerinə yetirilir</em>. Bu da
  Padşahlığın həm keçmişdə, həm indiki zamanda, həm də gələcəkdə eyni
  vaxtda ola biləcəyinin izahıdır. Tarixdə Allahın iradəsini yerinə
  yetirən hər bir insan Padşahlıqda idi. Allahın iradəsini yerinə yetirən
  hər bir insan Padşahlıqdadır. Lakin bizim dünyamız Allahın iradəsindən
  uzaq olduğu üçün, Padşahlığın tamamlanması hələ gələcəkdədir. Buna görə
  də biz dua etməliyik.
</p>
<p>Padşahlıqda olmaq — Allahın iradəsinə itaət etmək deməkdir. Biz
  görürük ki, Allahın Padşahlığı əzəldən heç bir xalqa, ölkəyə və millətə
  aid olmayıb. O, ayrı-ayrılıqda hər birimizə aiddir. Allahın Padşahlığı,
  həqiqətən də, şəxsi məsələdir. Allahın Padşahlığı <em>mənim iradəmin,
    ürəyimin və həyatımın</em> tabe olmasını tələb edir. Allahın Padşahlığı
  o vaxt gələcək ki, bizim hər birimiz tabe olmaq üçün şəxsi qərar
  verəcəyik.</p>
<p>Çinli məsihçilərin belə bir məşhur duası var: «Ya Rəbb, Cəmiyyətini
  mənim vasitəmlə dirçəlt». Biz isə bunu başqa cür ifadə edə bilərik: «Ya
  Rəbb, Padşahlığını mənim vasitəmlə yarat». Allahın Padşahlığı üçün dua
  etmək — iradəmizi Allahın iradəsinə tamamilə təslim etmək üçün dua etmək
  deməkdir.</p>
<h2 id="allahin-padşahliği-və-iradəsi-matta-610-ardı">ALLAHIN PADŞAHLIĞI
  VƏ İRADƏSİ (Matta 6:10 (ardı))</h2>
<p>Göründüyü kimi, dünyada ən vacib şey — Allahın iradəsinə tabe
  olmaqdır. Ən vacib sözlər isə «Sənin iradən olsun». Bu sözlərin hansı
  tonda və hansı əhval-ruhiyyədə deyilməsi də vacibdir.</p>
<ol type="1">
  <li>
    <p>İnsan məğlubiyyətini etiraf edən tonla «Sənin iradənin olsun»
      deyə bilər. O, bunu istədiyi üçün deyil, Allahın qüdrətinə qarşı dura
      bilməyəcəyini, başını döyməyin mənasız olduğunu anladığı və deməyə sözü
      qalmadığı üçün deyə bilər. O, Allahın qarşısıalınmaz gücü haqqında
      düşünərək bunu deyə bilər. İnsan başqa çarəsi qalmadığı üçün Allahın
      iradəsini qəbul edə bilər.</p>
  </li>
  <li>
    <p>İnsan incik halda «Sənin iradən olsun» deyə bilər. Böyük alman
      bəstəkarı Bethoven tənhalıqda ölüb. Deyirlər ki, onun cəsədi tapılanda,
      dodaqları sanki nərə çəkirmiş kimi dartılmış, yumruqlarını sanki Tanrıya
      qaldırırmış kimi sıxılmışdı. İnsan Allahı özünə düşmən hesab edə bilər.
      O qədər güclü düşmən ki, Ona müqavimət göstərmək mümkün deyil. Elə buna
      görə də o, hiddət və qəzəblə Allahın iradəsini qəbul edir.</p>
  </li>
  <li>
    <p>İnsan «Sənin iradən olsun» kəlmələrini sevgi və güvən hissi ilə
      deyə bilər. O, Allahın iradəsinin necə olmasından asılı olmayaraq,
      sevinə-sevinə deyə bilər. Məsihçi üçün «Qoy Sənin iradən olsun» demək
      çətin olmamalıdır. Ona görə ki, bunu deməklə məsihçi iki şeyə tam əmin
      ola bilər.</p>
  </li>
</ol>
<p>a) O, Allahın <em>hikmətinə</em> əmin ola bilər. Biz nəsə tikmək,
  qurmaq, dəyişdirmək və ya təmir etmək istəyərkən, məsləhət üçün
  mütəxəssisə müraciət edirik. O, bəzi məsləhətlər verir, biz isə deyirik:
  «Yaxşı, bildiyinizi edin. Siz bu işin mütəxəssisiniz». Allah da həyat
  işlərində mütəxəssisdir. Onun rəhbərliyi sizi əsla azdırmaz.</p>
<p>Şotlandiya Presviterianlarının Birliyi olan «Kovenant»ın rəhbəri
  Riçard Kemeron öldürüləndə, Merrey adlı bir nəfər onun başını və
  əllərini kəsərək Şotlandiyanın paytaxtı Edinburqa gətirdi. Riçard
  Kemeronun atası dini inanclarına görə həbsdə idi. Düşmənləri ona təzyiqi
  artırmaq üçün oğlunun başını və əllərini onun yanına gətirib,
  tanıyıb-tanımadığını soruşdular. O, oğlunun başını və əllərini götürüb
  öpdü və dedi: «Mən onları tanıyıram. Mən onları tanıyıram. Bunlar mənim
  əziz və sevimli oğlumun başı və əlləridir. Bu, Rəbbin iradəsidir. Onun
  iradəsi həmişə yaxşıdır. Onun iradəsi nə mənə, nə də mənim yaxınlarıma
  zərər verir. Onun xeyirxahlığı və mərhəməti ömür boyu bizi izləyir».
  İnsan öz həyatının Allahın sonsuz hikmətinin əlində olduğuna əmin
  olanda, «Qoy Sənin iradən olsun» demək ona heç də çətin gəlmir.</p>
<p>b) O, Allahın <em>məhəbbətinə</em> əmin ola bilər. Biz nə istehza
  edən, nə də şıltaq Tanrıya inanırıq. Biz kor və dəmir determinizmə də
  inanmırıq. Paul deyirdi: «O Öz Oğlunu belə, əsirgəməyib Onu hamımızın
  uğrunda ölümə təslim etdisə, Onunla birgə bütün şeyləri də bizə lütf
  etməyəcəkmi?» <em>(Romalılara 8:32).</em> Kimsə Çarmıxa baxa-baxa
  Allahın sevgisinə şübhə edə bilməz. Allahın sevgisinə əmin olanda isə,
  «Qoy Sənin iradən olsun» demək çətin olmur.</p>
<h2 id="gündəlik-çörəyimiz-matta-611">GÜNDƏLİK ÇÖRƏYİMİZ (Matta 6:11)
</h2>
<p>Rəbbin Duasında bu xahişin mənasına dair şübhə yeri qalmadığını zənn
  etmək olar. İlk baxışda bu xahiş sadə və səmimi təsir bağışlayır. Amma
  faktlardan göründüyü kimi, bir çox şərhçilər bunu tamam başqa cür şərh
  ediblər. Bu xahişin sadə və ən bariz mənasına keçməzdən əvvəl, gəlin
  bəzi şərhlərə nəzər salaq.</p>
<p>1. Çörək — Rəbbin süfrəsi ilə eyniləşdirilir. Hələ qədim dövrlərdən
  insanlar Rəbbin Duasını Rəbbin Şam yeməyi ilə əlaqələndirirdilər.
  Dövrümüzədək gəlib çatan ibadət haqqında əlyazmalarda həmişə qeyd
  olunurdu ki, Rəbbin Duası Rəbbin süfrəsində oxunur. Bəzi şəhrçilər hesab
  edirdilər ki, bu dua insana hər gün Rəbbin süfrəsini qəbul etmək və
  ruhani qida almaq imtiyazı verir.</p>
<p>2. Çörək deyəndə Allahın Kəlamının ruhani qida ilə eyniləşdirilməsi
  nəzərdə tutulurdu. Buna görə də bu duanı biz həqiqi söz kimi qəbul
  edirik. Bu dua Müqəddəs Yazılarda ifadə olunan insanın ağlı, qəlbi və
  ruhu üçün əsl qidadır.</p>
<p>3. İnsanlar inanırdı ki, çörək İsanın Özünü simvolizə edir. İsa Məsih
  Özünü həyat çörəyi adlandırır (<em>Yəhya 6:33-35</em>). Bu ayə duaya
  çevrildi ki, Həyat Çörəyi olan İsadan hər gün qidalana bilək.</p>
<p>4. Bu dua yəhudi nöqteyi-nəzərindən başa düşülürdü. Çörək Səmavi
  Padşahlığın çörəyi kimi qəbul olunurdu. Luka birinin İsaya belə dediyini
  qeyd edir: «Allahın Padşahlığında çörək yeyən nə bəxtiyardır!» (<em>Luka
    14:15</em>). Yəhudilərin qəribə, lakin maraqlı bir fikri var idi. Onlar
  inanırdılar ki, Məsih gələndə hər kəs Allahın seçilmişlərinin yer
  alacağı bayramda iştirak edəcək. Bayram üçün ət və balıq yeməkləri
  Behemot<a href="#fn27" class="footnote-ref" id="fnref27" role="doc-noteref"><sup>27</sup></a> və Livyatanın<a
    href="#fn28" class="footnote-ref" id="fnref28" role="doc-noteref"><sup>28</sup></a>
  cəsədlərindən hazırlanacaq. Bu, Allahın Öz seçilmiş xalqına verəcəyi
  təntənəli şənlik olacaq. Buna görə də onlar hesab edirdilər ki, bu,
  Allahın xalqının Məsihin ziyafətində yer almaq üçün etdiyi duadır.</p>
<p>Verilən bu duanın təfsirlərindən heç biri ilə razılaşmasaq da,
  onların heç birini səhv olaraq rədd edə də bilmərik. Onların hər birində
  həqiqət var. Bu duanın təfsirində çətinlik ona görə yarandı ki, Müqəddəs
  Kitabda <em>gündəlik</em> kimi tərcümə olunan <em>epiousios</em> sözünün
  mənasına dair böyük şübhələr var idi. Qəribə olsa da, son vaxtlara qədər
  yunan ədəbiyyatında <em>epiousios</em> sözünün istifadəsinə rast
  gəlinməyib. Orta əsrlərin böyük ilahiyyatçılarından, filosoflarından və
  filoloqlarından biri olan Origen bunu bilirdi. O, hesab edirdi ki, Matta
  bu sözü özündən icad edib. Buna görə də heç kim onun mənasını dəqiqliklə
  deyə bilməz. Ancaq bu yaxınlarda həmin sözün yazıldığı bir papirus
  parçası tapıldı. Bu papirus qadın tərəfindən tərtib edilən vacib
  gündəlik alış-verişin siyahısı oldu! Siyahıda <em>epiousios</em> sözü
  işlənmişdi. Bu, gündəlik qida ehtiyatı almağı xatırladırdı. Buna görə də
  duanın mənası sadədir: «Bu gün üçün lazım olan yeməyi mənə ver.
  Alış-verişə gedəndə siyahıda olanları almağıma kömək et. Uşaqlar
  məktəbdən, ərim işdən gələndə yemək bişirmək üçün lazım olan bütün
  ərzaqları mənə ver. Süfrə başına yığışanda, qoy masamız bol olsun!» Bu,
  Allahın gün ərzində bizə lazım olan hər şeyi təmin etməsi üçün sadə bir
  duadır.</p>
<h2 id="gündəlik-çörəyimiz-matta-611-ardı">GÜNDƏLİK ÇÖRƏYİMİZ (Matta
  6:11 (ardı)) </h2>
<p>Bu duanın gündəlik ehtiyaclar üçün sadə bir xahiş olduğunu görəndə,
  bəzi vacib həqiqətlər aydın olur.</p>
<p>1. Bu, Allahın bədənimizin qayğısına qaldığından xəbər verir. İsa
  Məsih bunu bizə aydın göstərdi. O, insanlara şəfa vermək və onların
  fiziki aclığını təmin etmək üçün çox vaxt sərf etdi. Onun ardınca gedən
  izdihamın yeməyə heç nəyinin olmadığını görəndə narahat oldu. Unutmayaq
  ki, Allah bədənimizin vəziyyətinə biganə deyil. Bədəni alçaldan, ona xor
  baxan və ya təhqir edən istənilən təlim yalandır. Allah bizim bədənimizə
  laqeyd deyil. Çünki İsa Məsihin simasında O Özü insan bədənində zühur
  etdi. Məsihçiliyin məqsədi təkcə <em>canın</em> xilas olması deyil, həm
  də bədənin, ağlın və ruhun <em>birgə</em> xilasıdır.</p>
<p>2. Bu dua bizə <em>gündəlik</em>, yəni bu günün çörəyi üçün dua
  etməyi öyrədir. Bu dua bizə gələcək üçün qayğı çəkməyi deyil, bugünkü
  gün üçün yaşamağı öyrədir. Çox güman ki, İsa şagirdlərinə bu duanı
  öyrədəndə, səhrada göydən yağan manna hekayəsini nəzərdə tuturdu
  (<em>Çıxış 16:1-21</em>). İsrail övladları səhrada ac qalanda Allah
  onlara göydən manna göndərdi. Onlar ancaq həmin gün üçün manna toplaya
  bilərdilər. Daha çox yığıb ehtiyat saxlamaq istəyəndə isə manna xarab
  olurdu. İsraillilər bu gün üçün lazım olanlarla kifayətlənməli idilər.
  Bir ravvinin dediyi kimi: «Hər günün öz payı var. Çünki günü yaradan
  Allah, o günün payını da yaradıb». Başqa bir ravvin isə belə deyib: «Bu
  gün üçün yeməyi olub, «Sabah nə yeyəcəyəm?» deyə soruşan adam
  imansızdır». Bu dua bizə bu gün üçün yaşamağı öyrədir. O, Allaha
  güvənməyən və müasir həyata xas olan narahatlığı qadağan edir.</p>
<p>3. Bu duada Allaha layiqli yer ayrılır. Dua həyatımızı təmin etmək
  üçün lazım olan yeməyi Allahdan aldığımızı təsdiqləyir. Hələ heç kim
  cücərən və meyvə verən toxumu yarada bilməyib. Alimlər toxumu onun
  tərkib hissələrinə parçalaya bilər, lakin heç bir sintetik toxum cücərib
  meyvə verməyəcək. Bütün canlılar Allahdandır. Beləliklə, Allahın bizə
  verdiyi qida Onun hədiyyəsidir.</p>
<p>4. Bu dua bizə duanın böyük gücə malik olduğunu xatırladır. Əgər
  insan dua edib, sonra oturub çörəyinin əlinə düşməsini gözləsə, şübhəsiz
  ki, o, acından öləcək. Bu dua bizə duanın hərəkətlə yanaşı getdiyini
  xatırladır. Biz dua edəndən sonra dualarımızı həyata keçirmək üçün addım
  atmalıyıq. Düzdür, canlı toxumu yaradan Allahdır. Amma bu da həqiqətdir
  ki, insan bu toxumu yetişdirməli və böyütməlidir. Bir adamın torpağı var
  idi. O, bu torpağa çoxlu vaxt və əmək sərf edərək, onu kənd təsərrüfatı
  üçün yararlı hala gətirdi. O, daşları çıxardı, alaq otlarını kökündən
  təmizlədi, gözəl çiçəklər və tərəvəzlər verənə qədər torpağı gübrələdi.
  Günlərin bir günü bu adam öz torpağını mömin adama göstərdi. Mömin
  torpağı görüb təəccübləndi: «Gör, Allah torpağı necə gözəl yaradıb».
  «Bəli» — torpağa zəhmət qoyan adam dedi. — «Kaş sən bu torpağı yalnız
  Ona məxsus olanda görəydin!» Allahın bolluğu insanın zəhməti ilə vəhdət
  təşkil etməlidir. Əməlsiz iman ölü olduğu kimi, əməlsiz dua da ölüdür.
  Bu duanı edərkən biz əsas iki həqiqəti öyrənirik: biz Allahsız heç nə
  edə bilmərik; Allah da bizsiz iş görə bilməz.</p>
<p>5. Onu da qeyd etməliyik ki, İsa Məsih bizə «Gündəlik
  <em>çörəyimi</em> <em>mənə</em> ver» deyə dua etməyi öyrətməyib. O bizə
  «Gündəlik <em>çörəyimizi bizə</em> ver» deyə dua etməyi öyrədib. Məsələ
  dünyada nəyinsə çatışmazlığında deyil. Dünyada hər şey kifayət qədərdir,
  hətta artıqdır. Məsələ həyat üçün lazım olan hər şeyi <em>təmin
    etməkdə</em> də deyil. Söhbət <em>paylaşmaqdan</em> gedir. Bu dua bizə
  dualarımızda eqoist olmamağı öyrədir. Bu dua təkcə bizim gündəlik
  çörəyimizi <em>almağımızdan</em> ötrü deyil, həm də onu başqaları ilə
  <em>bölüşməyimiz</em> üçündür.
</p>
<h2 id="insanin-və-göylərin-bağişlamasi-matta-612-14-15">İNSANIN VƏ
  GÖYLƏRİN BAĞIŞLAMASI (Matta 6:12, 14, 15) </h2>
<p>Borclarının bağışlanması üçün dua etməzdən əvvəl insan, həqiqətən,
  buna ehtiyacı olduğunu başa düşməlidir. Başqa sözlə desək, Rəbbin
  Duasını etməzdən əvvəl günahkar olduğunu bilməlidir. İnsanlarla günahkar
  kimi rəftar ediləndə və ya onlara günahkar olduqlarını deyəndə, onlar
  qəzəblənirlər. Məsələ ondadır ki, insanların çoxu günah haqqında yanlış
  təsəvvürə malikdir. Onlar oğrunun, sərxoşun, qatilin, zinakarın, söyüşlə
  danışanların günahkar olması ilə tez razılaşırlar. Özlərini isə belə
  edəndə, günahkar saymırlar. Onlar layiqli, normal həyat sürürlər və heç
  vaxt məhkəməyə, həbsxanaya və ya mətbuata düşmək təhlükəsi ilə
  üzləşməyiblər. Buna görə də elə düşünürlər ki, günahın onlarla heç bir
  əlaqəsi yoxdur.</p>
<p>Əhdi-Cədiddə <em>günah</em> mənasını verən beş fərqli sözdən istifadə
  edilir.</p>
<p>1. Günah mənasında işlədilən ən tipik söz <em>hamartiyadır</em>.
  Əvvəlcə bu söz oxatma sahəsinə aid edilirdi və <em>hədəfə dəyməmək</em>
  mənasını verirdi. Hədəfi vura bilməmək — <em>hamartiyadır</em>. Buna
  görə də <em>günah — bizim ola biləcəyimiz və olmalı olduğumuz şəxs ola
    bilməməkdir</em>.</p>
<p>İngilis yazıçısı Çarlz Lemin (1775-1834) Semyuel Leqris adlı bir adam
  haqqında hekayəsi var. Bu gözəl gənc heç vaxt kiminsə ümidini doğrulda
  bilməmişdi. Onun həyatı üç mərhələdən ibarət olmuşdu. Əvvəlcə onun
  haqqında deyirdilər ki, o, həyatda nəyəsə nail olacaq. Sonra onun
  haqqında belə dedilər: «İstəsə, nəyəsə nail ola bilər». Sonda onun
  haqqında belə deməyə başladılar: «İstəsəydi, nəyəsə nail ola bilərdi».
  Edvin Muir öz tərcümeyi-halında yazır: «Hansısa yaşda hamımız — yaxşımız
  da, pisimiz də — potensialımızdan lazım olduğu kimi istifadə
  etmədiyimizdən kədərlənirik. Çünki olmalı olduğumuz şəxsə
  çevrilməmişik».</p>
<p><em>Hamartiya</em> məhz budur və biz də məhz bu mövqedəyik. Biz lazım
  olduğu qədər yaxşı ər və arvadıqmı? Biz lazım olduğu qədər yaxşı oğul və
  qızlarıqmı? Biz lazım olduğu qədər yaxşı işçilər və ya müdirlərikmi? Elə
  bir insan varmı ki, bacardığı hər şeyi yerinə yetirə bildiyini iddia edə
  bilsin? Başa düşəndə ki, günah — hədəfə çatmamaqdır, ola bildiyimiz kimi
  ola bilməməkdir, onda hər birimizin günahkar olduğu aydın olur.</p>
<p>2. Günah mənasında işlədilən ikinci söz <em>papabasisdir.</em> Bu,
  pozmaq, cinayət deməkdir. Günah doğru ilə batil, xeyirlə şər arasındakı
  sərhədi pozmaqdır.</p>
<p>Biz şərəflə şərəfsizliyi ayırd edən xəttin həmişə doğru tərəfindəmi
  yer alırıq? Həyatımızda az da olsa, vicdansızlığa yol veririkmi? Biz
  doğru ilə yalanı ayıran xəttin həmişə düzgün tərəfindəmi dayanırıq?
  Doğrudanmı biz danışmaqla və ya susmaqla həqiqəti təhrif etmirik və ya
  həqiqətdən qaçmırıq? Xeyirxahlıq və nəzakəti, eqoizm və kobudluqdan
  ayıran xəttin həmişə doğru tərəfindəmi yer alırıq? Həyatımızda
  xoşagəlməz hərəkətlər və ya ədəbsiz sözlərə yer veririkmi?</p>
<p>Dərindən fikirləşəndə ​​heç birimiz həmişə xəttin doğru tərəfində
  qaldığımızı iddia edə bilmərik.</p>
<p>3. Günah mənasında işlədilən üçüncü söz <em>paraptomadır</em>. Bu da
  <em>sürüşmək</em> deməkdir, eynilə buzlu yolda insanın sürüşməsi
  mənasını verir. Bu, <em>parabasis</em> qədər düşünülmüş hərəkət deyil.
  Tez-tez qeyri-iradi sözlərin ağzımızdan çıxdığını, ehtirasa
  yuvarlandığımızı, bir anlıq özümüzə nəzarəti itirdiyimizi və hisslərə
  qapıldığımızı deyirik. Hətta ən yaxşı insan belə təhlükəni bir anlıq
  unudarsa, «sürüşüb» günaha yol verə bilər.
</p>
<p>4. Günah mənasında işlədilən dördüncü söz <em>anomiyadır</em>. Bu da
  <em>özbaşınalıq, qanunsuzluq</em> deməkdir. <em>Anomiya</em> — nəyin
  doğru olduğunu bilən, lakin səhv edən insanın günah işlətməsidir. Bu,
  qanunu bilən, lakin onu pozan insanın günah işlətməsidir. İnsan
  instinktiv olaraq istədiyi kimi hərəkət etmək istəyir. Buna görə də hər
  bir insanın həyatında elə məqam gəlib çatır ki, o, üsyan etmək, qanuna
  qarşı çıxmaq, qadağan olunanı etmək istəyir. On Əmrin birini belə
  pozmadığını deyən insan bu əmrlərin heç birini pozmaq istəmədiyini deyə
  bilməz.
</p>
<p>5. Günah mənasında işlədilən beşinci söz — <em>borc</em> mənasını
  verən <em>ofeylemadır</em>. Bu, <em>borcunu ödəyə bilməmək,</em>
  vəzifəsini yerinə yetirə bilməmək deməkdir. Elə bir adam yoxdur ki,
  insanlar və Allah qarşısında borcunu mükəmməl şəkildə yerinə yetirdiyini
  iddia edə bilsin. İnsanlar arasında belə bir mükəmməllik yoxdur.
  Beləliklə, əslində, günahın nə olduğunu dərk edəndə görürük ki, bu, hər
  bir insanın tutulduğu geniş yayılmış xəstəlikdir. Zahirən insanların
  gözündə ədəbli olmaqla, eyni zamanda daxilən Tanrının gözündə günahkar
  olmaq mümkündür. Bunu dərk edən insan həmişə Rəbdən borclarının
  bağışlanmasını istəməlidir.</p>
<h2 id="insanin-və-göylərin-bağişlamasi-matta-6121415-ardı">İNSANIN VƏ
  GÖYLƏRİN BAĞIŞLAMASI (Matta 6:12,14,15 (ardı)) </h2>
<p>İnsan təkcə Rəbdən borclarının bağışlanmasını deyil, həm də nə
  dilədiyini dərk etməlidir. Rəbbin Duasında bütün xahişlərdən ən
  qorxulusu, yəqin ki, budur: «Bizə borclu olanları bağışladığımız kimi
  bizim borclarımızı da bağışla». Bu duanın hərfi mənası belədir: «Bizə
  qarşı günah edənləri <em>bağışladığımız kimi</em>, Sən də bizim
  günahlarımızı elə bağışla». <em>6:14-15</em>-də İsa Məsih aydın şəkildə
  deyir ki, biz başqalarını bağışlasaq, Allah bizi bağışlayacaq,
  bağışlamaqdan imtina etsək, Allah da bizi bağışlamaqdan imtina edəcək.
  Buradan belə məlum olur ki, əgər qəlbimizdə hansısa qəzəb, həll
  olunmamış ixtilaf varsa, bu duanı etməklə Allahdan bizi
  <em>bağışlamamasını</em> diləyirik.
</p>
<p>Əgər «Mən onu mənə etdiklərinə görə heç vaxt bağışlamayacağam» deyib,
  sonda bu duanı ediriksə, bilərəkdən Allahdan bizi bağışlamamasını
  diləyirik. Bir adamın dediyi kimi: «Bağışlama sülh kimi bir və
  bölünməzdir». İnsanın bağışlaması Allahın bağışlaması ilə sıx
  əlaqəlidir. Bizim qardaşlarımızın bağışlanmasını Allahın günahlarımızı
  bağışlamasından ayırmaq olmaz: onlar bir-biri ilə əlaqəli və
  bir-birindən asılıdır. Bu duanı dilimizə gətirməzdən əvvəl nə etdiyimizi
  xatırlasaydıq, bu sözləri deməyə cəsarət etməzdik.</p>
<p>«Xəzinə adası» kitabının müəllifi Robert Louis Stevenson Sakit
  okeanın Samoa adalarında yaşayarkən, ailəsi üçün hər səhər ibadət
  keçirdi. Günlərin bir günü səhər Rəbbin Duasının ortasında ayağa qalxıb
  otaqdan çıxdı. O, xəstə idi. Vərəm xəstəliyi onu ​​Şotlandiyanı Samoaya
  dəyişməyə məcbur etmişdi. Buna görə arvadı onun halının pisləşdiyini
  düşünərək ardınca çıxdı. «Nəsə olub?» — deyə arvadı soruşdu. «Mən bu gün
  Rəbbin Duasını etməyə hazır deyiləm» — deyə Stivenson cavab verdi.
  Qəlbində inciklik hökm sürən kimsə Rəbbin Duasını edə bilməz. Əgər insan
  öz qardaşları ilə məsələni həll etməyibsə, onları Allahla da həll edə
  bilməz.</p>
<p>Həyatımızda bağışlanma almağın üç şərti var.</p>
<p>1. Biz <em>başa düşməyi</em> öyrənməliyik. İnsanın etdiyi hər şeyə
  görə həmişə bir səbəbi var. Əgər o, kobud və ədəbsiz davranırsa, əhvalı
  pisdirsə, deməli, nəyəsə görə narahatdır və ya nəsə onu incidir. Əgər o
  bizimlə yaxşı rəftar etmirsə, demək, nəyisə səhv başa düşmüş ola bilər
  və ya dediklərimiz, yaxud etdiklərimiz barədə yanlış məlumat almış ola
  bilər. Bəlkə də bu ona mühitdən və ya gendən gələn təsirdir. Bəlkə də
  xasiyyətinə görə həyatda və insanlarla münasibətdə çətinliklər yaşayır.
  Mühakimə etməzdən əvvəl insanları anlamağa çalışsaq, onları bağışlamaq
  bizim üçün daha asan olardı.</p>
<p>2. Biz <em>unutmağı</em> öyrənməliyik. Biz təhqir olunduğumuza və ya
  yara aldığımıza görə inciklikdə yaşasaq, bağışlanma haqqında
  düşünməyəcəyik. Biz çox vaxt belə deyirik: «Onun mənə dediklərini unuda
  bilmirəm» və ya «Onun mənə qarşı necə davrandığını heç vaxt
  unutmayacağam». Bu, çox təhlükəli sözlərdir. Çünki bunu yaddaşımızda
  həkk edib, insan kimi unuda bilməyəcəyik.</p>
<p>Bir gün tanınmış şotland yazıçısı Endryu Lenq gənc şairin kitabı
  haqqında çox yaxşı, müsbət rəy yazdı. Amma şair ona sərt və təhqiramiz
  ifadələrlə cavab verdi. Bir neçə il sonra başqa bir şair — Robert
  Brices, Lenqin hansısa kitabı oxuduğunu gördü. Brices dedi: «Bu ki
  səninlə kobud rəftar edən o nankor gəncin başqa bir kitabıdır». Lakin
  Brices Lenqin hər şeyi unutduğunu görəndə, təəccübləndi. O, sərt və
  təhqiredici sözləri tamamilə unutmuşdu. Brices dedi: «Bağışlamaq
  böyüklük əlamətidir, amma unutmaq tamamilə ülvi bir şeydir». Yalnız
  Məsihin təqdis edən Ruhu unutmalı olduğumuz köhnə acıları yaddaşımızdan
  silə bilər.</p>
<p>3. Biz <em>sevməyi</em> öyrənməliyik. Artıq gördüyümüz kimi, məsihçi
  məhəbbəti — <em>aqape</em> bizə qarşı necə davranmalarından və bizə nə
  etmələrindən asılı olmayaraq, başqalarının xeyrini axtaran sarsılmaz xoş
  niyyətdir. Belə məhəbbət yalnız Məsihin qəlbimizdə yaşadığı vaxt
  yaranır. O Məsih ki, Özü də məhəbbətdir və yalnız Onu dəvət etdiyimiz
  vaxt qəlbimizə gəlir.</p>
<p>Bağışlanma almaq üçün biz də bağışlamalıyıq. Bunu ancaq Məsihin gücü
  və səlahiyyəti sayəsində bacara bilərik.</p>
<h2 id="imtahan-ilə-sinanmaq-matta-613">İMTAHAN İLƏ SINANMAQ (Matta
  6:13)</h2>
<p>Bu xahişi araşdırmazdan əvvəl iki vacib məqamı nəzərdən keçirmək
  lazımdır.</p>
<p>1. Müasir dinləyicinin qulağında <em>imtahan etmək</em> sözü yaxşı
  mənada səslənmir. Bu, kimisə <em>günaha sövq etməyə çalışmaq</em>
  deməkdir. Müqəddəs Kitabda <em>peyrazeyn</em> sözü <em>imtahana
    çəkmək</em> kimi deyil, <em>sınamaq</em> kimi tərcümə olunsa, daha yaxşı
  olardı. Əhdi-Cədiddə insanı <em>imtahana çəkmək</em> onu <em>günaha sövq
    etmək mənasında</em> yox, onun <em>gücünü, sədaqətini, xidmət
    qabiliyyətini sınamaq</em> mənasında işlədilir.</p>
<p>Əhdi-Ətiqdə Allahın, İbrahimdən yeganə oğlu İshaqı qurban verməsini
  tələb edərək onu necə sınadığını oxuyuruq. Müqəddəs Kitabda bu hekayə
  belə başlayır: «Bir müddət sonra Allah İbrahimi sınağa çəkdi»
  (<em>Yaradılış 22:1</em>) Təbii ki, burada «sınağa çəkdi» sözü günaha
  sövq etmək mənasını vermir. Çünki Allah heç vaxt insanı günaha sövq
  etməz. Əksinə, bu söz sədaqəti və itaəti sınamaq mənasında işlədilir.
  Biz İsa Məsihin sınağa çəkilməsi barədə oxuyanda, hekayə belə sözlərlə
  başlayır: «Bundan sonra İsa iblis tərəfindən <em>sınağa çəkilmək</em>
  üçün Ruh tərəfindən səhraya aparıldı» (<em>Matta 4.1</em>). Əgər burada
  «sınağa çəkilmək» sözünü günaha sövq etmək mənasında başa düşsək, belə
  nəticəyə gəlmək olar ki, Müqəddəs Ruh İsanı günaha sürükləməyə cəhd
  edib. Müqəddəs Kitabda oxuduqlarımızdan görürük ki, «<em>sınağa
    çəkmək</em>» sözünün ən azı «<em>günaha sövq etmək</em>» qədər
  «<em>yoxlamaq</em>» mənası var.</p>
<p>Burada sınağa dair böyük həqiqət var. Sınağın məqsədi bizi büdrətmək
  deyil. Sınaq bizi daha yaxşı və güclü etməlidir. Sınaq bizi günahkar
  yox, daha da güclü etməlidir. Ola bilsin ki, biz sınağa tab gətirməyib
  öhdəsindən gələ bilməyək. Amma bu o demək deyil ki, sınaqdan keçə
  bilməməyimiz öncədən planlaşdırılıb. Biz sınaqdan daha güclü və daha
  yaxşı çıxmalıyıq (<em>1Peter 1:6-7 ilə müqayisə edin</em>). Böyük
  mühəndislik layihəsində istifadə ediləcək metal daha yüksək gərginlik və
  təzyiqə məruz qalmalıdır, nəinki digər metallar. Beləcə Allah da insanı
  Öz xidmətində istifadə etməzdən əvvəl onu sınaqdan keçirməlidir.</p>
<p>Bütün bunlar həqiqətdir. Lakin o da həqiqətdir ki, Müqəddəs Kitab
  dünyada şər qüvvənin olduğunu inkar etmir. Müqəddəs Kitab nəzəri kitab
  deyil. Orada şər qüvvənin haradan gəldiyi barədə heç bir əsaslandırma
  yoxdur. Amma o, dünyada belə bir pis qüvvənin olduğunu qeyd edir. Buna
  görə də Azərbaycan dilində Rəbbin Duasındakı bu xahiş ingilis dilindən
  tərcümədə «bizi pislikdən xilas et», alman dilindən tərcümədə «bizi pis
  qüvvələrdən xilas et» kimi yox, «bizi şər olandan xilas et» deyə tərcümə
  olunub. Müqəddəs Kitab şəri mücərrəd bir prinsip və ya qüvvə kimi deyil,
  Allaha qarşı fəal olan qüvvə kimi tanıyır.</p>
<p>Müqəddəs Kitabda şeytan barədə yazılanlar böyük maraq doğurur. İbrani
  dilində <em>şeytan</em> sadəcə olaraq <em>əleyhdar</em> deməkdir. Bu söz
  çox vaxt insana münasibətdə də işlənə bilər. Hər insanın əleyhdarı onun
  <em>şeytanıdır</em>. Şamuel peyğəmbərin birinci kitabında filiştlilər
  Davudun geri qaytarılmasını xahiş edirlər. Onlar qorxurdular ki, Davud
  onların <em>şeytanı, əleyhdarı</em> olacaq (<em>1Şamuel 29:4</em>).
  Padşah Süleyman bəyan edir ki, Rəbb ona sülh verdi və heç bir
  <em>düşmən, şeytan</em> yoxdur (<em>1Padşahlar 5:4</em>). Davud Avişaya
  öz <em>şeytanını, ittihamçısını</em> gördü (<em>2Şamuel 19:22</em>).
  Bütün bu hallarda şeytan əleyhdar, düşmən mənasında işlədilir. Sonra
  şeytan sözü <em>iddiaçı, kiməsə qarşı məhkəmədə iddia qaldıran</em>
  mənasını verdi. Sonra bu söz yerlə əlaqəsini itirib, sanki göyə qalxır.
  Yəhudilərdə belə bir fikir var idi ki, göydə insana qarşı ittiham irəli
  sürən bir mələk var; bir növ prokuror rolunda olan mələk. Bu mələk
  <em>şeytan</em> idi. Bu mərhələdə <em>şeytan</em> hələ şər qüvvə
  deyildi. O, səmavi məhkəmə sisteminin bir hissəsi idi. Əyyubun kitabı
  1:6-da şeytan Allahın oğulları sırasında idi: «Bir gün ilahi varlıqlar
  Rəbbin hüzuruna qalxmaq üçün gələndə Şeytan da onlara qoşulub gəldi». Bu
  mərhələdə şeytan insanın səmavi ittihamçısı idi.
</p>
<p>Amma adama qarşı <em>iş qaldırmaq</em> üçün gərək onu <em>işə
    salasan</em>. Budur, növbəti addım atıldı. Şeytanın başqa adı da var —
  iblis. <em>İblis</em> yunan dilində <em>böhtançı</em> mənasını verən
  <em>diabolos</em> sözündən götürülüb. Beləliklə, şeytan insanın
  <em>iblisi,</em> böhtançısı, düşməni, əleyhdarı oldu. Onun niyyəti
  Allahın planını və məqsədlərini pozmaq, bəşəriyyəti məhv etmək idi.
  Şeytan insana və Allaha qarşı olan hər şeyi xarakterizə edir. İsa Məsih
  bizə öyrədir ki, bu dağıdıcı qüvvədən xilas olmaq üçün dua edək. O, bu
  şər qüvvənin mənşəyinə varmır. Çünki bu, müzakirə mövzusu deyil. Bir
  nəfərin dediyi kimi: «İnsan yuxudan oyanıb evinin yandığını görsə,
  kresloda oturub fərdi evlərdə baş verən yanğınla bağlı əsər yazmaz. O,
  dərhal yanğını söndürməyə can atıb, evini xilas etməyə çalışar». Buna
  görə də Müqəddəs Kitab şərin mənşəyi haqqında araşdırmalara vaxt
  itirmir. Müqəddəs Kitab insanı dünyadakı şərlə mübarizə aparmaq üçün
  təchiz edir.
</p>
<h2 id="imtahan-hücumu-matta-613-ardı">İMTAHAN HÜCUMU (Matta 6:13
  (ardı)) </h2>
<p>Həyatda həmişə sınaqlar olur. Lakin düşmən buna səbəb tapmayınca
  hücuma keçə bilməz. Bəs bu səbəbi haradan tapır? Bizim imtahanlarımız
  haradan qaynaqlanır? Əvvəlcədən xəbərdar olmaq qabaqcadan silahlanmaq
  deməkdir. Əgər hücumun haradan gələcəyini bilsək, onu daha yaxşı dəf edə
  bilərik.</p>
<p>1. Bəzən imtahanlar bizə kənardan hücum edir. Bəzi insanlar bizə pis
  təsir edir. Bəzi insanların yanında pis iş görməyi ağlından belə
  keçirtmək mümkün deyil. Bəzilərinin yanında isə pis işlər görmək çox
  asandır. Məşhur Şotlandiya şairi Robert Börns gəncliyində kətanla
  işləməyi öyrənmək üçün doğma kəndini tərk etmişdi. O, ömür boyu dünyanı
  gəzmiş və çox şey görmüş güclü xarakterli Robert Braunla rastlaşmışdı.
  Börns ona heyran olmuşdu və hər şeydə onu təqlid etməyə çalışırdı: «O
  məndən daha böyük axmaq insan idi, çünki onun yol göstərən ulduzu qadın
  idi... O mənim dəhşətlə baxdığım bəzi zəifliklər və çatışmazlıqlara
  qeyri-ciddi yanaşırdı. Bu mənada onun dostluğu mənə ziyan vurdu». Bəzən
  elə olur ki, dostluq və ya yoldaşlıq adama zərər verir. İnsan imtahanla
  dolu dünyada dost və cəmiyyət seçimində diqqətli olmalıdır. Kənardan
  gələn imtahanlara yer vermək olmaz.</p>
<p>2. Nə qədər faciəli görünsə də, etiraf etməliyik ki, imtahanlar bizi
  sevənlər tərəfindən də gələ bilər. Digərlərinə nisbətən belə imtahanlara
  qarşı durmaq çox çətindir. Çünki bu bizi sevən və heç bir halda bizə
  zərər vermək istəməyən insanlar tərəfindən gəlir.</p>
<p>Əslində isə, belə olur: insan necə davranmalı olduğunu bilir. O,
  hansısa peşəni və həyat yolunu seçir. Amma sonra onun seçimi kiminsə
  xoşuna gəlmir. O, riskə getməli olur. Bəlkə də dünyanın uğur hesab
  etdiyi hər şeydən vaz keçməli olur. Məhz belə vəziyyətdə onu sevən
  insanlar seçdiyi yoldan döndərməyə çalışırlar. Onu sevənlər ona
  ehtiyatlı, tədbirli, ağıllı olmağı məsləhət görürlər. Onlar istəyir ki,
  sevdikləri adam onların maraqlarına uyğun hərəkət etsin. Onlar istəmir
  ki, həmin adam fürsəti əldən versin. Buna görə də onun özünün düzgün
  hesab etdiyi şeylərdən uzaqlaşdırmağa çalışırlar.</p>
<p>Məsihlə də belə oldu. «İnsanın düşməni öz ev əhli olacaq» (<em>Matta
    10:36</em>). İsanın ailə üzvləri Onu aparmağa çalışdılar.. Çünki
  fikirləşirdilər ki, O, ağlını itirib (<em>Mark 3:21</em>). Onlara elə
  gəlirdi ki, İsa həyatını və uğurlarını boşuna sərf edir; onlar
  düşünürdülər ki, İsa axmaqlıq edir. Onlar İsanı durdurmaq istəyirdilər.
  Bəzən ən güclü sınaq bizə sevginin səsi ilə gəlir.</p>
<p>3. Bəzən imtahan çox qəribə şəkildə gənclərə hücum edir.
  Əksəriyyətimizdə göründüyümüzdən daha pis görünmək kimi qəribə istək
  yaranır. Hər halda, bəzi dostlarımızın arasında. Biz yumşaq və dindar,
  sentimental və müqəddəs görünmək istəmirik. Deyirik ki, qoy bizim
  barəmizdə iffətli kimi yox, dəhşətli dərəcədə quldur-fırıldaqçı kimi
  düşünsünlər. Avqustinin «Etiraf» əsərində məşhur bir parça var: «Onların
  əxlaqsızlıqları ilə öyündüklərini eşidəndə tay-tuşlarım arasında həyasız
  olmadığıma görə utandım... Mən təkcə əməllərimin verdiyi məmnunluqdan
  deyil, həm də tərifdən zövq alırdım... Qınaq hədəfi olmayım deyə, özümü
  olduğumdan daha pis göstərirdim. Ən pis əxlaqsız adam kimi günah etməsəm
  də, nifrətə layiq olmağım üçün deyirdim ki, bu işi mən görmüşəm».</p>
<p>Bir çoxları oturub-durduğu çevrədə fərqlənməmək üçün zəifliklərini
  görməzdən gəlib, yeni vərdişlər mənimsəməyə başladılar. İmtahanlara
  qarşı ən yaxşı müdafiə forması — yaxşı olmaq üçün cəsarət
  göstərməkdir.</p>
<h2 id="imtahan-hücumu-matta-613-ardı-1">İMTAHAN HÜCUMU (Matta 6:13
  (ardı)) </h2>
<p>4. Lakin imtahan bizə təkcə xaricdən gəlmir. O, həm də daxilimizdən
  gəlir. Əgər içimizdə imtahanlara səbəb ola biləcək bir şey olmasaydı,
  onların qalib gəlməsi qeyri-mümkün olardı. Hər birimizin öz zəif nöqtəsi
  var. İmtahan da bu zəif nöqtəyə hücumdan başlayır.</p>
<p>Bu zəif nöqtə hər kəs üçün fərqlidir: biri üçün dəhşətli olan imtahan
  digərinə heç toxunmur; birinə heç toxunmayan isə digərinə qarşısıalınmaz
  sınaq olur.</p>
<p>Hər bir insanın zəif nöqtəsi var. Əgər o, ehtiyatlı olmasa, həmin
  zəifliyi onu məhv edər. Hər bir insanda bir boşluq, mənfi xarakter var.
  Bu xarakter onun bütün həyatını məhv edə bilər. Məsələn, güclü bir
  instinkt və ya hər an büdrədə biləcək güclü ehtiras. Biz bunun fərqinə
  varmalı və diqqətli olmalıyıq.</p>
<p>5. Amma nə qədər qəribə görünsə də, bəzən imtahan bizim zəif
  nöqtəmizdən deyil, ən güclü cəhətimizdən gəlir. Əgər biz vərdiş olaraq
  «Mən bunu heç vaxt etməyəcəyəm» deyiriksə, o zaman məhz bu sahədə daha
  ehtiyatlı olmalıyıq. Tarix yenilməz qalalar barədə hekayələrlə doludur.
  Adamlar qalanın yenilməzliyinə o qədər arxayın olurdular ki, onu qorumaq
  üçün mühafizəçi qoymağı lazım bilmirdilər. Bu cür özünəarxayınlıq qədər
  adamı imtahana salan heç nə yoxdur. Biz istər ən zəif, istərsə də ən
  güclü cəhətimizə görə həmişə ayıq-sayıq olmalıyıq.</p>
<h2 id="imtahandan-müdafiə-matta-613-ardı">İMTAHANDAN MÜDAFİƏ (Matta
  6:13 (ardı)) </h2>
<p>Bizi imtahana uğradan hücumlar haqqında danışdıq. İndi isə imtahana
  qarşı necə səfərbər olacağımızı müzakirə edəcəyik.</p>
<p>1. Ən sadə müdafiə — <em>özünə hörmət hissidir</em>. Nehemyanın
  həyatı təhlükədə olanda ona vəzifəsini və işini tərk edərək, təhlükə
  keçənə qədər Məbəddə bağlı qapılar arxasında qalmağı təklif etdilər.
  Nehemya belə cavab verdi: «Mənim kimi adam qaçarmı? Canını qurtarmaq
  üçün məbəddə gizlənərmi? Əsla belə etmərəm!» (<em>Nehemya 6:11</em>).
  İnsan çox şeydən qaça bilər, amma özündən qaça bilməz. İnsan öz
  xatirələri ilə yaşamalıdır. Əgər o özünə hörmətini itiribsə, həyatı
  dözülməz olur. Bir vaxtlar Amerika Birləşmiş Ştatlarının iyirminci
  prezidenti Ceyms Qarfildə sərfəli, lakin şərəfsiz bir təklif edilmişdi.
  «Heç kim heç vaxt heç nə bilməyəcək» deyə onu əmin etdilər. Qarfild isə
  belə cavab verdi: «Heç kim bilməsə də, prezident Qarfild biləcək və mən
  onunla yatmalıyam». İnsan sınağa çəkiləndə «Mənim kimi bir adam necə
  belə edə bilər?» deyərək özünü müdafiə edə bilər.</p>
<p>2. Müdafiənin başqa üsulu — <em>ənənədir</em>. Nəsillər boyu
  yaradılmış ənənələri heç kim asanlıqla poza bilməz. Afinanın görkəmli
  dövlət xadimi olan Perikl xalq məclisində çıxış etməyə gedəndə həmişə
  öz-özünə deyirdi: «Perikl, unutma ki, sən afinalısan və afinalılarla
  danışmağa gedirsən».</p>
<p>İkinci Dünya Müharibəsi tarixinin ən parlaq səhifələrindən biri
  1941-ci ilin aprel-dekabr aylarında alman-italyan qoşunlarının
  mühasirəyə aldığı Liviyanın (Şimali Afrika) Tobruk şəhərinin ingilis
  qoşunları tərəfindən müdafiə olunmasıdır. Mühafizəçilərdən ibarət iki
  batalyondan yalnız iki yüz əsgər və zabit sağ qaldı. Sağ qalanların
  sanki kölgəsi qalmışdı. Onlar aviasiya xəstəxanasına yerləşdirildilər.
  Zabit pilotlardan biri söhbətində belə deyirdi: «Bəli, piyada qoşun kimi
  getməkdən başqa çarəmiz yox idi». Digəri isə qeyd edirdi: «Yəqin seçmə
  qoşunda xidmət etmək asan deyil. Çünki nə olur olsun, vəzifədən irəli
  gələn ənənə səni dik dayanmağa məcbur edir».</p>
<p>Ənənə dünyanın ən güclü qüvvələrindən biridir. Hər birimiz hansısa
  ölkənin, məktəbin, ailənin, kilsənin üzvüyük. Etdiyimiz hər şey
  ölkəmizdə, məktəbimizdə, ailəmizdə, kilsəmizdə iz buraxır. Bizə gəlib
  çatmış və inandığımız adət-ənənələrə xəyanət edə bilmərik.</p>
<p>3. <em>Bizim sevdiyimiz insanlar və bizi sevənlər üçün</em>
  müdafiəmiz var. Əgər cəza insanın tək özünə aid olsaydı, bəlkə də o, çox
  günah edərdi. Amma insan günahdan qaçır. Çünki öz həyatını məhv etsə
  belə, başqalarının gözündə görəcəyi ağrıya dözə bilmir.</p>
<p>Belə bir məsəl var:</p>
<p>«Bir kişi evinin qapısının ağzında oturub tənbəki çəkirdi. Qonşusu da
  yanında oturub onu sınayırdı: «Kasıb adamsan, işin-gücün yoxdur. Bu isə
  vəziyyətini yaxşılaşdırmaq üçün asan bir yoldur. Elə də çətin iş deyil,
  çoxlu pul gətirəcək və burada qınanılası heç nə yoxdur. Ləyaqətli
  insanlar bunu hər gün edirlər. Bu fürsəti əldən versən, axmaq olarsan.
  Gəl elə indi gedib bu işi görək». Kişi diqqətlə qonşusuna qulaq asırdı.
  Ta ki onun gənc arvadı qucağında uşaqla çölə çıxanadək.</p>
<p>«Uşağı bir dəqiqə saxla. O nadinclik edir, mən isə paltarları asıb
  qurutmalıyam» — arvadı dedi. Kişi uşağı qucağına götürdü. Uşaq atasının
  gözlərinə baxıb, sanki baxışları ilə belə deyirdi: «Cismim sənin
  cismindən, qanım sənin qanındandır. Hara getsən, ora gedəcəyəm. Mənə yol
  göstər, ata. Mən sənin izinlə gedəcəyəm». Bu zaman kişi qonşusuna belə
  dedi: «Get bir daha bura gəlmə».</p>
<p>Bəlkə də insan günahının əvəzini ödəyə bilər. O halda ki, günahın
  dəyəri yalnız özünə aid olsun. Amma yadına düşsə ki, etdiyi günah
  kiminsə qəlbini qıracaq, onda imtahanlara qarşı möhkəm müdafiəsi
  olacaq.</p>
<p>4. Bizim <em>İsa Məsihin hüzurunda müdafiəmiz</em> var. İsa kitabın
  qəhrəmanı deyil; O, həmişə hər yerdə mövcuddur. Bəzən bir-birimizə belə
  sual veririk: «Birdən Məsihin yanınızda dayandığını görsəniz, nə
  edərdiniz? İsa evinizdə qonaq olsaydı, necə yaşayardınız?» Amma məsihçi
  inancının mahiyyəti ondan ibarətdir ki, İsa həmişə bizimlədir. O, hər
  evdə qonaqdır. Onun varlığı inkaredilməzdir. Buna görə də biz elə
  yaşamalıyıq ki, O, həyatımızı görə bilsin. İmtahanlara qarşı güclü
  müdafiəmiz — İsa Məsihin varlığını heç vaxt unutmamaqdan irəli
  gəlir.</p>
<h2 id="orucu-necə-tutmaq-olmaz-matta-616-18">ORUCU NECƏ TUTMAQ OLMAZ
  (Matta 6:16-18)</h2>
<p>Oruc indiki dövrdə də Şərqdə ibadətin mühüm elementidir. Müsəlmanlar
  müsəlman təqviminin doqquzuncu ayına təsadüf edən və Məhəmmədə verilən
  ilk vəhyin xatirəsi olan Ramazan ayında oruc tutmağa ciddi şəkildə
  riayət edirlər. Oruc, qara sapın ağ sapdan ayırd edilə biləcəyi torandan
  gün batana qədər davam edir. Bu müddətdə çimmək, su içmək, siqaret
  çəkmək, ətir qoxusunu içinə çəkmək, yemək qadağandır; təkcə əsas şeylərə
  icazə verilir. İstisna hallar yalnız tibb bacıları və hamilə qadınlara
  aiddir. Əsgərlər və səyahətçilər orucu poza bilərlər. Lakin onlar başqa
  vaxt həmin orucu tutmalıdırlar. Əgər insan səhhətinə görə oruc tuta
  bilmirsə, o, fəqirlərə sədəqə verməklə qanun pozuntusunun əvəzini
  ödəməlidir.</p>
<p>Məhz belə oruc tutma adətləri qədim yəhudilərdə də var idi. Yuxarıda
  qeyd etdiyimiz kimi oruc gün çıxandan gün batana qədər davam etməli idi.
  Yalnız bundan sonra qida qəbul etmək olardı. İsa Məsihin dövründə
  yəhudilərin yalnız bir vacib orucu var idi. Bu da Kəffarə günündə
  tutulan oruc idi. Həmin gün hamı səhərdən axşama kimi özünü «hər şeydən
  məhrum» etməli idi (<em>Levililər 16:31</em>). Yəhudi din alimlərinin
  qanununda deyilirdi: «Kəffarə günü yemək, içmək, çimmək, yağla məsh
  olunmaq, ayaqqabı geyinmək, həmçinin fiziki yaxınlıq qadağandır». Hətta
  balaca uşaqlar belə Kəffarə günü müəyyən qədər oruc tutmağa öyrədilirdi
  ki, böyüyəndə ümumxalq orucunda iştirak etməyə hazır olsunlar.</p>
<p>Amma yəhudilərin yalnız bir məcburi oruc günü olmasına baxmayaraq,
  onlar fərdi orucları da geniş şəkildə tətbiq edirdilər.</p>
<p>Başqa bir oruc <em>yas mərasimi ilə bağlı</em> idi. Yas tutanlardan
  yaxın adamın ölümü ilə dəfni arasında ət və şərabdan çəkinmələri tələb
  olunurdu. <em>Günahların kəffarəsi üçün oruc</em> tutulurdu. Deyirlər
  ki, Ruven Yusifi köləliyə satdığına görə günahını yumaq üçün yeddi il
  oruc tutmuşdu: «O, nə şərab, nə də başqa içkilər içirdi, ağzına ət
  dəymirdi, heç bir dadlı yemək yemirdi» («Ruvenin əhdi» 1:10). Eyni
  səbəbdən, «Şimeon iki il oruc saxlamaqla özünü aşağı tuturdu, çünki
  Yusifə nifrət edirdi» («Şimeonun Əhdi» 3:4). Deyilənə görə, Tamarla
  işlətdiyi günaha görə tövbə edən Yəhuda qocalana qədər «ət və şərab
  qəbul etmədi və həyatdan zövq almadı» («Yəhuda Əhdi» 15:4). Yəhudi
  mütəfəkkirlərinin tövbə etmədən oruc tutmağı mənasız gördüklərini desək,
  düzgün olar. Oruc yalnız daxili peşmançılığın zahiri təzahürü kimi qəbul
  edilirdi. Hikmət kitabının müəllifi Sirax oğlu Yeşua yazır
  (<em>34:26</em>): «Günahlarından ötrü oruc tutan, sonra gedib həmin işi
  edən adam da eyni vəziyyətdədir. Onun dualarını kim eşidər? Özünü
  alçaltmasının nə faydası var?» Bir çox hallarda <em>oruc tutmaq xalqın
    tövbəsi</em> sayılırdı. Məsələn, xalq Binyaminlə daxili müharibədə
  məğlub olandan sonra oruc tutdu (<em>Hakimlər 20:26</em>). Şamuel xalqa
  oruc tutmağı əmr etdi, çünki onlar Baal bütünün ardınca getmişdilər
  (<em>1Şamuel 7:6</em>). Nehemya da xalqa oruc tutmağı və günahlarını
  etiraf etməyi əmr etdi (<em>Lehemya 9:1</em>). Xalq Allah qarşısında
  tövbə edərək dəfələrlə oruc tutdu.</p>
<p>Bəzən <em>oruc vəhy almaq üçün hazırlıq</em> rolunu oynayırdı. Musa
  peyğəmbər qırx gün və qırx gecə dağda oruc tutdu (<em>Çıxış 24:15</em>).
  Daniel Allahdan səbirsizliklə cavab gözləyərək oruc tutdu (<em>Daniel
    9:3</em>). İsa Məsih ağır sınaqdan keçəndə oruc tutmuşdu (<em>Matta
    4:2</em>). Bu, məntiqli idi, çünki bədən nizam-intizamlı olanda, ruhani
  və intellektual qabiliyyətlər çox ayıq olur.</p>
<p>Bəzən <em>oruc tutmaq Allaha yalvarış</em> idi. Məsələn, yağış
  yağmayanda və məhsul tələf olmaq təhlükəsi ilə üz-üzə qalanda, Allaha
  yalvarmaq üçün ümumxalq orucu elan olunurdu.</p>
<p>Yəhudilərə görə, orucun üç əsas məqsədi vardı.</p>
<p>1. Oruc <em>Allahın diqqətini oruc tutana yönəltmək üçün şüurlu
    şəkildə atılan</em> addım idi. Əslində, burada məqsəd sadə idi. Oruc
  Allahın diqqətini cəlb etmək və Onu təvazökar insana yönəltmək məqsədi
  daşıyırdı.</p>
<p>2. <em>Oruc tutmaq insanın sidq ürəkdən tövbə etdiyini sübut etmək
    üçün şüurlu şəkildə atılan addım idi</em>. Oruc duaların səmimiliyinin
  göstəricisi idi. Bunun arxasında təhlükənin olduğu dərhal nəzərə çarpır.
  Çünki tövbə səmimi olmaya bilərdi.</p>
<p>3. Amma çox vaxt oruc <em>əvəzedici</em> xarakter daşıyırdı. O, daha
  çox bir insanın canının xilasına yox, Allahın bütün İsrail xalqını çətin
  vəziyyətdən xilas etməsinə yönəlirdi. Hər şey elə görünürdü ki, sanki
  xüsusi möminlər «Adi insanlar bunu edə bilməz, onlar dünyəvi işlərlə çox
  məşğuldurlar. Biz bunu başqalarında lazım olan möminliyin çatışmazlığını
  kompensasiya etmək üçün edəcəyik» deyirdilər. Yəhudilər arasında orucun
  nəzəriyyəsi və praktikası bax belə idi.</p>
<h2 id="orucu-pozan-şeylər-matta-616-18-ardı">ORUCU POZAN ŞEYLƏR (Matta
  6:16-18 (ardı)) </h2>
<p>Yəhudilərin oruc tutmaq haqqında idealları nə qədər yüksək olsa da,
  praktikada bunları həyata keçirmək müəyyən təhlükələrlə bağlı idi. Ən
  təhlükəlisi də o idi ki, insanlar möminliklərini başqalarına əlçatmaz
  kimi göstərmək üçün oruc tuta bilərdilər, yəni möminliyini və
  nizam-intizamını Allaha yox, insanlara sübut etməyə çalışa bilərdilər.
  İsanın ifşa etdiyi də elə bu idi. O, oruc tutaraq möminliyini təntənəli
  şəkildə nümayiş etdirənləri qınayırdı. Yəhudilər bazar ertəsi və cümə
  axşamı oruc tuturdular. Həmin günlər bazarda alış-veriş günləri idi.
  Buna görə şəhərdə və kəndlərdə, xüsusilə də Yerusəlimdə adamlar bir yerə
  toplaşırdılar. Həmin günlərdə oruc tutanlar möminliklərini görən və
  onlara heyran olan «böyük tamaşaçı» kütləsi toplayırdılar. Bir çoxları
  qəsdən elə edirdilər ki, başqaları onların necə oruc tutduğunu mütləq
  görsünlər. Onlar bilərəkdən açıq başları, dağınıq saçları, çirkli və
  nimdaş paltarları ilə küçə boyu addımlayırdılar. Hətta solğunluqlarını
  vurğulamaq üçün qəsdən üzlərini ağardırdılar. Bu, təvazökarlıq yox,
  ruhani qürur və lovğalığın təzahürü idi.</p>
<p>Müdrik ravvinlər də İsa Məsih kimi bunu qınayırdılar. Ravvinlər yaxşı
  bilirdilər ki, əslində, oruc özlüyündə heç bir məna daşımır. Onlar
  deyirdilər ki, nəfsə hakim olmaq əhdi məhbusların taxdıqları dəmir
  yaxalıq kimidir. Belə əhd bağlayan insan yaxasının baxımsız qaldığını
  görüb, səhvən onu boynuna taxan və bununla da könüllü olaraq köləliyi
  qəbul edən şəxs kimidir. Ravvinlərin gözəl bir məsəli vardı: «İnsan
  Qiyamət günü edə biləcəyi, lakin etmədiyi hər bir yaxşı əməlin hesabını
  verəcəkdir».</p>
<p>Orucun yanlış anlaşılmasını göstərən belə bir hekayə var. Günlərin
  bir günü səyahətçi qayalıq yerlərdən keçərkən katolik keşişi ilə
  qarşılaşır. O, belə bir qocanın sıldırım qayaları aşdığını, yoxuş boyu
  dırmaşdığını görüb çox təəccüblənir və soruşur:</p>
<ul>
  <li>
    <p>Sənin burada nə işin var?</p>
  </li>
</ul>
<ul>
  <li>
    <p>Dünyanın gözəlliyini axtarıram — deyə qoca cavab verir.</p>
  </li>
  <li>
    <p>Amma sən onun gözəlliyini çoxdan ötürmüsən.</p>
  </li>
</ul>
<p>Bunu eşidən qoca ona öz hekayəsini danışır. O, bütün ömrünü
  monastırda keçirmişdi və heç vaxt onun hüdudlarından kənara çıxmamışdı.
  Bir gün ağır xəstələnir və yuxuda çarpayısının yanında bir mələk
  görür.</p>
<ul>
  <li>
    <p>Niyə gəldin? — deyə qoca mələkdən soruşur.</p>
  </li>
  <li>
    <p>Səni evə aparmaq üçün — mələk cavab verir.</p>
  </li>
  <li>
    <p>Mən çox gözəl bir ölkəyə gedəcəyəm? — qoca yenidən
      soruşur.</p>
  </li>
  <li>
    <p>Sən çox gözəl ölkədən gedirsən — deyə mələk cavab verir.</p>
  </li>
</ul>
<p>Qoca sonra sözünə davam edərək deyir ki, o, monastırın ətrafındakı
  tarlalardan və ağaclardan başqa heç nə görməyib.</p>
<ul>
  <li>
    <p>Çox təəssüf ki, tərk etdiyim bu dünyada çox şey
      görməmişəm.</p>
  </li>
  <li>
    <p>Onda, — mələk deyir, — mən qorxuram ki, gedəcəyin dünyada da az
      gözəllik tapasan.</p>
  </li>
</ul>
<p>Mələyin bu sözlərini eşidib qoca özünü pis hiss edir. O, bu dünyada
  daha iki il qalmaq üçün mələkdən icazə istədiyini səyyaha deyir:</p>
<ul>
  <li>
    <p>Duam eşidildi və mən topladığım kiçik qızılı və bütün vaxtımı yer
      üzünün gözəlliklərini axtarmağa sərf edirəm. İndi gördüklərimi çox
      bəyənirəm!</p>
  </li>
</ul>
<p>İnsan yer üzünün gözəlliklərini rədd etməli deyil, əksinə, onları
  görməli və onlardan zövq almağı bacarmalıdır. Dini nöqteyi-nəzərdən
  orucun qeyri-adi möminliyin nümayişi kimi heç bir dəyəri yoxdur.</p>
<h2 id="əsl-oruc-matta-616-18-ardı">ƏSL ORUC (Matta 6:16-18 (ardı))
</h2>
<p>İsa Məsih yanlış oruc tutmağı pisləsə də, Onun sözləri göstərir ki,
  oruc tutmağın müdrik bir yolu var. İsa məsihçilərdən bu yola əməl
  etmələrini gözləyir. Lakin bizim çoxumuz bu barədə heç düşünmürük.
  Yalnız bəzi sadə insanlar orucu ciddi qəbul edirlər. Müdrik oruc isə əla
  bir şeydir. Bunun da bir çox səbəbi var.</p>
<p>1. Oruc tutmaq <em>sağlamlıq</em> üçün faydalıdır. Çoxları elə həyat
  tərzi sürürlər ki, xəstə və zəif ola bilərlər. Bəzi insanlar yemək üçün
  yaşayır, yaşamaq üçün yemirlər. İnsanların əksəriyyəti üçün tez-tez oruc
  tutmaları faydalı olardı.</p>
<p>2. Oruc tutmaq <em>özünü tərbiyə etmək üçün</em> yaxşıdır. Özünə çox
  şeyi icazə vermək asandır. Elə vaxtlar olur ki, biz əldə edə biləcəyimiz
  heç nəyə məhdudiyyət qoymuruq. İnsanların çoxu hər həftə heç olmasa bir
  müddətə öz istəklərinə hakim olsalar və özlərinə «zəhər əleyhinə» ciddi
  nizam-intizam tətbiq etsələr, yaxşı olardı.</p>
<p>3. Oruc tutmaq <em>istəklərimizin quluna çevrilməyin</em> qarşısını
  alır. Bir çoxumuz vərdişlərdən əl çəkə bilmədiyimizə görə özümüzə haqq
  qazandırırıq. Bu vərdişlər həyatımızın o qədər vacib hissəsinə çevrilir
  ki, onlardan əl çəkə bilmirik. Bəzi insanlar bir çox şeylərə elə həvəs
  göstərir ki, bu şey zövq gətirməli olduğu halda zəruriyyət yaradır. Əgər
  o şeylərdən məhrum olsalar, onda həyat onlar üçün cəhənnəmə çevrilər.
  Orucu müdrikliklə tutan adam üçün heç nə buxov ola bilməz, ya da
  asılılıq yarada bilməz. Belə olan halda, biz zövq aldığımız şeylərin
  ağası olardıq, onlar bizim yox.</p>
<p>4. Oruc <em>müəyyən şeylər olmadan keçinmək qabiliyyətini</em>
  inkişaf etdirir. İnsanın həyatı üçün vacib meyar onun zəruri hesab
  etdikləridir. Aydın məsələdir ki, nə qədər az şeydən asılı olsaq, bir o
  qədər müstəqil və azad olacağıq. Həyatımızda nə qədər çox zərurət olsa,
  bir o qədər dəbdəbəpərəst olacağıq. İnsan küçədə gəzərkən vitrinlərə
  baxa-baxa bolluq olmadan da yaşaya biləcəyini öz-özünə etiraf etsə
  yaxşıdır. Orucun bəzi formaları insanlara zərurətə çevrilməməli şeylər
  olmadan da yaşamaq bacarığını inkişaf etdirir.</p>
<p>5. Oruc <em>bizə hər şeyin qədrini</em> bildirir. Həyatda bəzən
  nələrdənsə həzz almaq o qədər nadir hala çevrilir ki, ondan dadanda həzz
  aldığını o dəqiqə hiss edirsən. Bu gün çoxlarının iştahası və dadbilməsi
  kütləşib. Bir vaxtlar böyük həzz verən şeylər imtinası mümkünsüz sayılan
  narkotik kimi olub. Oruc zövq almağın həssaslığını və təravətini
  qoruyur.</p>
<p>Oruc adi insanların həyatından, demək olar ki, tamamilə yox olub. İsa
  Məsih orucun yanlış formalarını pisləsə də, orucun həyatdan tamamilə yox
  olacağını nəzərdə tutmurdu. Hər kəs öz ehtiyacına uyğun oruc tutsa,
  yaxşı olar. Səbəb də odur ki, yer üzündəki zövqlər bizim üçün bələdçi
  kimi xidmət etməli və buxovlara çevrilməməlidir.</p>
<p><strong>19-21</strong></p>
<h2 id="əsl-xəzinə-matta-619-21">ƏSL XƏZİNƏ (Matta 6:19-21) </h2>
<p>Adətən, uzun müddət saxlanılan şeyləri toplamaq müdriklik sayılır.
  İstər bu, kostyum və ya avtomobil, xalça və ya mebel olsun. Möhkəm,
  davamlı və yaxşı işləyən əşyaları seçmək ehtiyatlılıq əlamətidir. İsanın
  nəzərdə tutduğu da məhz budur: biz əbədi olana diqqət yetirməliyik.</p>
<p>İsa Məsih o vaxtlar İsraildə mövcud olan üç mühüm mənbə və sərvəti
  xatırladır.</p>
<p>1. İsa insanlara <em>güvələrin məhv edə biləcəyi</em> xəzinələrdən
  çəkinməyi əmr edir. Şərqdə insan sərvətinin bir hissəsini çox vaxt gözəl
  və nəfis geyimlərə sərf edirdi. Məsələn, Elişanın xidmətçisi Gehazi
  ağası tərəfindən sağaldılan Naamandan qeyri-qanuni yolla qazanc əldə
  etmək qərarına gəldi. O, bir talant gümüş və iki dəst paltar istədi
  (<em>2Padşahlar 5:22</em>). Akan onu günaha sürükləyən gözəl paltara
  tamah salmışdı (<em>Yeşua 7:21</em>).</p>
<p>Bütün fikirlərinizi maddiyyata yönəltmək lazım deyil. Çünki onları
  güvə yeyə bilər, nəticədə gözəlliyi və dəyəri itəcək. Xəzinə daimi
  deyil.</p>
<p>2. İsa Məsih insanlara <em>paslanıb məhv olacaq</em> xəzinələrdən
  qaçmağı əmr edir.</p>
<p>Yunan mətnində <em>pas</em> sözü əvəzinə <em>brosis</em> sözü
  işlədilir. Bu söz hərfi mənada <em>yemək, udmaq</em> deməkdir. Bu söz
  başqa heç yerdə <em>pas</em> mənasında işlədilmir. Çox güman ki, belə
  bir mənzərə yaranır. Şərqdə çoxlarının xəzinəsi və sərvəti böyük
  anbarlarda saxlanılan taxıl və çörəkdən ibarət idi. Lakin
  zərərvericilər, qurdlar, siçovullar və siçanlar anbara daxil olub,
  taxılı tamamilə məhv edə bilərdi.</p>
<p>Belə xəzinələr fanidir və heç bir təhlükəsizliyi yoxdur.</p>
<p>3. İsa insanlara əmr edir ki, <em>oğruların qazıb oğurlaya
    biləcəyi</em> xəzinələrdən uzaq dursunlar. Yunan dilinin orijinalında
  <em>qazmaq</em> əvəzinə <em>diorusseyin</em> sözü işlədilir. İsraildə
  evlərin çoxu bişmiş gildən tikilirdi. Buna görə oğrular divarda dəlik
  açaraq evə girirdilər. İsa evində qızıl gizlədən adamdan məsəl çəkir.
  Bir gün o, evə gəlib oğruların kövrək divarda dəlik açdıqlarını və
  xəzinəsini apardıqlarını gördü. Oğruların əlinə düşə biləcək xəzinəyə
  etibar yoxdur.
</p>
<p>Beləliklə, İsa Məsih insanları həzz və mal-dövlətin üç növündən
  çəkinməyə çağırır.</p>
<p>1. İsa paltar kimi köhnəlib korlanan həzlər barədə xəbərdarlıq edir.
  Dünyanın ən gözəl paltarlarını güvə yeyə bilər. Hətta güvə yeməsə belə,
  sonda məhv olacaq. Bütün fiziki həzlər öz saflığını və həssaslığını
  itirməyə məhkumdur. İnsan hər dəfə nələrdənsə zövq aldıqca duyduğu həzz
  getdikcə azalır. İlk məmnunluq hissini yaşamağa daha çox ehtiyac
  yaranır. Zövq uzun müddət istifadə etdikdən sonra ilkin gücünü itirən və
  getdikcə təsirini azaldan narkotik və dərman kimidir. Axmaq o adamdır
  ki, müvəqqəti məmnunluq verən şeylərdə həzz axtarır.</p>
<p>2. İsa Məsih sonda cazibəsini itirən və yoxa çıxan həzlərə qarşı
  xəbərdarlıq edir. Anbardakı taxıl gəmiricilərin — siçovulların,
  siçanların yeminə çevrilir. İnsan yaşlandıqca bəzi zövqlər onun üçün
  istər-istəməz cazibəsini itirir. Bəlkə o, artıq fiziki cəhətdən onlardan
  həzz almaq iqtidarında deyil; bəlkə də onlar artıq onun inkişaf edən
  zehnini qane etmir. İnsan heç vaxt zamanla əlçatmaz olacaq həzlərə
  qapılmamalıdır. O, zamanla cazibəsi və gözəlliyi tükənməyən şeyləri
  axtarmalıdır.</p>
<p>3. İsa Məsih oğurlana biləcək həzlərdən çəkindirir. Buraya bütün
  maddi dəyərlər daxildir, onların hamısı etibarsız və müvəqqətidir.
  Xoşbəxtliyini onların üzərində quran insan kövrək bir təmələ əsaslanır.
  Məsələn, insan həyatını elə qurur ki, onun bütün xoşbəxtliyi puldan
  asılı olur. Birdən gözlənilməz hadisə baş verərsə və o, pulunu itirərsə,
  onda var-dövlətlə birgə xoşbəxtliyini də itirər. Ağıllı insan həyatını
  itirilməyən və şəraitdən asılı olmayan şeylər üzərində qurur.</p>
<p>Xoşbəxtliyi belə şeylərdən asılı olan insan məyus olmağa məhkumdur.
  Xoşbəxtliyini maddiyyata bağlayan insan, şübhəsiz ki, xəzinəsini
  itirəcək, çünki əşyalar müvəqqətidir.</p>
<h2 id="səmadaki-xəzinələr-matta-619-21-ardı">SƏMADAKI XƏZİNƏLƏR (Matta
  6:19-21 (ardı)) </h2>
<p><em>Səmavi xəzinələr</em> ifadəsi yəhudilərə yaxşı tanış idi. Onlar
  belə xəzinələri iki məqamla əlaqələndirirdilər.</p>
<p>1. Onlar deyirdilər ki, insanın yerdə etdiyi yaxşılıq cənnətdə
  xəzinəyə çevrilir. Yəhudilərin yəhudi dinini qəbul edən və Adiabenedən
  olan Monobaz adlı padşah haqqında məşhur bir hekayəsi var idi. Qıtlıq
  olanda Monobaz bütün xəzinəsini yoxsullara payladı. Qardaşları ona xəbər
  göndərdilər ki, ataları xəzinə toplayıb dədə-babalarının xəzinələrinə
  əlavə ediblər, o isə bu xəzinəni dağıdıb-tökdü». Monobaz onlara belə
  cavab verdi: «Atalarım dünya üçün xəzinə topladı, mən isə səmavi aləm
  üçün. Onlar xəzinəni insan əlinin çatacağı yerlərdə saxladılar, mən isə
  xəzinəmi insan əlinin çatmayacağı yerə qoydum. Atalarım heç bir fayda
  gətirməyən xəzinələr yığırdılar, mən isə fayda gətirən xəzinə topladım.
  Atalarım maddi xəzinə yığdılar, mən isə ruhani xəzinə yığdım. Atalarım
  başqaları üçün xəzinə topladılar, mən isə özüm üçün. Atalarım bu dünya
  üçün xəzinə topladılar, mən isə axirət günü üçün».</p>
<p>İsa da, yəhudi ravvinlər də əmin idilər ki, eqoist məqsədlər üçün
  yığılan hər şey itirilir, başqalarına səxavətlə verilənlər isə göylərdə
  xəzinə yaradır.</p>
<p>Sonralar bu, məsihçi icmalarının da prinsipinə çevrildi. İlk İmanlı
  Cəmiyyəti həmişə yoxsulların, xəstələrin, çarəsizlərin və kimsəsizlərin
  qayğısına qalırdı. Romadakı dəhşətli təqib günlərində əsgərlər xəzinə
  tapmaq ümidi ilə məsihçi məbədlərinə soxulur, axtarışlar aparırdılar.
  Bir dəfə Roma valisi İmanlı Cəmiyyətinin ağsaqqalı Lavrentiyə «Mənə
  xəzinənizi göstər» deyə əmr etmişdi. Lavrenti isə həmin an qarnı
  doydurulan dul qadınları və kimsəsiz uşaqları, qulluq göstərilən
  xəstələri, yardım edilən yoxsulları göstərərək dedi: «Budur, kilsənin
  xəzinəsi və sərvəti».</p>
<p>İmanlılar həmişə inanırdı ki, «özümüzdə saxladıqlarımızı itirir,
  xərclədiklərimizi isə qazanırıq».</p>
<p>2. Yəhudilər həmişə <em>səmavi xəzinə ifadəsini insanın xasiyyəti
    ilə</em> əlaqələndirirdilər. Ravvin Yose ben Kismeyə bütpərəst bir
  şəhərdə yaxşı maaş alması şərti ilə yaşamaq təklif ediləndə, o, belə
  cavab vermişdi: «Mən Qanunun ali olduğu yerdən başqa heç bir yerdə
  yaşamayacağam. Çünki insan bu dünyadan köçəndə özü ilə nə gümüş, nə
  qızıl, nə də qiymətli daşlar aparır, yalnız qanunu biliyi və yaxşı
  əməlləri ilə köçür». İspan atalar sözündə deyildiyi kimi: «Kəfənin cibi
  yoxdur».</p>
<p>Bu dünyaya gələn insan özü ilə bu dünyadan ancaq özünü apara bilər.
  Özü ilə apara biləcəyi «mən»liyi nə qədər gözəl olsa, orada bir o qədər
  çox xəzinə tapar.</p>
<p>3. İsa Məsih bu hissəni «insanın xəzinəsi haradadırsa, ürəyi də orada
  olacaq» fikri ilə bitirir. Əgər insan ancaq dünyəvi şeyləri
  qiymətləndirirsə və yalnız dünyəvi şeylərə can atırsa, onda başqa aləmə
  marağı olmayacaq. Əgər insan ömrü boyu gözünü əbədiyyətə dikirsə, o
  zaman bu dünyanın sərvəti onun üçün heç bir əhəmiyyət kəsb etməyəcək.
  İnsan ancaq maddiyyata dəyər verirsə, bu dünyadan peşmanlıq içində
  köçəcək. Yox, əgər insanın fikri həmişə əbədiyyətdə olursa, o, bu
  dünyadan sevinclə ayrılacaq, çünki Allaha qovuşmağa gedir. İsa heç vaxt
  demirdi ki, bu dünyanın mənası yoxdur. O, dönə-dönə vurğulayırdı ki,
  məna dünyada deyil, bu dünyanın insanı hara aparacağındadır. Bu dünya
  həyatın sonu deyil, bu, sadəcə yolun bir mərhələsidir. Buna görə də
  insan ürəyini heç vaxt ona və içindəkilərə verməməlidir. İnsanın gözləri
  həmişə gələcək dünyaya dikilməlidir.</p>
<p><strong>22-23</strong></p>
<h2 id="təhrif-olunmuş-baxiş-matta-622-23">TƏHRİF OLUNMUŞ BAXIŞ (Matta
  6:22-23) </h2>
<p>Bunun arxasında hətta uşağın anlaya biləcəyi bir fikir var. Göz —
  işığın bədənə daxil olduğu pəncərədir. Pəncərənin vəziyyəti otağa necə
  bir işığın daxil olduğunu müəyyənləşdirir. Pəncərə təmiz, aydın və bütöv
  olarsa, işıq otağa dolur və onun hər küncünü aydınladır. Pəncərə buzlu
  və ya rəngli şüşə ilə şüşələnmişsə, çirkli, qırıq və ya bulanıqdırsa,
  otağa işığın daxil olması çətinləşir. Otağa daxil olan işığın miqdarı
  onun keçdiyi pəncərənin vəziyyətindən asılıdır. Buna görə də İsa Məsih
  deyir ki, insanın qəlbinə, ruhuna və ümumiyyətlə, varlığına daxil olan
  işığın miqdarı, keçdiyi gözün ruhani vəziyyətindən asılıdır. Çünki göz
  bütün bədən üçün bir pəncərədir. İnsanların bizdə yaratdığı təəssürat,
  bizim gözümüzdən asılıdır. Bəzi şeylər gözümüzü kor edə və baxışlarımızı
  dəyişə bilər.</p>
<p>1. <em>Qərəz</em> baxışımızı təhrif edə bilər. Heç bir şey bizim
  baxışımızı qərəz qədər təhrif etmir. Qərəz hər bir insanın aydın,
  ağlabatan və məntiqli mühakimə yürütməsinə, həm faktları, həm də onların
  əhəmiyyətini görməsinə mane olur.</p>
<p>Demək olar ki, bütün elmi kəşflər qərəzli baxışlardan keçib özünə yol
  açmalı idi. Ceyms Simpson xloroformun faydalarını aşkar edəndə, o dövrün
  təbib və dindarları ilə uzun müddət mübarizə aparmalı olmuşdu. Onun
  tərcümeyi-halında belə yazılıb: «Qərəzli insanların, yəni yeniliyə qarşı
  çıxan köhnə fikirlilərin iyrənc münasibəti Ceyms Simpsona qarşı çıxdı və
  bu yeni neməti boğmaq üçün əlindən gələni etdi». «Dindarların çoxu elə
  hesab edirdilər ki, qadınları doğum ağrısından azad etmək Allahın
  qanununa qarşı çıxmaqdır».</p>
<p>Həyatın ən vacib komponentlərindən biri — cəsarətli şəkildə özünü
  analiz etməkdir. Bu analiz bizə nə vaxt doğru, nə vaxt yanlış hərəkət
  etdiyimizi və axmaq qərəzlərin qurbanı olduğumuzu görməyə imkan verir.
  Ön mühakimələrə qapanmış insanın gözləri bulanıq, baxışları isə təhrif
  olunub.</p>
<p>2. <em>Qısqanclıq</em> baxışımızı təhrif edə bilər. Bunun klassik
  nümunəsi Şekspirin «Otello» faciəsində əksini tapıb. Mavr<a href="#fn29" class="footnote-ref" id="fnref29"
    role="doc-noteref"><sup>29</sup></a>
  Otello qəhrəmanlıqları ilə şöhrət qazandı və onu sədaqətlə, fədakarlıqla
  sevən Desdemona ilə evləndi. Otello Kassinin Venesiya ordusunun
  komandiri kimi rütbəsini yüksəltdi və beləcə Yaqonu görməzdən gəldi.
  Qısqanclıq alovu Yaqonu bürüdü. O, saxta faktlarla hoqqabazlıq edərək
  Otellonun ürəyinə Kassinin Desdemonaya aşiq olması şübhəsini səpdi. Yaqo
  bunu təsdiqləyən dəlillər təqdim etdi və Otelloda elə dəhşətli
  qısqanclıq oyatdı ki, sonunda o, Desdemonanı boğdu. Ədəbi tənqidçilərdən
  biri bu barədə belə yazır: «Otelloda olan qısqanclıq insan təbiətində
  xaos yaradır və insanı vəhşi heyvana çevirir».</p>
<p>Çox vaxt nikah və dostluq münasibətləri qısqanclıq üzündən dağılır.
  Bu da sağlam vəziyyəti məhvə doğru aparır, insanı həqiqətə, faktlara
  qarşı kor edir.</p>
<p>3. <em>Təkəbbür</em> insanın dünyaya baxışını təhrif edə bilər. Çünki
  təkəbbür insanın həm özünü, həm də başqalarını olduğu kimi görmək
  qabiliyyətindən məhrum edir. Qeyri-adi müdrikliyinə arxayın olan insan
  nə qədər axmaq olduğunu heç vaxt dərk etməyəcək. Əgər o, yalnız öz
  yaxşılıqlarını görürsə, heç vaxt eyiblərini görə bilməyəcək. Özünü
  başqaları ilə müqayisə etdikcə, özünü onlardan üstün, onları isə daha
  aşağı görəcək. Bununla da o özünə tənqidi yanaşmaq qabiliyyətini
  həmişəlik itirəcək və heç vaxt təkmilləşməyəcək. Onun özündə və
  başqalarında gördüyü işıq — qaranlıqdır.</p>
<h2 id="alicənab-baxişlara-malik-olmaq-ehtiyaci-matta-622-23-ardı">ALİCƏNAB
  BAXIŞLARA MALİK OLMAQ EHTİYACI (Matta 6:22-23 (ardı)) </h2>
<p>İsa Məsih burada gözü nurla və qaranlıqla dolduran xüsusi bir
  keyfiyyətdən danışır. Müqəddəs Kitabın Azərbaycan dilində olan
  tərcüməsində <em>sağlam</em> və <em>zəif</em> gözdən bəhs edilir.
  <em>Sağlam</em> və zəif sözləri burada Müqəddəs Yazıların qələmə
  alındığı yunancaya xas olan xüsusi məna kəsb edir.
</p>
<p>Yunan dilindəki mətndə <em>haplous</em> sözündən istifadə olunur, bu
  da <em>haplotes</em> isminə müvafiqdir. Bu söz <em>sağlam</em> kimi
  tərcümə olunub. Əhdi-Cədidin başqa yerlərində isə <em>sadə,
    mehriban</em> kimi tərcümə olunub. Lakin bu sözün hərfi mənası
  <em>bütöv, bölünməz</em> deməkdir. İncilin yazıldığı yunan dilində bu
  söz <em>səxavət, səxavətli</em> deməkdir. Yaqub hər kəsə səxavətlə və
  məzəmmət etmədən verən Allahdan danışır (<em>Yaqub 1:5</em>). Eyni
  zamanda o, <em>haplos</em> zərf nitq hissəsindən istifadə edir.
  Romalılara məktub 12:8-də Paul dostlarını səxavətlə verməyə təşviq edir
  (<em>haplos</em>).
</p>
<p>Başqa yerdə (<em>2Korinflilərə 8:2</em>) Paul Korinf cəmiyyətinə
  Makedoniya cəmiyyətlərinin <em>səxavətliliyini (haplotes)</em>
  xatırladır və onların bütün insanlara göstərdiyi səxavətdən danışır
  (<em>2Korinflilərə 9:11</em>).</p>
<p>Müqəddəs Kitabda <em>zəif</em> mənasında tərcümə edilən söz yunan
  mətnində <em>ponerosdur</em>. Bu onun əsl mənasıdır. lakin həm
  Əhdi-Cədiddə, həm də <em>Septuaqintada</em> <em>poneros</em>, adətən,
  <em>xəsis, simic, acgöz</em> mənalarında işlədilir. Qanunun təkrarı
  kitabında ehtiyacı olan qardaşa borc verməkdən bəhs edilir. Amma
  yeddinci ildə, bağışlanma ilində, bütün borclar silinməli idi. Bu da
  vəziyyəti qəlizləşdirirdi. Belə ki, yeddinci ilin yaxınlaşdığını nəzərə
  alaraq, insan ehtiyat edib, ehtiyacı olana kömək etməkdən imtina edə
  bilərdi. Çünki borclunun borcunu qaytarmamaq üçün vəziyyətdən istifadə
  etməsi mümkün idi. Ona görə də qanunda belə deyilir: «Məbada «yeddinci
  il — borcların bağışlanma ili yaxındır» deyərək ürəyinizə pis fikirlər
  gətirəsiniz. Soydaşınız üçün xəsislik etməyin, ona kömək etməkdən boyun
  qaçırmayın. Yoxsa kasıb soydaşınız sizdən Rəbbə şikayət edər və günah
  qazanarsınız» (<em>Qanunun təkrarı 15:9</em>). Aydın görünür ki, burada
  <em>poneros</em> sözü <em>acgöz, xəsis, simic</em> mənasını verir.
  <em>Süleymanın məsəlləri 23:6</em>-da tövsiyə edilir ki: «Xəsisin
  çörəyini yemə», yəni: «Yediyin hər tikəni sayan adamın evinə qonaq
  getmə». Başqa bir məsəldə deyilir: «Xəsis var-dövlət ardınca düşər»
  (<em>Süleymanın məsəlləri 28:22</em>).
</p>
<p>Beləliklə, İsa Məsih deyir: «Yalnız alicənablıq və səxavət sənə
  həyat, eləcə də insanlar barəsində aydın, təhrif olunmamış nəzərlər bəxş
  edəcək. Xəsislik, simiclik isə həyata və insanlara baxışını təhrif
  edəcək».</p>
<p>1. <em>Başqaları haqqında fikir</em> yürüdərkən <em>alicənab</em>
  olmalıyıq. Ən pisi düşünmək və pisliyi dəfələrlə təkrarlamaqdan həzz
  almaq insan təbiətinə xas xüsusiyyətdir.</p>
<p>Mühakimə ilə zəhərlənmiş insanlar çay süfrəsi başında günahsız
  insanların nüfuzuna xələl gətirirlər. Əgər insanların hərəkətlərində
  pisi yox, yaxşını görsəydik, dünya çoxlu faciələrdən xilas olardı.</p>
<p>2. Biz hərəkətlərimizdə <em>comərd</em> olmalıyıq. Mark Ruterfordun
  tərcümeyi-halında onun Londonda olduğu ilk günlər belə təsvir edilir:
  «Təxminən elə həmin vaxtlar onun ürəyində insanlara qarşı şəfqət
  yaranmağa başladı. Sonradan bu onun üçün çox xarakterik hala çevrildi...
  Onu daima «Mən nə edə bilərəm? Mən necə kömək edə bilərəm?» sualları və
  yaşadığı məhəllənin sakinlərinin taleyi narahat edirdi. Həmişə olduğu
  kimi, ona elə gəlirdi ki, qəzəblə etiraz etməkdənsə, əməllə kömək etmək
  daha yaxşıdır». O vaxtlar orada Corc Eliot kimi tanınan Meri Enn Evans
  yaşayırdı. Mark Ruterford onun yaşayışını görüb təsirlənmişdi: «O, kasıb
  idi. Çox cüzi gəliri var idi, yazıçılıqla dolanırdı. Onun gələcəyi
  tamamilə qeyri-müəyyən idi. Amma buna baxmayaraq, o, hədsiz dərəcədə
  səxavətli idi. O, şikəst itlərə pilləkənləri qalxmağa kömək edirdi. Ona
  özünün yox, başqalarının yoxsulluğu daha çox təsir edirdi. O, bacısına
  lazımi qədər kömək edə bilmədiyinə görə daha çox dərd çəkirdi».</p>
<p>Biz də insanlara bu cür yanaşanda, onda hər şeyi aydın görməyə
  başlayır, gözlərimiz nurla dolur.</p>
<p>Xəsislik, simiclik, hərisliklə dolu göz üç pisliyin mənbəyidir.</p>
<p>1. Belə göz bizə <em>özümüzlə yaşamağı qeyri-mümkün edir</em>. Daim
  başqalarının uğuruna, xoşbəxtliyinə paxıllıq edən və bunları onların
  əlindən almağa hazır olan, başqalarının ehtiyaclarına laqeyd qalan insan
  ən yazıq insandır. Belə insanda onu xoşbəxtlik hissindən məhrum edən,
  məmnunluq hissini yox edən kədər və küskünlük hissi yaranır.</p>
<p>2. Belə göz <em>başqa insanlarla birgə həyatı dözülməz edir</em>.
  Hamı xəsis adama nifrət edir. Hamı xəsis və tamahkara xor baxır.
  Mərhəmət bir çox günahların üstünü örtür, xəsislik isə bir çox
  yaxşılıqları faydasız edir. Səxavətli insan nə qədər pis olsa da, onu
  sevən həmişə kimsə olur. Xəsis nə qədər yaxşı olsa da, hamı ondan nifrət
  edir.</p>
<p>3. Belə göz <em>Allahla həyatı qeyri-mümkün edir</em>. Allahdan
  səxavətli heç kim yoxdur. Eləcə də həyatını əks prinsiplər üzərində
  quran insanlar arasında dostluq ola bilməz. Sevgi dolu Allahla ürəyini
  xəsislik bürüyən insan arasında dostluq ola bilməz.</p>
<p>Paxıllıqla dolu göz bizim dünyaya baxışımızı təhrif edir. Yalnız
  səxavətli göz aydın görür. O, Allahın gördüyü kimi görür.</p>
<p><strong>24</strong></p>
<h2 id="xüsusi-xidmət-matta-624">XÜSUSİ XİDMƏT (Matta 6:24) </h2>
<p>Antik dövrdə yaşayan bir insan üçün bu ifadə bizdən daha böyük
  təəssürat yaratmalı idi. Müqəddəs Kitabda deyilir: «Heç kim iki ağaya
  qulluq edə bilməz». Lakin orijinalda bu barədə daha mənalı yazılıb.
  Müqəddəs Kitabda <em>xidmət etmək</em> kimi tərcümə olunan söz
  orijinalda <em>douleueyin</em> sözünə uyğundur. <em>Doulos</em> — qul,
  <em>douleueyin</em> isə kiməsə qul olmaq deməkdir. Müqəddəs Kitabda
  <em>ağa</em> mənasında işlədilən söz orijinalda <em>kirios</em>
  deməkdir. <em>Kirios</em> isə mütləq mənsubiyyət mənasını daşıyır. Həmin
  ifadənin mənası belə tərcümə olunarsa daha düzgün səslənər: heç kim iki
  ağanın qulu ola bilməz.
</p>
<p>Bütün bunların mənasını və burada yazılanları başa düşmək üçün qədim
  dövrdəki qulların mövqeyi ilə bağlı iki şeyi xatırlamaq lazımdır.
  Birincisi, qanuni nöqteyi-nəzərdən qul şəxs deyil, əşya idi. Onun heç
  bir hüququ yox idi. Ağası onunla istədiyi kimi rəftar edə bilərdi.
  Qanuna görə, qul <em>canlı alət</em> idi. Ağası onu sata, döyə, qova,
  hətta öldürə bilərdi. O, digər əşyalar kimi ağasının mülkiyyəti
  sayılırdı. İkincisi, qədim zamanlarda qulun özünə ayırmağa vaxtı yox
  idi. Onun vaxtının hər anı sahibinə məxsus idi. Bu gün insan müəyyən
  saat işləyəndən sonra qalan vaxtını istədiyi kimi istifadə edə bilər. Bu
  gün insan işdən sonra öz maraqları üçün vaxt ayıra bilər. O, gündüzlər
  ofisdə işləyə, axşamlar isə orkestrdə skripkada ifa edə bilər. Təbii ki,
  musiqi onun həyatını maraqlı edirsə. O, gündüzlər gəmiqayırma zavodunda
  və ya fabrikdə işləyə, axşamlar isə gənclər klubunu idarə edə bilər.
  Bəlkə də məhz bu əyləncə onun maraqlarına cavab verir və orada o özünü
  tapır. Qula qarşı münasibət isə tamamilə fərqli idi. Onun, sözün əsl
  mənasında, boş vaxtı yox idi. Qulun hər saniyəsi sahibinə məxsus idi,
  özü də onun sərəncamında idi. Eynilə bizim də Allahla münasibətimiz
  belədir. Onunla münasibətdə bizim heç bir hüququmuz yoxdur. Allah
  həyatımızın şəksiz Ağası olmalıdır. Biz heç vaxt özümüzə «mən nə etmək
  istəyirəm?» sualını verməməliyik, əksinə, özümüzə «Allah nə etməyimi
  istəyir?» sualını verməliyik. Bizim özümüzə aid vaxtımız yoxdur. Biz
  bəzən «Allah nə istəsə, edəcəyəm», bəzən də «özüm nə istəsəm, edəcəyəm»
  deyə bilmərik. Məsihçinin məsihçi olmaqdan azad olduğu vaxt yoxdur.
  Məsihçi üçün elə bir vaxt yoxdur ki, o, işdən azad imiş kimi ruhani
  standartlarını kənara qoya bilsin. Allaha arabir və ya yarımçıq ibadət
  etmək olmaz. Məsihçi olmaq daimi, tam ştatlı bir xidmətdir. Müqəddəs
  Kitabın başqa heç bir yerində bizim yalnız Allaha xidmət etməli
  olduğumuz barədə bu qədər açıq şəkildə bəhs edilmir.</p>
<p>İsa Məsih davam edir: «Siz həm Allaha, həm də sərvətə (mammona)
  qulluq edə bilməzsiniz».</p>
<p>Düzgün yazılış bir <em>«m»</em> ilə olardı. <em>Mammon</em> —
  <em>maddi sərvət</em> mənasını verən qədim ibrani sözüdür. İlk vaxtlar
  bu söz heç də təhqir sayılmırdı. Məsələn, ravvinlərin belə bir atalar
  sözü var idi: «Qoy qonşunun <em>mamonu</em> sənə səninki qədər əziz
  olsun». Başqa sözlə, qonşunun malı insan üçün onun öz malı qədər
  qiymətli olmalıdır. Bununla belə, <em>mamon</em> sözünün son dərəcə
  maraqlı və əhəmiyyətli tarixçəsi var. Bu söz <em>əmanət etmək, həvalə
    etmək</em> sözləri ilə eyniköklüdür. <em>Mamon</em> bir adamın bankirə
  və ya başqasına saxlanması üçün əmanət etdiyi qiymətli əşya və ya xəzinə
  idi. Lakin zaman keçdikcə <em>mamon</em> sözü insanın <em>əmanət etdiyi
    deyil, nəyə inandığı və ya nəyə güvəndiyi</em> mənasını verməyə başladı.
  Sonda <em>mamon</em> sözü böyük hərflə yazıldı və onda allahı görməyə
  başladılar.
</p>
<p>Bu sözün tarixi maddi şeylərin heç vaxt aid olmadığı yerləri
  qeyri-qanuni olaraq necə tuta biləcəyini açıq şəkildə göstərir.
  Başlanğıcda bu, insanın təhlükəsiz saxlanması üçün kiməsə əmanət etdiyi
  əşya idi. Sonda isə insanın özünü həvalə etdiyi və güvəndiyi bir şeyə
  çevrildi. İnsanın tanrısı onun inandığı gücdür. Bundan daha yaxşı
  tanrıya tərif vermək mümkün deyil. İnsan maddi şeylərə güvənirsə, bu
  şeylər onun dayağı deyil, tanrısı olur.</p>
<h2 id="maddi-sərvətin-yeri-matta-624-ardı">MADDİ SƏRVƏTİN YERİ (Matta
  6:24 (ardı)) </h2>
<p>İsanın bu ifadəsi bizim düşüncələrimizi maddi nemətlərin insanın
  həyatında tutmalı olduğu yerə yönəltməlidir. Məsihin maddi sərvət
  haqqında təliminin əsasında üç mühüm prinsip dayanır.</p>
<p>1. Əslində, <em>hər şey Allaha məxsusdur</em>. Müqəddəs Kitab bu
  barədə aydın deyir. «Rəbbindir yer üzü və orada mövcud olanlar, dünya və
  orada yaşayanlar» (<em>Zəbur 24:1</em>). «Çünki Mənimdir bütün meşələrdə
  olan heyvanlar, minlərlə dağda otlayan mal-qaralar... Acsam, sənə
  demərəm, çünki dünyaya, dünyadakı hər şeyə sahibəm!» (<em>Zəbur
    50:10,12</em>)</p>
<p>İsanın təlimində ağa öz qullarına pul (talant) verir (<em>Matta
    25:15</em>), ev sahibi isə üzüm bağı salaraq onu bağbanlara verir
  (<em>Matta 21:33</em>). Bu prinsip özlüyündə ciddi nəticələrə gətirib
  çıxarır. İnsanlar əşyaları alıb-sata, bəzi şeyləri müəyyən dərəcədə
  dəyişə bilərlər. Lakin insan nəsə yaratmaqda acizdir. Hər şey Allaha
  məxsusdur. Bu dünyada insanın «bu mənimdir» deyəcəyi heç nə yoxdur.
  İnsan hər şey haqqında ancaq belə deyə bilər: «Bu, Allaha məxsusdur,
  Allah da onu mənə istifadə etmək üçün verib».</p>
<p>Həyatın əsas prinsipi elə buradan qaynaqlanır. Bu dünyada insanın «Bu
  mənimdir, ona görə də onunla istədiyimi edə bilərəm» deyəcəyi heç nə
  yoxdur. Əslində, insan hər şey barədə belə <em>deməlidir</em>: «Bütün
  bunlar Allaha məxsusdur, mən onlardan Ağanın istədiyi kimi istifadə
  etməliyəm». Kəndə bir həftəliyinə aparılmış şəhər uşağı haqqında maraqlı
  əhvalat var. Qız həyatında ilk dəfə küləyin təsirindən yellənən
  zəngçiçəyi görür. O, üzünü müəlliminə tutub deyir: «Əgər mən Allahın
  çiçəklərindən birini qırsam, sizcə, Onun acığı tutmaz ki?» Bax, həyata
  və bu dünyada olan hər şeyə düzgün münasibət budur.</p>
<p>2. İkinci prinsip odur ki, <em>insanlar əşyalardan daha
    üstündür</em>. Əgər insanlara əşya kimi baxmaq üçün pul yığılırsa və
  sərvət toplanırsa, onda bu, haram sərvətdir. Bu prinsipin unudulduğu,
  məhəl qoyulmadığı və ya təhrif edildiyi hər yerdə həmişə ciddi nəticələr
  olur.</p>
<p>Sənaye inqilabı dövründə insanlara əşya kimi yanaşılmasına görə
  İngiltərə bu gün də əziyyət çəkir. Artur Bryantın «The English Saga»
  kitabında o vaxtkı münasibətlər haqqında bəzi məlumatlar verilir.
  Mədənlər yeddi-səkkiz yaşlı uşaqların əməyindən istifadə edirdilər.
  Hətta üç yaşlı uşağın qeydə alındığı da deyilir. Onlardan bəziləri
  mədəndə — yerin altında kiçik vaqonları sürükləyirdilər. Digərləri 12
  saat dizə qədər suyun içində dayanaraq su vururdular. Onların bəziləri
  yeraltı mədənlərdə havalandırma lyuklarını açıb-bağlayırdılar və beləcə
  gündə 16 saat havalandırma kameralarında qalırdılar. 1815-ci ildə
  uşaqlar səhər saat beşdən axşam saat səkkizə qədər mədənlərdə
  işləyirdilər. Hətta şənbə günləri də işləyirdilər. Yalnız səhər yeməyi
  və nahar üçün yarım saatlıq fasilələri olurdu. 1833-cü ildə İngiltərədə
  fabriklərdə on dörd yaşınadək 84 min uşaq işləyirdi.</p>
<p>Elə bir hadisə də olub ki, uşaqlar üçün heç bir iş olmayıb və onlar,
  sözün əsl mənasında, küçəyə atılaraq taleyin ümidinə buraxılıb.
  İşəgötürənlər «taleyin ümidinə buraxılıb» ifadəsini bəyənmirdilər, buna
  görə deyirdilər ki, «uşaqlar azadlığa çıxıb». Onlar uşaqlar üçün çətin
  olacağı fikri ilə razılaşırdılar. «Uşaqlar dilənməli və ya buna bənzər
  bir şey etməli olacaqlar». 1842-ci ildə toxucular və mədənçilər dilənçi
  maaşı alırdılar. İşəgötürənlər və səlahiyyətlilərin cinayət işlədiyini
  görən insanlar da var idi. İngilis publisisti, tarixçisi və filosofu
  Tomas Karleyl deyirdi: «Əgər toxuculuq sənayesi raxit uşaqların bədəni
  üzərində qurulubsa, o zaman belə bir sənaye yox olmalıdır; əgər sizin
  fabrikinizdə şeytan məskunlaşıbsa, fabriki bağlayın». İşəgötürənlər
  iddia edirdilər ki, istehsal xərclərini aşağı salmaq üçün ucuz işçi
  qüvvəsinə ehtiyac var. Koleric bu iddiaya belə cavab vermişdi: «Siz
  deyirsiniz ki, bununla da ingilis əmtəəsinin bazar dəyərini aşağı
  salırsınız (və rəqabəti artırırsınız). Lakin siz bununla ölkənizi xarici
  düşmənə qarşı zəiflədirsiniz. Bəlkə bu yolla minlərlə həmvətənimizi və
  soydaşımızı ruhdan salmısınız və siniflər arasında nifaq toxumu
  səpmisiniz. O zaman sizin məhsulunuz baha başa gəlir».</p>
<p>Təbii ki, bu gün hər şey fərqlidir. Amma irqi yaddaş deyilən bir şey
  var. İnsanların təhtəlşüurunda bütün bunlar silinməz iz buraxıb.
  İnsanlara əşya kimi baxanda, onları istismar edənlərin zənginləşməsi
  üçün alət kimi istifadə edəndə, gecəni gündüz əvəzlədiyi kimi, bütün
  bunların ardınca da bədbəxtlik gəlir. Təəssüf ki, insanlar əşyalardan
  daha vacib olduğunu unudurlar.</p>
<p>3. Üçüncü prinsip odur ki, <em>sərvət həmişə yalnız ikinci dərəcəli
    rol oynayır</em>. Müqəddəs Kitabda deyilmir ki, «Bütün pisliklərin
  mənbəyi puldur». Deyilir ki, «...hər cür pisliyin kökü pulpərəstlikdir»
  (<em>1Timoteyə 6:10</em>). Bəzilərinə elə gəlir ki, onlar maddiyyatda,
  belə demək olarsa, «ikinci xilas» tapıblar. İnsan elə düşünə bilər ki,
  əgər o, varlıdırsa, onda hər şeyi satın ala, istənilən vəziyyətdən çıxış
  yolu tapa bilər. Sərvət onun üçün hər şeyin ölçüsü ola bilər. Sərvət
  onun üçün həyata qarşı çıxdığı yeganə alət ola bilər. İnsan şərəfli
  müstəqillik əldə etmək, yaxınlarına və qardaşlarına kömək etmək üçün pul
  axtarsa, yaxşı olar. Pis odur ki, pul onun həyatının yeganə məqsədinə
  çevrilib və ona yalnız həyatdan zövq almaq, dəbdəbəli yaşamaq üçün
  lazımdır. Onda belə adam üçün var-dövlət ikinci dərəcəli rol oynamaqdan
  çıxır və yalnız Allaha məxsus olan yeri tutur.</p>
<p>Buradan belə bir nəticə çıxır: sərvətə, pula, maddi nemətlərə sahib
  olmaq günah deyil, böyük <em>məsuliyyətdir</em>.</p>
<p>Böyük var-dövlətə malik olan insana bu qədər hörmət etmək yox, daha
  çox onun üçün dua etmək lazımdır ki, sərvətini Allah kimi istifadə edə
  bilsin.</p>
<h2 id="mülkiyyətlə-bağli-iki-problem-matta-624-ardı">MÜLKİYYƏTLƏ BAĞLI
  İKİ PROBLEM (Matta 6:24 (ardı)) </h2>
<p>Mülkiyyətlə bağlı iki sual yaranır və hər şey bu sualların
  cavablarından asılıdır.</p>
<p>1. <em>İnsan öz mal-mülkünü necə əldə edib</em>? O, var-dövləti İsa
  Məsihə məqbul şəkildə əldə edibmi?</p>
<p><em>İnsan öz vicdanı və namusu bahasına sərvət əldə edə bilər</em>.
  Vaxt keçdikcə çox varlanan kənd dükançısı haqqında belə bir hekayə var:
  o, parça ölçən zaman arşına iki baş barmağını əlavə edirdi ki, arşın
  həmişə az ölçülsün. Necə deyərlər, vicdanından alıb pul kisəsinə
  qoyurdu. İnsan bank hesabını artırmaqla, qəlbini cılızlaşdıra bilər.
  İnsan özündən zəif rəqibini bilərəkdən məhv etməklə var-dövlət əldə edə
  bilər. Çoxlarının uğuru digərinin məhv olması üzərində qurulub. Bir
  çoxları kimisə yolundan uzaqlaşdırmaqla firavanlığa və tərəqqiyə nail
  olublar. Bu yolla rifaha nail olan insanın gecələr necə rahat yatdığını
  təsəvvür etmək çətindir.</p>
<p><em>İnsan daha yüksək vəzifələrə etinasız yanaşmaqla var-dövlət əldə
    edə bilər</em>. Redaktor Robertson Nikol kitab həvəskarı olan şotland
  pastorunun ailəsində anadan olub. Əlbəttə ki, o, çox pul qazanmırdı,
  amma Şotlandiyanın ən böyük şəxsi kitabxanasına təxminən 17 min kitab
  toplamışdı. O, həmin kitabları vəz etmək üçün istifadə etmirdi. Sadəcə
  olaraq, onları toplayır, oxuyur və kitabxanasında saxlayırdı. Qırx yaşı
  olanda o, iyirmi dörd yaşında bir gənc qızla evlənir. Arvadı səkkiz
  ildən sonra vərəmdən vəfat edir. Beş uşağından yalnız ikisi iyirmi
  yaşına qədər sağ qalır. Kitablar xərçəng şişi kimi böyüyərək, evin bütün
  otaqlarını və dəhlizlərini doldururdu. Bəlkə də kitablar ev sahibinə
  zövq verirdi, amma onlar pastorun ailəsini öldürürdü.</p>
<p>Belə bir mülkə sahib olmaq üçün böyük dəyər ödəmək lazımdır. Əslində,
  insan özünə sual verməlidir: «Məndə olan əşyaları necə əldə
  etmişəm?"</p>
<p>2. <em>İnsan öz malından və imkanından necə istifadə edir?</em> İnsan
  əldə etdiklərindən müxtəlif yollarla istifadə edə bilər.</p>
<p><em>O, ümumiyyətlə, onlardan istifadə etməyə bilər</em>. O, yalnız
  əldə etmək həvəskarı ola bilər. O, əşyalara sahib olmaqdan həzz ala
  bilər. Onun mal-mülkü tamamilə yararsız ola bilər, faydasızlıq isə
  həmişə bədbəxtlik və ölüm gətirir.</p>
<p><em>İnsan malını yalnız özü üçün, eqoistcəsinə istifadə edə
    bilər</em>. O, daha böyük avtomobil, yeni televizor, daha dəbdəbəli
  şəkildə istirahət etmək istədiyi üçün maaşının artırılmasını istəyə
  bilər. O, yalnız o barədə düşünür ki, var-dövlət ona başqa nə verə
  bilər.</p>
<p><em>O, var-dövlətdən pis niyyətlə istifadə edə bilər</em>. İnsan öz
  imkanından istifadə edərək kimisə haqqı olmayan işlərə sövq edə və ya
  satmağa haqqı olmayan şeyləri satdıra bilər. Bir çox gənclərin gözünü
  pulla kor edib, günaha sürükləyiblər. Var-dövlət güc və səlahiyyət
  verir. Əxlaqsız insan sərvətindən istifadə edərək başqalarını da yoldan
  çıxara bilər. Bu isə Allahın gözündə çox böyük günahdır.</p>
<p><em>İnsan öz sərvətindən şəxsi müstəqillik əldə etmək və başqalarını
    xoşbəxt etmək üçün istifadə edə bilər</em>. Bunu etmək üçün böyük
  sərvətə ehtiyac yoxdur. Çünki insan bir neçə min manatla olduğu kimi,
  əlli manatla da eyni dərəcədə səxavətli ola bilər. İnsan başqalarını nə
  qədər xoşbəxt edə biləcəyini görmək üçün sərvətindən istifadə etsə,
  yaxşı olar. Paul İsa Məsihin hər kəsin unutduğu bir kəlamından sitat
  gətirir: «...vermək almaqdan daha çox bəxtiyarlıq gətirər»
  (<em>Həvarilərin İşləri 20:35</em>). Allahı da fərqləndirən odur ki, O,
  həmişə verəndir. Əgər biz həyatımızda verməyi almaqdan üstün tutsaq,
  onda nə qədər böyük və ya kiçik olmasından olmayaraq, sərvətimizdən
  düzgün istifadə edəcəyik.</p>
<p><strong>25-34</strong></p>
<h2 id="qadağan-olunmuş-qayğilar-matta-625-34">QADAĞAN OLUNMUŞ QAYĞILAR
  (Matta 6:25-34)</h2>
<p>Biz bu hissəni İsa Məsihin nəyi qadağan etdiyini və bizdən nə tələb
  etdiyini müəyyənləşdirməklə öyrənməyə başlayacağıq. Müqəddəs Kitabda
  İsanın əmri belə tərcümə olunub: "Sabah üçün narahat olmayın". İngilis
  islahatçısı Con Uiklif (1330-1384) bunu belə tərcümə etmişdir:
  «Həyatınızla bağlı məsələlərdə narahat olmayın». Müqəddəs Kitabın digər
  XVI əsr ingilis dili tərcümələrində — Tindeyl, Kranmer və Cenevrə
  variantlarında bu əmr belə tərcümə olunur: «Həyatınız üçün narahat
  olmayın». Daha köhnə tərcümələr daha dəqiq idi. İsa hər bir insana xas
  olan adi ehtiyatlı uzaqgörənliyi deyil, <em>narahatlığı, təşvişi,
    vurnuxmanı qadağan</em> edir. İsa Məsih həyata qarşı aciz, ehtiyatsız,
  düşüncəsiz, qeyri-müəyyən, israfçı münasibətə haqq qazandırmır. O,
  həyatın bütün sevinclərini əlimizdən alan yorucu, əzabverici qorxuya
  qapılmağı qadağan edir.</p>
<p>Orijinalda <em>təşvişlə narahat olmaq, əziyyət çəkmək</em> mənasını
  verən <em>merimnan</em> sözü işlədilir. Uyğun isim narahatlıq, əzab
  mənasında işlədilən <em>merimnadır</em>. Bizə çatan papirus-məktublarda
  arvad evdə olmayan ərinə belə yazır: «Sənin üçün <em>narahat
    (merimna)</em> olduğuma görə gecə-gündüz yata bilmirəm». Oğlunun salamat
  olduğunu və tərəqqi etdiyini eşidən ana ona cavab yazır: «Mən yalnız
  buna görə dua edir, <em>narahat oluram (merimna)</em>». Yunan dilində bu
  söz narahatlığı, həyəcanı, qayğını ifadə etmək üçün istifadə olunur.</p>
<p>Yəhudilər də həyata bu cür münasibət bəsləyirdilər. Ravvinlər
  öyrədirdilər ki, insan özündə uzaqgörənliyi, aydınlığı və sakitliyi
  birləşdirməlidir. Məsələn, onlar təkid edirdilər ki, hər kişi oğluna
  sənət öyrətməlidir. Çünki ravvinlərə görə, sənət öyrətməmək ona oğurluğu
  öyrətməyə bərabərdir. Beləliklə, ravvinlər hesab edirdilər ki, bunlar
  həyata ehtiyatlı münasibətdə atılması zəruri addımlardır. Amma eyni
  zamanda belə deyirdilər: «Səbətində bir tikə çörəyi olan adam «Sabah nə
  yeyəcəyəm?» deyirsə, o imansızdır».</p>
<p>İsa Məsih burada həmvətənlərinə yaxşı məlum olan, ehtiyatlılıq,
  uzaqgörənlik, əmin-amanlıq və etibarın birləşməsi haqqında öyrədir.</p>
<h2 id="narahatliq-və-onun-şəfasi-matta-625-34-ardı">NARAHATLIQ VƏ ONUN
  ŞƏFASI (Matta 6:25-34 (ardı))</h2>
<p>İsa Məsih bu on ayədə narahatlığa qarşı yeddi fərqli arqument
  verir.</p>
<ol type="1">
  <li>
    <p>O, (<em>6:25</em>) Allahın bizə həyat verməsindən başlayır. Bir
      halda ki, Allah bizə həyat verib, demək, daha az vacib məsələlərdə də
      Ona arxalana bilərik. Bir halda ki, Allah bizə həyat verib, şübhəsiz,
      həyatda qalmaq üçün bizə qida da verəcək. Bir halda ki, Allah bizə bədən
      bəxş edib, şübhəsiz ki, bizə geyinmək üçün paltar da verəcək. Əgər kimsə
      bizə çox qiymətli hədiyyə verirsə, onda əmin ola bilərik ki, belə insan
      alçaq, xəsis, acgöz, qayğısız biri ola bilməz. Eyni zamanda daha az
      dəyərli hədiyyələri də əsirgəməz. Beləliklə, İsa Məsih deyir: Əgər Allah
      bizə həyat veribsə, həyatı təmin etmək üçün lazım olan hər şey barədə
      Ona etibar edə bilərik.</p>
  </li>
</ol>
<p>2. Sonra İsa quşlar haqqında danışır (<em>6:26</em>). Quşlar heç nəyə
  görə narahat olmur, heç nəyə görə özlərinə əziyyət vermir; gözlənilməz
  və naməlum gələcək üçün ehtiyat toplamağa çalışmır, amma buna
  baxmayaraq, yaşayır. Əksər yəhudi ravvinlər heyvan həyatına heyran
  qalmışdılar. Ravvin Şimeon belə deyirdi: «Mən həyatım boyu heç vaxt
  maralın əncir qurutduğunu, ağırlıq daşıyan şir, müxtəlif mallar satan
  tülkü görməmişəm. Lakin adlarını çəkdiyim heyvanlar qayğı çəkmədən,
  narahatlıq duymadan doyur. Əgər mənə qulluq etmək üçün yaradılanlar heç
  bir narahatlıq olmadan doyurlarsa, mən də Rəbbimə qulluq etmək üçün
  yaradılmışam, ona görə də heç bir həyəcan və qayğı olmadan doymalıyam.
  Amma mən həyat tərzimi təhrif etdiyim üçün əziyyət çəkirəm». İsa
  quşların işləmədiyi və əziyyət çəkmədiyi faktını vurğulamır. Bir nəfər
  belə deyirdi ki, heç kim çörək pulu qazanmaq üçün sərçə qədər zəhmət
  çəkmir. İsa quşların narahat olmadığını və təlaşa düşmədiyini
  vurğulayır. Onlarda insan kimi gələcəyi görmək gərginliyi yoxdur. Çünki,
  bu onlara verilməyib. Quşlarda həmçinin gələcək üçün toplanmış şeylərdə
  təhlükəsizlik və əmin-amanlıq tapmaq kimi insani istək də yoxdur.</p>
<p>3. <em>6:27</em>-də İsa narahat olmaq və təlaşa düşmək üçün heç bir
  səbəb olmadığını sübut etməyə davam edir. Bu ayənin iki mənası ola
  bilər: o mənada işlədilər ki, insan həyəcan və təlaşla boyunu bir qulac
  belə artıra bilməz. Amma bir qulac 45 sm-dir və təbii ki, heç kim boyunu
  45 sm artırmaq fikrinə düşməz. İnsan həyəcan və narahatlıqla ömrünü
  artıra bilməz. Bu izah daha ağlabatandır. İsa bildirir ki, istənilən
  halda qayğı çəkmək və narahat olmaq mənasızdır.</p>
<p>4. İsa Məsih daha sonra çiçəkləri sevən biri kimi danışır
  (<em>6:28-30</em>). Tarla zanbaqları — qırmızı lalələr və anemonlardır<a href="#fn30" class="footnote-ref"
    id="fnref30" role="doc-noteref"><sup>30</sup></a>. Bu güllər bir günlük çiçək açır.
  Lakin çox qısa davam edən ömürlərində hətta padşah paltarının
  gözəlliyini üstələyən gözəlliyə bürünür. Solmuş çiçəklər isə ocaqda
  yandırılırdı. İsraildə sobalar gildən hazırlanırdı. Bu, belə demək
  olarsa, odun üstündə kərpiclərin üzərinə qoyulmuş gildən düzəldilmiş
  qutu idi. Ocağın temperaturunu tez yüksəltmək üçün içinə quru ot, solmuş
  və qurumuş güllər atıb yandırırdılar. Çiçəklər cəmi bir gün yaşayırdı.
  Sonra isə tez çörək bişirmək lazım olanda qadına sobanı qızdırmağa kömək
  edirdi. Buna baxmayaraq, Allah onlara insanın tikə bilməyəcəyi paltarlar
  geyindirirdi. Madam ki, Allah bir günlük çiçəklərə belə gözəllik verir,
  insana nə qədər əhəmiyyət verir? Təbii ki, bir günlük güllərə belə
  israfçılıqla gözəllik bəxş edən səxavət, yaradılışın tacı olan insanı da
  unutmayacaq.</p>
<p>5. Sonra İsa Məsih həyəcan və narahatlığa qarşı çox əhəmiyyətli bir
  arqument irəli sürür: bu, Allahın Kim olduğunu bilənlərə yox,
  bütpərəstlərə xas olan xüsusiyyətdir (<em>6:32</em>). Narahat olmaq və
  qayğı çəkmək Allaha güvənməməkdir; qısqanc, şıltaq, anlaşılmaz tanrıya
  inanan bütpərəstdə bu cür inamsızlıq başa düşülə bilər; ancaq Allahı Ata
  adlandıran adamda bu, tamamilə anlaşılmazdır. Məsihçi narahat ola və
  təlaşa düşə bilməz. Çünki o, Allahın məhəbbətinə inanır.</p>
<p>6. İsa Məsih narahatlığa qalib gəlməyin iki yolunu göstərir.
  Bunlardan birincisi, hər şeydən əvvəl Allahın Padşahlığını axtarmaqdır.
  Biz artıq gördük ki, Allahın Padşahlığında olmaq Allahın iradəsini
  yerinə yetirməklə eynidir (<em>Matta 6:10</em>). Enerjinizi Allahın
  iradəsini yerinə yetirməyə və qəbul etməyə cəmləmək narahatlıq hissini
  aradan qaldırmağın yoludur. Biz öz təcrübəmizdən bilirik ki, böyük
  məhəbbət istənilən narahatlığı həyatdan uzaqlaşdıra bilər. Belə məhəbbət
  insanın işinə ilham verə, dərslərində müvəffəqiyyəti artıra, həyatını
  saflaşdıra, bütün varlığını bürüyə bilər. İsa əmindir ki, Allah
  hökmranlıq etməyə başlayanda, bütün qayğı və narahatlıq həyatımızı tərk
  edəcək.</p>
<p>7. Sonda İsa deyir ki, yalnız bu gün üçün yaşamağı öyrənməklə qayğı
  və narahatlığa qalib gəlmək olar (<em>6:34</em>). Yəhudilərin belə bir
  sözü var idi: "Sabahın bəlası üçün narahat olma, çünki bu günün sənə nə
  gətirəcəyini bilmirsən. Bəlkə sabah sən həyatda olmayacaqsan və o zaman
  məlum olacaq ki, sən sənə aid olmayan bir dünya üçün narahat olmusan".
  Əgər biz hər günü olduğu kimi yaşasaq və qarşımıza çıxan hər işi həll
  etsək, onda yaşanan bütün günlərin nəticəsi yaxşı olar. İsa bizdən
  naməlum gələcək və heç vaxt baş verməyəcək hadisələrə görə narahat
  olmadan, gündəlik qayğıları həll etməyimizi tələb edir.</p>
<h2 id="mənasiz-narahatliq-matta-625-34-ardı">MƏNASIZ NARAHATLIQ (Matta
  6:25-34 (ardı))</h2>
<p>İndi gəlin İsanın qayğıya, narahatlığa və həyəcana qarşı
  arqumentlərini ümumiləşdirməyə çalışaq.</p>
<ol type="1">
  <li>
    <p><em>Narahatlıq əhəmiyyətsizdir, faydasızdır və insana zərər
        verir</em>. Narahatlığın keçmişə heç bir təsiri ola bilməz, çünki o,
      artıq keçmişdir.</p>
  </li>
</ol>
<p>Keçmiş keçdi. Məsələ onda deyil ki, insan öz keçmişini tamamilə kəsib
  atmalıdır; o, gələcəkdə daha yaxşı hərəkət etmək üçün keçmişindən təkan
  və cilov kimi istifadə etməlidir.</p>
<p>Gələcək üçün narahat olmaq da faydasızdır. Təbliğlərin birində iflic
  və yataq xəstəsi olan London həkimindən bəhs edilir. İflic olmasına
  baxmayaraq, o, hədsiz dərəcədə şən idi, təbəssümü o qədər gözəl idi ki,
  adamlar ona təsəlli verməyi unudurdu. Övladları ona pərəstiş edirdilər.
  Oğullarından biri həyatın təlatümlərinə qərq olmaq üçün ata evini tərk
  edəndə, atası ona yaxşı məsləhət verdi: «Conni, sən əsl centlmen kimi
  hər şeyə dözməlisən. Unutma ki, ən böyük problemlər heç vaxt baş
  verməyəcək problemlərdir». Gələcək üçün həyəcan keçirmək və narahat
  olmaq əbəs yerə güc itkisidir. Gələcək nadir hallarda bizim qorxduğumuz
  qədər pis olur.</p>
<p>Narahatlıq nəinki faydasızdır, həm də zərərli təsir göstərir.
  Dövrümüzün ən tipik xəstəlikləri mədə xərçəngi və qan damarlarının
  trombozudur ki, bunlar da əksər hallarda təlaşın və narahatlığın
  nəticəsidir. Tibb çox gülən insanların uzun ömür sürdüyünü iddia edir.
  Narahatlıqlar, qayğılar zehni, bədəni yorur. Narahatlıq və təşviş
  insanın təhlil etmək qabiliyyətinə təsir edir, onun qərar qəbul etmək
  istəyini və qabiliyyətini zəiflədir, zaman keçdikcə isə onu tamamilə
  yaşaya bilməyəcək vəziyyətə salır. Qoy insan hər vəziyyətdə əlindən
  gələni etsin, qalanını da Allaha həvalə etsin.</p>
<ol start="2" type="1">
  <li>
    <p><em>Narahatlıq insanı kor edir.</em> Narahatlıq bizi <em>təbiət
        qanunlarını</em> dərk etmək qabiliyyətindən məhrum edir. İsa Məsih
      insanların quşlara baxmağını və təbiətin səxavətini görməyini və bu
      səxavətin arxasında dayanan sevgiyə güvənməyini istəyir. Narahatlıq
      <em>tarixin qanunlarını</em> dərk etməyə mane olur. Məzmurçu tarixdən
      dərs alaraq özünü ruhlandırırdı: «Köksümdəki qəlbim qırılıb, ona görə
      İordan diyarında, Xermon, Misar dağında Səni düşünürəm» (<em>Zəbur 42:6;
        Qanunun təkrarı 3:9-a bax</em>). O, çətinliklərlə üzləşəndə ​​Allahın
      etdiklərini xatırlayaraq təsəlli tapırdı. Qəlbini Allahın keçmişdə
      etdikləri ilə dolduran insan gələcək üçün heç vaxt narahat olmaz.
      Narahatlıq <em>həyatdan dərs almağa</em> imkan vermir. Biz hələ ki
      yaşayırıq, hələ ki suda batmamışıq, amma kimsə keçmişdə bizim artıq
      keçdiyimiz şeylərdən keçməli olacağımızı proqnozlaşdırsaydı, sadəcə buna
      inanmazdıq. Həyat bizə öyrədir ki, biz artıq dözülməz şeylərə tab gətirə
      bilmişik, qeyri-mümkün olanı mümkün etmişik və ölümcül məqamı keçib
      həlak olmamışıq. Həyat bizə narahat olmamağı öyrədir.
    </p>
  </li>
  <li>
    <p><em>Narahatlıq, əslində, imansızlıqdan irəli gəlir.</em>
      Narahatlıq xarici şəraitdən qaynaqlanmır. Eyni şəraitdə bir insan
      tamamilə sakit ola, digəri isə ölümcül dərəcədə narahat ola bilər.
      Həyəcan və sakitlik şəraitdən yox, ürəkdən gəlir. Alman mistik, təbliğçi
      və alim İohann Tauler (1300-1361) bir dəfə dilənçi ilə qarşılaşdığını
      söyləyir. «Allah sənə xoş gün nəsib etsin, dostum» — deyə Tauler ona
      salam verir. «Şükür Allaha, heç vaxt pis günlərim olmayıb» — deyə
      dilənçi alimə cavab verir. Tauler «Allah səni xoşbəxt eləsin» deyəndə,
      dilənçi «Allaha şükür, mən heç vaxt bədbəxt olmamışam» deyə cavab verir.
      Tauler təəccüb içərisində soruşur: "Bununla nə demək istəyirsən?" «hər
      şey yaxşı olanda — hava yaxşı olanda Allaha şükür edirəm; yağış yağanda
      Allaha şükür edirəm; yeməyim kifayət qədər olanda Allaha şükür edirəm;
      madam ki, Allahın iradəsi mənim istəyimdir və Onu razı salan hər şey
      məni sevindirir, mən xoşbəxt olanda necə deyə bilərəm ki, bədbəxtəm?»
      Tauler heyrətlə dilənçiyə baxıb soruşur: «Sən kimsən?» «Mən padşaham»
      dilənçi dillənir. «Sənin səltənətin haradadır?» — Tauler soruşur.
      Dilənçi isə sakitcə «<em>Ürəyimdə</em>» cavabını verir.</p>
  </li>
</ol>
<p>Bir dəfə Yeşaya peyğəmbər demişdi: «Ağlı Sənə yönəlmiş adamlara Sən
  kamil sülh verirsən, çünki onlar Sənə güvənir» (<em>Yeşaya 26:3</em>).
  Şimalda yaşayan adamın dediyi kimi: "Mən həmişə xoşbəxtəm, xoşbəxtliyim
  sirri — həmişə dənizə getmək və ürəyimi həmişə limanda qoymaqdır".</p>
<p>Narahatlıqdan daha dəhşətli günahlar ola bilər. Amma şübhəsiz ki,
  onların heç biri insanı bu yolla hər hansı bir iş görmək qabiliyyətindən
  məhrum etmir. «Ona görə də sabah üçün narahat olmayın» — İsanın əmri
  budur. Bu, təkcə dincəlmək deyil, həm də güclənmək yoludur.</p>
