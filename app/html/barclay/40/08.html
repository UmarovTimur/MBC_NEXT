<h1>8-ci fəsil</h1>
<p><strong>1-4</strong></p>
<h2 id="hərəkət-edən-məhəbbət">HƏRƏKƏT EDƏN MƏHƏBBƏT</h2>
<p>Matta digər müjdəçilərə nisbətən hekayəni daha metodik şəkildə təqdim
  edir. O, heç vaxt məlumatı səliqəsiz şəkildə nəql etmir. Əgər Mattanın
  Müjdəsində hadisələr biri-birini ardıcıllıqla izləyirsə, deməli, bunun
  öz səbəbi var. Bu hissədə də bir səbəb var. <em>5, 6 və 7-ci
    fəsillərdə</em> Matta Dağüstü Vəzi göstərir. Başqa sözlə desək, o, bu
  fəsillərdə İsa Məsihin <em>sözlərini</em> bizə şərh edir. <em>8-ci</em>
  <em>fəsildə</em> isə o, İsanın gördüyü işlərdən danışır. <em>5, 6 və
    7-ci fəsillərdə</em> biz sözlərdəki ilahi müdrikliyi görürük. <em>8-ci
    fəsildə</em> isə ilahi məhəbbətin fəaliyyətini müşahidə edirik.
</p>
<p><em>8-ci fəsil</em> — möcüzələr fəslidir. Həmin möcüzələrə ətraflı
  baxmazdan əvvəl, onları ümumi şəkildə nəzərdən keçirək. Bu fəsildə yeddi
  möcüzəvi hadisə baş verir.</p>
<p>1. Cüzamlının sağalması <em>(8:1-4)</em>. Burada İsanın toxunmaq
  qadağan edilən insana necə toxunduğunu görürük. Cüzamlılar cəmiyyət
  arasından qovulurdular. Onlara toxunmaq, hətta yaxınlaşmaq qanunu pozmaq
  demək idi. Biz hər kəsin uzaq qaçdığı bir adam görürük. Lakin İsa Məsih
  ona Allah sevgisini və şəfqətini göstərir.</p>
<p>2. Yüzbaşının xidmətçisinin sağalması <em>(8:5-13)</em>. Yüzbaşı
  bütpərəst idi. Ona görə də, o, ciddi ortodoks yəhudilərin baxışına görə
  cəhənnəmdə yanmalı idi.</p>
<p>O, işğalçıların xidmətində dayanırdı. Bu səbəbdən millətçi yəhudilər
  deyirdilər ki, ona kömək etmək yox, onu öldürmək lazımdır. Bundan başqa,
  yüzbaşının xidmətçisi qul idi. Qul isə canlı alətdən başqa bir şey
  deyildi. Burada biz hamının nifrət etdiyi və xor baxdığı insana Allahın
  məhəbbətinin necə kömək etdiyini görürük.</p>
<p>3. Peterin qayınanasının sağalması <em>(8:14-15).</em> Bu möcüzə
  İsraildə sadə bir yəhudi ailəsində baş verib. Burada böyük reklam çarxı
  yox idi. Heyrətə gələn izdiham da yox idi. Yalnız İsa və ailə var idi.
  Burada biz Allahın sonsuz məhəbbətinin ailəyə Öz gücünü necə təzahür
  etdirdiyini görürük.</p>
<p>4. İsa Məsihin yanına axşam gətirilən cinə tutulanların və xəstələrin
  şəfası <em>(8:16-17)</em>. Burada Allahın fəaliyyətdə olan məhəbbəti
  müşahidə olunur. İsanın nəzərində hər kəs diqqətə layiq idi. O Öz
  vaxtını iş və istirahət vaxtına ayırmırdı. Hər bir insan istənilən vaxt
  Ona yaxınlaşa, Allahın səxavətli məhəbbətini və köməyini ala
  bilərdi.</p>
<p>5. İlahiyyatçıların münasibəti <em>(8:18-22)</em>. İlk baxışdan bu
  kiçik hissənin möcüzələr fəslində yerinin olmadığı görünür. Lakin bu,
  İsanın şəxsiyyətinin aşkara çıxmasıdır. İlahiyyatçının hər şeyi təkzib
  edib, İsanın ardınca getməyə qərar verməsi möcüzədir. Həmin ilahiyyatçı
  sanki ilahiyyatçıların qanunlarına «sədaqətini» unutmuşdu. İsa bu
  ilahiyyatçının həyatını həsr etdiyi hər şeyə qarşı çıxsa da, nədənsə O,
  İsanı düşmən deyil, özündən üstün olan dost kimi gördü.</p>
<p>Bu, instinktiv reaksiya idi. İlahiyyatçı İsada heç bir insanda
  görmədiyi nur və əzəmət gördü. Möcüzə baş verdi, ilahiyyatçının ürəyi
  İsa Məsihə tərəf döndü.</p>
<p>6. Tufanın yatırılması möcüzəsi <em>(8:23-27)</em>. Burada biz İsanın
  insanları udmağa hazır olan dalğaları və dənizi ram etdiyini görürük.
  Həyat yoldaşının ölümündən sonra Edvard Pyusinin<a href="#fn40" class="footnote-ref" id="fnref40"
    role="doc-noteref"><sup>40</sup></a>
  dediyi kimi: «Bütün bu müddət ərzində sanki kimsə məni ruhlandırmaq üçün
  çənəmdən tuturdu». Bu, məyusluq və ruh düşkünlüyü zamanı sülh və
  rahatlıq gətirən Allahın məhəbbətidir.</p>
<p>7. Qadaralıların diyarında cinə tutulanların şəfası
  <em>(8:28-34)</em>. Qədim dövrlərdə insanlar inanırdılar ki, bütün
  xəstəliklər cinlərdən və onların təsirindən irəli gəlir. Burada biz
  cinlərə qalib gələn Allahın qüdrətini görürük. Burada biz yer üzündəki
  pisliyi aradan qaldıran Allahın əzəmətini və şərin bədxahlığına qarşı
  duran Allahın məhəbbətini görürük. Burada yaxşılıq və məhəbbət insanları
  onları təhdid edən ölümdən qoruyur.
</p>
<h2 id="ölü-kimi-dirilər-matta-81-4">ÖLÜ KİMİ DİRİLƏR (Matta 8:1-4)</h2>
<p>Qədim dövrlərdə cüzam ən dəhşətli xəstəlik idi. Mütəxəssislərdən biri
  yazırdı: «Heç bir xəstəlik insanı bu qədər uzun müddət belə dəhşətli
  vəziyyətə sala bilməz».</p>
<p>Bu xəstəlik dəridə tədricən irinləyən kiçik sızanaqlardan başlayır.
  Xoralar irinləyir, qaşlar tökülür, gözlər hərəkətsiz qalır, səs telləri
  zədələnir, səs kobudlaşır, nəfəs xırıldayır. Əllərdən və ayaqlardan daim
  irin axır. Xəstə yavaş-yavaş xoralı kütləyə çevrilir. Belə cüzam orta
  hesabla doqquz il davam edir. Sonda psixi pozğunluğa gətirərək komaya və
  ölümə səbəb olur.</p>
<p>Cüzam bədənin bəzi hissələrində hissiyyatın itməsi ilə başlaya bilər.
  Sinir sistemi zədələnir, əzələlər boşalır, vətərlər o qədər zəifləyir
  ki, əllər quş pəncələri kimi olur. Əllər və ayaqlar irinləyir, barmaqlar
  tədricən qopub düşür, sonra isə bütün qol və ya ayaq qopur. Bu cür cüzam
  xəstəliyi iyirmi ildən otuz ilə qədər davam edir. Bu, bir növ tədricən
  ölümdür. İnsan anbaan ölümə yaxınlaşır.</p>
<p>Cüzamlıların fiziki vəziyyəti dəhşətli idi. Lakin bu, hələ hamısı
  deyil. Qədim tarixçi İosif Flavi cüzamlılara qarşı necə amansız rəftar
  edildiyini təsvir edir: «Sanki onlar artıq canlı meyitdirlər». İnsanın
  cüzam xəstəliyinə tutulması müəyyən edilən kimi, o, cəmiyyət içindən
  qovulurdu. «Dərisində əlamət olduğu bütün müddət o murdar sayılsın.
  Murdarlığına görə düşərgədən kənarda tək yaşasın <em>(Levililər
    13.46)</em>. Cüzam xəstəliyinə tutulan adamın geyimləri cırıq, saçı isə
  dağınıq olurdu. O adam üzünün aşağı hissəsini örtüb «Murdaram!
  Murdaram!» deyə çığırırdı <em>(Levililər 13:45)</em>. Əgər orta əsrlərdə
  kimsə cüzama tutulurdusa, keşiş əlinə xaç alıb, həmin şəxsi kilsəyə
  gətirirdi. Orada ölüyə aid xidməti icra edirdi. İnsan nöqteyi-nəzərindən
  belə adam artıq ölü sayılırdı.</p>
<p>İsanın dövründə İsraildə cüzamlı adamın Yerusəlimə və divarları olan
  bütün şəhərlərə girişi qadağan edilmişdi. Sinaqoqda cüzamlı adamlar üçün
  hündürlüyü üç metr, eni iki metr olan kiçik bir otaq ayrılmışdı. Bu otaq
  <em>Mexitsax</em> adlanırdı. Qanun insanı natəmiz edə biləcək 61
  müxtəlif əlaqəni sadalayırdı. İnsan cüzamlı ilə təmasda olanda məruz
  qaldığı murdarlıq, ölü cəsədə toxunarkən malik olduğu murdarlıqdan sonra
  ikinci yer tuturdu. Əgər cüzamlı adam başını evə soxardısa, ev damın
  dirəklərinə qədər natəmiz sayılardı. Qanun hətta cüzamlı insanı küçədə
  də salamlamağı qadağan etmişdi. Heç kim cüzamlıya dörd qulacdan (1 qulac
  — 45 sm.) yaxın ola bilməzdi. Külək əsən istiqamətdən cüzamlıya olan
  məsafə ən azı 100 qulac olmalı idi.
</p>
<p>Ravvinlərdən biri cüzamlının keçdiyi küçədən alınan yumurtanı
  yeməkdən imtina etmişdi. Başqa ravvin cüzamlıların ona yaxınlaşmaması
  üçün onlara daş atması ilə öyünürdü. Digər ravvinlər uzaqdan cüzamlı
  görən kimi gizlənir və ya dabanlarına tüpürüb qaçırdılar.</p>
<p>İnsanı qardaşlarından bu qədər ayıra bilən başqa bir xəstəlik yox
  idi. İsa Məsih məhz bu cür adama toxundu. Əhdi-Cədiddə yəhudilər üçün
  «İsa əlini uzadıb ona (cüzamlıya) toxundu» ifadəsindən daha dəhşətli bir
  şey yox idi.</p>
<h2 id="qanundan-üstün-şəfqət-matta-81-4-ardı">QANUNDAN ÜSTÜN ŞƏFQƏT
  (Matta 8:1-4 (ardı))</h2>
<p>Bu hekayədə cüzamlının <em>iman etməsinə</em> və İsanın
  <em>cavabına</em> diqqət yetirilməlidir. Cüzamlının iman etməsində üç
  amili qeyd etmək lazımdır.
</p>
<p>1. Cüzamlı adam <em>inamla</em> İsaya yaxınlaşdı. O, İsanın onu pak
  etmək istəyinə şübhə etmirdi.</p>
<p>Cüzamlı adam heç vaxt ortodoks ilahiyyatçıya və ya ravvinə
  yaxınlaşmazdı. Çünki yaxşı bilirdi ki, daşqalaq ediləcək. Amma bu adam
  İsaya yaxınlaşdı. O, tamamilə əmin idi ki, hamının daşla qovacağı insanı
  İsa qəbul etməyə hazırdır. İsaya yaxınlaşmaq üçün heç kim özünü
  həddindən artıq natəmiz hiss etməməlidir.</p>
<p>O, İsanın <em>gücünə</em> tamamilə <em>arxayın</em> idi. Cüzam elə
  bir xəstəlik idi ki, dərmanı yox idi. Bu adam isə əmin idi ki, İsa heç
  kimin edə bilmədiyi şeyi edə bilər. İsa Məsih yer üzünə gələndən sonra
  heç kim bədəninin sağalmaz, canının isə bağışlanmaz olduğunu
  düşünməməlidir.</p>
<p>2. Cüzamlı adam <em>özünü aşağı tutaraq</em> gəldi. O, şəfa tələb
  etmirdi, yalnız «Ya Rəbb, <em>əgər istəsən,</em> məni pak edə bilərsən»
  dedi. O, sanki belə dedi: «Bilirəm, nə Sənin üçün, nə də başqaları üçün
  heç bir əhəmiyyətə malik deyiləm. Onu da bilirəm ki, başqaları məni tərk
  edib, mənimlə ümumi bir şeylərinin olmasını istəməzlər. Bilirəm ki,
  Səndən heç nə tələb edə bilmərəm. Amma İlahi mərhəmətinə görə, bəlkə,
  mənim kimilərə də Öz qüdrətindən bəxş edəsən». Yalnız öz ehtiyacını dərk
  edən həlim ürək Məsihə üz tutur.</p>
<p>3. Cüzamlı <em>ehtiramla</em> gəldi. Müqəddəs Kitabda deyilir ki, o,
  İsaya <em>səcdə qılaraq</em> yaxınlaşdı. Yunan dilində bu,
  <em>proskuneyn</em> felidir. Bu söz yalnız tanrılara sitayiş mənasında
  işlənir. Həmin söz həmişə insanın duyğularını və tanrı qarşısında
  davranışını əks etdirir. Cüzamlı heç vaxt heç kimə İsa haqqında nə
  düşündüyünü və Onu Kim hesab etdiyini deyə bilməzdi. Lakin o bilirdi ki,
  İsa Məsihin yanında olmaq Allahın hüzurunda olmaqdır. Bütün bunları
  teoloji və ya fəlsəfi dillə izah etməyin mənası yoxdur. İsa Məsihin
  hüzurunda olmaq Külli-İxtiyarın məhəbbəti və qüdrətinin hüzurunda olmağa
  bərabərdir demək kifayətdir.
</p>
<p>Cüzamlının məhz belə müraciəti İsa Məsihin reaksiya göstərməsinə
  səbəb oldu. Birincisi və hər şeydən əvvəl, İsanın reaksiyasında
  <em>mərhəmət</em> əks olunurdu. Qanun tələb edirdi ki, İsa cüzamlıya
  toxunmaqdan çəkinsin. Əks halda, cüzamlı Ona iki metrdən çox yaxınlaşsa,
  O da murdar sayılacaqdı. Məsih nəinki yaxınlaşdı, hətta əlini uzadıb ona
  toxundu. O dövrün tibbi təcrübəsinə əsasən, İsa dəhşətli yoluxucu
  xəstəliyə tutula bilərdi. Buna baxmayaraq, İsa əlini uzadıb ona
  toxundu.
</p>
<p>İsa Məsih üçün həyatda yalnız bir vəzifə var idi — kömək etmək
  vəzifəsi. Yalnız bir qanun var idi — məhəbbət qanunu. Məhəbbət bütün
  digər normalardan, qanunlardan və nizamnamələrdən üstündür. Məhz bu
  vəzifə Onu hər cür fiziki riskə getməyə sövq edirdi.</p>
<p>Yaxşı həkim üçün iyrənc xəstəliyə tutulan insan heç də qorxunc
  görünmür. Çünki xəstə sadəcə tibbi yardıma ehtiyac duyur. Həkimin
  gözündə yoluxucu xəstəliyə tutulmuş azyaşlı təhlükə deyil, köməyə
  ehtiyacı olan uşaqdır. Allah da, İsa da məhz belə görürdü. Biz də elə
  olmalıyıq. Əsl məsihçi qardaşına kömək etmək üçün istənilən
  qayda-qanunları pozacaq və hər şeyi riskə atacaq.</p>
<h2 id="əsl-tədbirlilik-matta-81-4-ardı">ƏSL TƏDBİRLİLİK (Matta 8:1-4
  (ardı)) </h2>
<p>Bu şəfa prosesində daha iki məqam qeyd olunmalıdır: İsa bir insana
  kömək etməkdən ötrü qanunu pozmağa və xəstəliyə yoluxmağa hazır olsa da,
  məsələyə qeyri-ciddi yanaşmır və tədbirli olmaq tələblərini
  unutmurdu.</p>
<p>1. O, xəstəyə əmr etdi ki, Onun nə etdiyini heç kimə deməsin. Belə
  göstəriş İsaya xasdır (<em>Matta 9:30; 12:16; 17:9; Mark 1:34; 5:43;
    7:36; 8:26</em>). Nəyə görə İsa susmağı əmr edir? İsrail işğal olunmuş
  ölkə, yəhudilər isə qürurlu xalq idi. Onlar heç vaxt Allahın seçilmiş
  xalqı olduqlarını unutmurdular. Onlar Səmavi Xilaskarın gələcəyi günü
  arzulayırdılar. Amma hər şeydən əvvəl həmin günü hərbi və siyasi qələbə
  günü kimi xəyal edirdilər. Buna görə də İsrail dünyada ən çox partlayış
  təhlükəsi olan ölkə idi. O, təlatüm və inqilablar burulğanına
  bürünmüşdü. Hər dəfə yeni liderlər meydana çıxır, şöhrət qazanırdı,
  sonra isə onlar güclü Roma imperiyası qarşısında yox olurdu. Əgər həmin
  cüzamlı gedib, hər yerdə İsanın onun üçün nələr etdiyini danışsaydı,
  yəhudilər İsanı bacarıqlarına görə özlərinə siyasi və hərbi lider təyin
  etməyə tələsərdilər.</p>
<p>İsa Məsih əvvəlcə insanları hazırlamalı, onları öyrətməli və
  təsəvvürlərini dəyişdirməli idi ki, Onun qüdrətinin və hakimiyyətinin
  gücünün silahda yox, məhəbbətdə olduğunu göstərsin. İnsanlar Onun,
  həqiqətən, Kim olduğunu, yəni insan həyatını məhv edən deyil, sevən Şəxs
  olduğunu dərk edənə qədər, O, gizli işləməli idi. İsa Məsih kömək etdiyi
  insanlara susmağı əmr edirdi ki, insanlar Ondan öz məqsədləri üçün
  istifadə etməsinlər. Həmin insanlar Onun haqqında, həqiqətən, nə deməli
  olduqlarını öyrənənə qədər susmalı idilər.</p>
<p>2. İsa cüzamlını kahinin yanına göndərdi ki, lazımi qurbanı təqdim
  etsin və pak olduğuna dair təsdiqləmə alsın. Yəhudilər cüzama
  yoluxmaqdan çox qorxurdular. Buna görə də kiminsə qəfildən cüzamdan
  sağalması ehtimalı üçün nəzərdə tutulmuş xüsusi mərasimlər var idi.</p>
<p>Bu mərasim <em>Levililər 14-cü</em> fəsildə təsvir edilib. Cüzam
  xəstəsi kahin tərəfindən müayinə olunmalı idi. Kahin iki quş götürməli
  və onlardan birini axar su üzərində kəsməli idi. Bundan başqa, o, sidr
  ağacının budağını, al rəngli ipi və züfa otunu<a href="#fn41" class="footnote-ref" id="fnref41"
    role="doc-noteref"><sup>41</sup></a>
  götürməli, diri quşla birlikdə kəsilən quşun qanına batırmalı, sonra
  diri quşu azadlığa buraxmalı idi. Həmin vaxt insan çimməli, paltarını
  yumalı, özünü bütünlüklə qırxmalı idi. Yeddi gündən sonra yenidən
  müayinə olunmalı idi. Bundan sonra o, saçını, saqqalını, qaşlarını,
  bədənindəki bütün tüklərini qırxmalı idi. Daha sonra o, müəyyən
  qurbanlar, o cümlədən qüsursuz iki erkək toğlu, birillik qüsursuz dişi
  toğlu, taxıl təqdimi olaraq bir efanın onda üç hissəsi (efa — 40 litr)
  miqdarında zeytun yağı ilə yoğurulmuş un və bir loq (0,55 litr) zeytun
  yağı təqdim etməli idi. Kahin təqsir qurbanının qanından bir az götürüb,
  paklanan adamın sağ qulağının mərcəyinə, sağ əlinin və sağ ayağının baş
  barmağına çəkməli, sonra zeytun yağı ilə həmin yerləri məsh etməli idi.
  Sonda cüzam xəstəsi yenidən müayinə olunurdu. Əgər həqiqətən xəstə şəfa
  tapırdısa, ona paklandığı barədə şəhadətnamə verib sərbəst
  buraxırdılar.</p>
<p>İsa Məsih sağalmış adama bu mərasimdən keçməyi əmr etdi. Bu da bizim
  üçün örnəkdir. İsa bu adama dedi ki, həmin dövrdə mövcud olan müalicəni
  inkar etməsin. Əlimizdə olan tibbi və elmi müalicəni inkar edərək heç
  bir möcüzə görə bilmərik. İnsanlar əlindən gələn hər şeyi etməlidirlər,
  yalnız onda Allahın qüdrəti bizim səylərimizə kömək edəcək. Əgər insan
  cəhd etmədən hər şeyi Allahdan gözləsə, möcüzə öz-özünə baş verməyəcək.
  Möcüzə imanla dolu insanın cəhdlərinin Allahın sonsuz lütfü ilə
  vəhdətidir.</p>
<p><strong>5-13</strong></p>
<h2 id="xeyirah-insanin-yalvarişi-matta-85-13">XEYİRAH İNSANIN YALVARIŞI
  (Matta 8:5-13)</h2>
<p>Əhdi-Cədiddə bu yüzbaşı haqqında az yazılmasına baxmayaraq,
  Müjdələrdə o, ən cəlbedici simalardan biridir. Yüzbaşılar,
  senturionlar<a href="#fn42" class="footnote-ref" id="fnref42" role="doc-noteref"><sup>42</sup></a> Roma ordusunun
  əsasını təşkil
  edirdi. Roma legionu altı min nəfərdən ibarət idi. Hər legion 100 nəfər
  olmaqla 60 yerə bölünürdü. Onların da hər birinə bir yüzbaşı rəhbərlik
  edirdi. Yüzbaşılar Roma ordusunda uzunmüddətli, daimi hərbçilər idi.
  Onlar alayda nizam-intizama cavabdeh idilər. İstər sülh, istərsə də
  müharibə dövründə ordunun mənəvi vəziyyəti onların məsuliyyətində idi.
  Eramızdan əvvəl II-I əsrlərdə yaşamış yunan tarixçisi Polibi Roma
  ordusunu təsvir edərək yüzbaşını belə xarakterizə edir: «Onlar təkcə
  təhlükə axtaran cəsur insanlar olmamalıdır, ilk öncə başqalarını idarə
  edən, möhkəm, təmkinli və etibarlı insanlar olmalıdır. Onlar döyüşə çox
  da can atmamalıdırlar, əksinə, düşmənin şiddətli hücumu qarşısında öz
  mövqelərini qorumalı və olduğu yerdə ölməyə hazır olmalıdırlar».
  Yüzbaşılar Roma ordusunun ən sadiq adamları idi.</p>
<p>Maraqlıdır ki, Əhdi-Cədiddə bütün yüzbaşılar haqqında ehtiramla
  danışılır. Məsələn: İsa Çarmıxda olanda Onun Allahın Oğlu olduğunu
  etiraf edən yüzbaşı; Məsihə iman edən ilk bütpərəst Korneli; Paulun Roma
  vətəndaşı olduğunu öyrənən vaxt onu üsyankar kütlənin qəzəbindən xilas
  edən yüzbaşı; Yerusəlimdən Qeysəriyyəyə gedəndə yolda yəhudilərin Paulu
  öldürəcəklərini öyrənən və onların planlarını alt-üst edən yüzbaşı;
  Yəhudeyada romalı vali Feliksin Paulun müdafiəsini həvalə etdiyi
  yüzbaşı; Roma səfərində Paulu müşayiət edən, onunla nəzakətli davranan,
  hətta fırtına nəticəsində gəmi dağılan zaman bütün fəaliyyətlərində ona
  rəhbərliyini qəbul edən yüzbaşı (<em>Matta 27:54; Həvarilərin İşləri
    10:22; 23:17-23; 24:23; 27:43</em>).</p>
<p>Ancaq Kefernahumdakı bu yüzbaşıda qeyri-adi bir şey var idi. O,
  xidmətçisinə fərqli münasibət bəsləyirdi. Əlbəttə, həmin xidmətçi qul
  olsa da, yüzbaşı onun xəstəliyinə görə kədərlənmişdi və ona kömək etmək
  üçün hər şey etməyə hazır idi. Bu isə ağasının öz quluna göstərdiyi adi
  münasibətdən çox fərqli idi. Roma imperiyasında qulun dəyəri yox idi.
  Əgər o, xəstələnsə idi, heç kim ona görə narahat olmazdı. Heç kim onun
  yaşamasına və ya ölməsinə görə narahat deyildi. Qədim yunan filosofu
  Aristotel bütün mümkün dostluqdan danışaraq yazırdı: «Cansız əşya, hətta
  at və ya öküz, qula qarşı münasibətdə dostluq və ədalət ola bilməz.
  Çünki ağa ilə qul arasında ümumi heç nə yoxdur. Alət cansız qul olduğu
  kimi, qul da canlı alətdir».</p>
<p>Qul əşyadan artıq deyildi. Qulun heç bir qanuni hüququ yox idi. Ağası
  onunla istədiyi kimi — yaxşı və ya pis rəftar edə bilərdi. Eramızdan
  əvvəl ikinci əsrdə yaşayan romalı biləndər Qayus Roma hüququnun klassik
  ekspozisiyası olan «İnstitusiyalar» kitabında yazır: «Qeyd etməliyik ki,
  qulun həyatı və ölümü üzərində ağanın səlahiyyətə malik olması hamı
  tərəfindən qəbul edilmiş həqiqətdir». Romalı ensiklopedik yazıçı Varro<a href="#fn43" class="footnote-ref"
    id="fnref43" role="doc-noteref"><sup>43</sup></a> (e.ə. 116-27) «Kənd təsərrüfatı»
  kitabında kənd təsərrüfatı alətlərini üç sinfə ayırdığı hissədə belə
  qeyd olunub: aydın danışan, pəltək və lal. «Aydın danışanlar quldur;
  pəltəklər heyvandır; lallar — arabadır». Qul, heyvan və araba arasındakı
  yeganə fərq — qulun danışa bilməsidir.</p>
<p>Digər romalı yazıçısı Böyük Katonun<a href="#fn44" class="footnote-ref" id="fnref44"
    role="doc-noteref"><sup>44</sup></a>
  (e.ə. 234-149) «Əkinçilik haqqında» traktatında yüzbaşının qula olan
  qeyri-adi münasibətini göstərən bir hissə var. Katon fermanı idarə edən
  şəxsə tövsiyə edir: «Mal-qaraya bax və hərracı yüksək saxla. Yağ baha
  olanda, onu sat; artıq taxılı və şərabı sat; istismar edilmiş öküzləri,
  qüsurlu qoyunları, qoyunların yununu, dərisini, köhnə arabaları,
  alətləri, yaşlı və xəstə qulları və artıq nə varsa hər şeyi sat». Katon
  xəstə qulları birbaşa çölə atmağı məsləhət görür. Peter Krisoloq<a href="#fn45" class="footnote-ref" id="fnref45"
    role="doc-noteref"><sup>45</sup></a> belə deyir: «Ağanın quluna nalayiq
  şəkildə, qəzəblə, istəyərək, öz iradəsinə zidd olaraq, unutqanlıqla,
  şüurlu və şüursuz etdiyi hər şey — hökm, ədalət və qanundur».</p>
<p>Buradan aydın görünür ki, bu yüzbaşı həmin dövr üçün qeyri-adi bir
  insan idi. Çünki o, qulunu sevirdi. Ola bilsin, yüzbaşı ilk dəfə İsanın
  yanına gələndə, onun quluna şəfqəti və məhəbbəti İsaya çox təsir etdi.
  Məhəbbət həmişə bir çox günahın üstünü örtür. Başqalarının qayğısına
  qalan insan həmişə İsa Məsihə yaxındır.</p>
<h2 id="imani-müşayiət-edən-məktub-matta-85-13-ardı">İMANI MÜŞAYİƏT EDƏN
  MƏKTUB (Matta 8:5-13 (ardı)) </h2>
<p>Bu yüzbaşı təkcə quluna münasibətində qeyri-adi deyildi. O, imanına
  görə də qeyri-adi insan idi. O istəyirdi ki, İsa Məsihin gücü ona kömək
  etsin və qulunu sağaltsın. Amma bir problem var idi: o, bütpərəst, İsa
  isə yəhudi idi. Yəhudi qanunlarına görə, yəhudi bütpərəstlərin evinə
  gedə bilməzdi. Çünki bütpərəstlərin evi yəhudilər üçün murdar sayılırdı.
  <em>Mişnada</em> deyilir: «Bütpərəstlərin məskəni murdardır». İsanın
  dediklərini sual kimi tərcümə etmək olar: «Sən istəyirsən ki, Mən gəlib
  onu sağaldım?" və ya «Mən gəlib onu sağaldacağam?»
</p>
<p>Çox güman ki, İsa məhz bu qadağanı nəzərdə tuturdu. Düzdür, murdarlıq
  haqqında bu qanun İsanı narahat etmirdi. O, kiminsə evinə gəlməkdən heç
  vaxt imtina etməzdi. İsa Məsih sadəcə başqalarının imanını sınayırdı.
  Məhz həmin an yüzbaşının imanı yüksək zirvəyə çatdı. O, əsgər kimi yaxşı
  bilirdi ki, kiməsə əmr edəndə, həmin əmr dərhal və şərtsiz yerinə
  yetirilməlidir. Buna görə də o, İsaya cavab verdi: «Ya Rəbb, mənim evimə
  gəlməyə ehtiyac yoxdur. Mən layiq deyiləm ki, Sən mənim evimə girəsən.
  Ancaq bir söz de və bu əmr mütləq yerinə yetiriləcək». Bu, imanın səsi
  idi. İsa isə imanı Allahın lütfünə yönəldən yeganə məktub hesab
  edirdi.</p>
<p>Burada İsa məşhur yəhudi inancından istifadə edir. Yəhudilər
  inanırdılar ki, Məsih gələndə böyük bayram ziyafəti olacaq. Həmin vaxt
  bütün yəhudilər ziyafətdə yeyib-içəcəklər. Quruda yaşayan heyvanların ən
  böyüyü begemot, dəniz sakinlərinin ən böyüyü isə livyatan, balina və ya
  timsah bayram üçün qida olacaq. «...Sən onu istədiyin adama istədiyin
  vaxt vermək üçün qorudun» <em>(4Ezra 6:52).</em> «Yaradılışın beşinci
  günü yaratdığım iki nəhəng heyvan — behemot öz yerindən qalxacaq,
  livyatan sudan çıxacaq. Onları lazımi vaxta qədər saxlayacağam. O zaman
  onlar bütün insanların qidası olacaq» (<em>2Barux 29:4</em>).</p>
<p>Yəhudilər həmin ziyafəti çox arzulayırdılar. Amma heç vaxt onların
  ağıllarına gəlmirdi ki, hansısa bütpərəst bu ziyafətdə iştirak edəcək.
  Onlar elə zənn edirdilər ki, həmin vaxta qədər bütün bütpərəstlər məhv
  ediləcək. «Çünki Sənə xidmət etmək istəməyən millət ya padşahlıq məhv
  olacaq, bəli, o millətlər tamamilə yox olacaq» (<em>Yeşaya 60:12</em>).
  İsa isə deyir ki, şərqdən və qərbdən bir çoxu gələcək və Səmavi
  Padşahlıqda ziyafət süfrəsində oturacaq.</p>
<p>Amma bu padşahlığın əsl övladları qaranlıq çölə atılacaq. Bu, daha
  dəhşətlidir. Oğul — varisdir. Buna görə də Padşahlığın övladı —
  padşahlığı miras alacaq şəxsdir. Çünki oğul həmişə varisdir. Lakin
  yəhudilər mirası itirəcəklər. Yəhudilərin dünyagörüşünə görə,
  «günahkarların mirası qaranlıq çöldür» (<em>Süleymanın məzmurları
    15:11</em>). Ravvinlərin belə bir sözü var: «Cəhənnəmdəki günahkarlar
  zülmətə qərq olacaq». Bəzi bütpərəstlərin Məsihin ziyafətində qonaq kimi
  oturması, yəhudilərin isə qaranlıq çölə atılması bir yəhudi üçün
  qeyri-adi və qəbulolunmaz idi. Onlar yerlərini bütpərəstlərlə dəyişməli
  olacaq, onları fərqli aqibət gözləyəcək.</p>
<p>Yəhudilər dərk etməli idilər ki, Allahın Padşahlığına daxil olmaq hər
  hansı xalqa mənsub olmağa görə deyil, imana görədir. Yəhudilər
  inanırdılar ki, onlar seçilmiş xalqdır. Buna görə də onlar Allah üçün
  dəyərlidirlər. Onlar hesab edirdilər ki, xilas olmaları üçün avtomatik
  olaraq hakim millətə mənsub olmaları kifayətdir. İsa isə öyrədirdi ki,
  Allahın Padşahlığında seçilənlər imana malik olanlardır. İsa Məsih heç
  bir xalqa və ya irqə mənsub deyil. İsa Məsih hansısa irqdən və millətdən
  asılı olmayaraq, ürəyində iman olan insana məxsusdur.</p>
<h2 id="sərhədi-olmayanlar-üçün-həkimiyyət-və-güc-matta-85-13-ardı">SƏRHƏDİ
  OLMAYANLAR ÜÇÜN HƏKİMİYYƏT VƏ GÜC (Matta 8:5-13 (ardı)) </h2>
<p>Beləliklə, İsa Məsih bir söz dedi və yüzbaşının xidmətçisi o saat
  sağaldı. Əvvəllər belə hadisələr insanlara heyrətamiz möcüzə kimi
  görünərdi. Çünki İsanın xəstələrlə təmasda olduğu vaxt xəstələri
  sağaltdığını təsəvvür etmək o qədər də çətin deyil. Amma müəyyən
  məsafədə olan, yalnız bir sözü ilə heç tanımadığı və toxunmadığı insanı
  sağaltması inanılmaz görünə bilər. Burada daha maraqlı bir şey var:
  hətta elm də dərk etməyə başlayıb ki, hərəkəti müəmmalı, lakin inkar
  edilə bilməyən qüvvələr mövcuddur.</p>
<p>İnsanlar dəfələrlə adi yollardan fərqli olan bir qüvvə ilə
  qarşılaşırdılar. Buna aid klassik nümunələrdən biri kimi Emmanuel
  Svedenborqun<a href="#fn46" class="footnote-ref" id="fnref46" role="doc-noteref"><sup>46</sup></a> həyatını göstərmək
  olar. O, 1759-cu
  ildə Höteborqda olarkən Stokholmda 500 kilometr məsafədə baş verən
  yanğını təsvir etmişdi. O, şəhər rəhbərliyinə yanğının nə vaxt və harada
  başladığını, ev sahibinin adını, alovun nə vaxt söndürüldüyünü izah edən
  raportu təqdim etdi. Sonrakı araşdırmalar onun dediyi hər şeyi
  təfərrüatı ilə təsdiqlədi. O, bütün bunları insanlara məlum olmayan
  şəkildə öyrənmişdi.</p>
<p>Bir insanın başqa bir insana uzaqdan təsir etməsini görürük və buna
  şübhə etmirik, amma bunun necə baş verdiyini dərk etmirik. Əgər insan
  ağlı bunu edə bilirsə, onda İsanın ağlı bundan nə qədər artığını etməyə
  qadirdir. Qəribə olsa da, müasir dünya anlayışı bu möcüzəni
  çətinləşdirmədi, əksinə, onun dərk edilməsini asanlaşdırdı.</p>
<p><strong>14-15</strong></p>
<h2 id="peterin-evindəki-möcüzə-matta-814-15">PETERİN EVİNDƏKİ MÖCÜZƏ
  (Matta 8:14-15) </h2>
<p>Əgər Markın və Mattanın təsvir etdiyi eyni hadisəni müqayisə etsək,
  bunun şənbə günü, İsanın Kefernahumda sinaqoqdakı vəzindən sonra baş
  verdiyini görərik. İsa Kefernahumda olanda həmişə Peterin evində
  qalırdı, çünki İsanın heç vaxt öz evi olmayıb. Peter evli idi.
  Deyilənlərə görə, arvadı sonradan Müjdə sahəsində onun köməkçisi oldu.
  İsgəndəriyyəli Klement (<em>Stromatlar 7:6</em>) yazırdı ki, Peter
  arvadı ilə birlikdə Məsih uğrunda şəhid olublar. İsgəndəriyyəli
  Klementin dediyinə görə, Peter özü edam olunmazdan əvvəl arvadının edam
  olunmasının şahidi olmuşdu. «Arvadının ölümə aparıldığını görən Peter
  uca səslə ona təsəlli verib dedi: «Rəbbi xatırla».</p>
<p>Bu dəfə Peterin qayınanası qızdırmadan əziyyət çəkirdi. İsraildə
  qızdırmanın üç tipik forması var idi: onlardan biri malta adlanırdı. Bu
  cür qızdırma adamda zəiflik, anemiya yaradıb arıqladırdı, aylarla davam
  edir, adamı tükədir və ölümlə nəticələnirdi. Digəri isə insanı tez-tez
  titrədən qarın yatalağına bənzəyirdi. Çox güman ki, o, tif
  malyariyasıdır. İordan çayının Qalileya gölünə töküldüyü və çıxdığı
  yerlərdə ərazi bataqlıq idi. Orada malyariya ağcaqanadları çox olurdu.
  Buna görə həm Kefernahumda, həm də Tiberiyada malyariya xəstəliyi geniş
  yayılmışdı. Bu xəstəlik tez-tez sarılıq və qızdırma ilə müşayiət
  olunurdu. Xəstələrin vəziyyəti dəhşətli və ağır idi. Çox güman ki,
  Peterin qayınanası da bu malyariyadan əziyyət çəkirdi.</p>
<p>Bu möcüzə bizə İsa və Onun sağaltdığı qadın haqqında çox şey
  deyir.</p>
<p>1. İsa sinaqoqda cinə tutulmuş adamı sağaltdıqdan sonra gəlmişdi
  (<em>Mark 1:21-28</em>). Mattanın yazdığına görə, O, evə gedərkən yolda
  yüzbaşının xidmətçisini sağaltmışdı. Möcüzələr İsaya asan başa gəlmirdi.
  O, hər dəfə şəfa verəndə Ondan güc çıxırdı. Şübhəsiz ki, O, yorulmuşdu.
  Yəqin, O, Peterin evinə dincəlmək üçün gəlmişdi. Evə yenicə daxil
  olmuşdu ki, kömək və şəfa üçün Ona yenidən müraciət etdilər.</p>
<p>Burada heç bir şeyin şöhrətlə və məşhurluqla əlaqəsi yox idi. Burada
  seyr etməyə və heyran olmağa gələn izdiham da yox idi. Yalnız sadə daxma
  və qızdırmadan əziyyət çəkən yoxsul bir qadın var idi. Bununla belə, İsa
  gücünü bu şəraitdə əsirgəmədi.</p>
<p>İsa Məsih nə qədər yorğun olsa da, heç vaxt köməyini əsirgəməzdi.
  Çünki insanın ehtiyacı Ona heç vaxt narahatlıq gətirmirdi. İsa çöldə
  Özünü yaxşı, evdə isə pis göstərən insanlardan deyildi. İnsanlara kömək
  etməkdən ötrü O, heç bir vəziyyəti adi hal kimi qəbul etmirdi. Hər şeyi
  mükəmməl şəkildə etmək üçün Onun heyran olan tamaşaçıya ehtiyacı yox
  idi. İstər izdiham içində, istərsə də sadə bir daxmada olsun, O,
  sevgisini və gücünü ehtiyacı olan hər kəsə verirdi.</p>
<p>2. Amma bu möcüzə bizə sağalmış qadın haqqında daha bir şey deyir.
  İsa Məsih ona şəfa verən kimi qadın Ona və digər qonaqlara qulluq etməyə
  başladı. Qadın özünü «xidmət etmək üçün xilas olan» şəxs kimi gördü. İsa
  qadını sağaltdı. Onun da yeganə istəyi qovuşduğu sağlamlıqdan İsaya və
  başqalarına faydalı olmaq üçün istifadə etmək idi.</p>
<p>Bəs biz İsanın ənamlarından necə istifadə edirik? Bir dəfə ingilis
  yazıçısı Oskar Uayld «Dünyada ən yaxşı hekayə» adlı əsərində belə
  yazırdı: «Məsih ağ düzənlikdən bənövşəyi şəhərə gəldi. O, ilk küçəyə
  girərkən insanların səs-küyünü eşitdi və pəncərədən sallanan sərxoş bir
  gənc gördü. «Niyə ömrünü sərxoşluğa sərf edirsən?» deyə İsa soruşdu. «Ya
  Rəbb,» — gənc dedi: — «Mən cüzamlı idim, Sən məni sağaltdın, başqa nə
  edə bilərəm?» Bir az irəlidə İsa gənc oğlanın əxlaqsız qadının ardınca
  getdiyini gördü və dedi: «Niyə ömrünü zina ilə məhv edirsən?» Cavan
  oğlan cavab verdi: «Ya Rəbb, mən kor idim, Sən məni sağaltdın. Mən başqa
  nə edə bilərəm?» Nəhayət, şəhərin mərkəzində yerdə sürünərək ağlayan bir
  qocanı gördü. İsa ondan ağlamağının səbəbini soruşduqda, qoca cavab
  verdi: «Ya Rəbb, mən ölmüşdüm, Sən məni həyata qaytardın. Bəs ağlamayım,
  nə edim?»</p>
<p>Bu dəhşətli məsəl insanların Məsihin ənamlarını və Allahın
  mərhəmətini necə istifadə etməsi haqqındadır. Peterin qayınanası
  sağalanda öz sağlamlığını İsaya və başqalarına xidmət etməyə həsr etdi.
  Eynilə biz də Allahın hər bir ənamını belə istifadə etməliyik.</p>
<p><strong>16-17</strong></p>
<h2 id="möcüzə-ardinca-möcüzə-matta-816-17">MÖCÜZƏ ARDINCA MÖCÜZƏ (Matta
  8:16-17) </h2>
<p>Markın verdiyi məlumatlara əsasən aydın görürük ki, bütün hadisələr
  şənbə günü baş verir (<em>Mark 1:21-34).</em> Bu, möcüzələrin niyə axşam
  baş verdiyini izah edir. Şənbə günü bütün işlər qadağan edildiyi kimi,
  şəfa vermək də qadağan idi. İnsanın vəziyyəti daha da ağır olmasın deyə
  nəsə etmək olardı, amma onun vəziyyətini yaxşılaşdırmaq olmazdı. Ümumi
  qayda ondan ibarət idi ki, şənbə günü tibbi yardım yalnız həyatı
  təhlükədə olanlara göstərilə bilərdi. Bundan əlavə, şənbə günü yük
  daşımaq qadağan edilmişdi. İki quru əncirin çəkisindən çox olan hər şey
  yük hesab edilirdi. Beləcə xəstələri bir yerdən digər yerə istər
  xərəkdə, istər qollarda, istərsə də çiyinlərdə daşımaq olmazdı. Çünki
  bu, yük daşımaq hesab olunurdu. Rəsmi olaraq şənbə günü səmada iki ulduz
  görünməsi ilə başa çatırdı. Ona görə ki, həmin dövrdə vaxtı təyin etmək
  üçün saat yox idi. Elə bu səbəbdən Kefernahum camaatı sağalmaq üçün
  İsanın yanına gəlməkdən ötrü axşama qədər gözləyirdi.</p>
<p>Bəs, görək, İsa həmin şənbə günü nə etdi? O, sinaqoqda cinə tutulmuş
  bir adamı sağaltdı. O, yüzbaşının xidmətçisinə şəfa verdi. O, Peterin
  qayınanasını sağaltdı. Çox güman ki, O, bütün günü vəz edib öyrətdi, Ona
  qarşı çıxanlarla da qarşılaşdı. Sonra isə axşam oldu. Allah insanlara iş
  görmək üçün gündüzü, istirahət etmək üçün axşamı verdi. Axşam istirahət
  vaxtıdır, həmin vaxt iş görülmür. Lakin İsa üçün deyil. İsa dincəlməyə
  ümid etdiyi vaxtda Onu insani ehtiyaclar əhatə etdi. O da heç bir
  şikayət etmədən, bütün ehtiyacları fədakarlıqla və Allahın lütfü ilə
  təmin etdi. Nə qədər ki, insanın bir şeyə ehtiyacı var idi, İsa Məsih
  üçün istirahət yox idi.</p>
<p>Bu hadisə Mattaya Yeşaya peyğəmbərin bizim xəstəliklərimizi çəkən və
  dərdlərimizi öz üzərinə götürən Allahın qulu haqqında danışan kəlamını
  xatırlatdı (<em>Yeşaya 53:4</em>).</p>
<p>Köməyə və şəfaya ehtiyacı olan insanlar varkən, Məsihin davamçısı
  rahatlıq axtarmamalıdır. Çox maraqlıdır ki, o, başqalarına xidmət edəndə
  yorğunluğunun azaldığını və əksinə, gücləndiyini hiss edəcək. Hiss
  edəcək ki, tələblər yarandıqca güc alacaq, özü üçün addım ata bilməyəndə
  başqaları üçün gedə biləcək.</p>
<p><strong>18-22</strong></p>
<h2 id="bütün-vəziyyəti-nəzərdən-keçirmək-çağrişi-matta-818-22">BÜTÜN
  VƏZİYYƏTİ NƏZƏRDƏN KEÇİRMƏK ÇAĞRIŞI (Matta 8:18-22)</h2>
<p>İlk baxışdan elə görünə bilər ki, bu hissənin bu fəsildə yeri yoxdur.
  Bu, möcüzələr haqqında fəsildir. Möcüzələrdən bəhs edən fəsildə bu
  sözlərin ilk baxışdan yersiz olduğu görünür. Bəs nəyə görə Matta onları
  burada istifadə edir?</p>
<p>Ehtimallara görə, Matta həmin sözləri burada əzab çəkən Allahın qulu
  İsaya yönəldiyinə görə yerləşdirib. Matta indicə Yeşaya peyğəmbərin
  kitabı <em>53:4</em>-dən sitat gətirdi: «Bizim xəstəliklərimizi O çəkdi,
  naxoşluqlarımızı Öz üzərinə götürdü» (<em>Matta 8:17).</em> Deyilənlərə
  görə, Matta bu mənzərə ilə nəzərlərini başını qoymağa yeri olmayan bir
  insana yönəltmişdir. Bir vaxtlar deyildiyi kimi, «İsanın həyatı
  kirayəlik axurda başlayıb, kirayə məzarda da bitib». Beləliklə, Matta bu
  sətirləri ona görə buraya əlavə etdi ki, həm onlar, həm də onlardan
  əvvəlki ayələr İsanı Allahın əzab çəkən qulu kimi göstərsin.</p>
<p>Çox güman, elə belədir. Amma daha inandırıcısı budur ki, Matta özü bu
  hadisədə möcüzə gördüyü üçün onu bu fəslə daxil edib. Axı
  ilahiyyatçılardan biri İsanın ardınca getmək istəyirdi. O, İsanı ən
  şərəfli adla çağırdı: «Müəllim!» Yunan dilində müəllim sözü
  <em>didaskalosdur</em>. Yəhudi dilində bu, <em>ravvin</em> kimi tərcümə
  olunur. Həmin ilahiyyatçı üçün İsa indiyə qədər eşidib gördüyü ən böyük
  müəllim idi.
</p>
<p>Doğrudan da, ilahiyyatçının İsa Məsihi belə adlandırması və Onun
  ardınca getmək istəməsi möcüzə idi. İsanın ardınca getmək —
  ilahiyyatçıların qurduğu dinin bütün məhdud qanunlarının məhvi və sonu
  demək idi. Hansısa ilahiyyatçının İsada gözəl və arzuolunan bir şey
  görməsi, həqiqətən, möcüzə sayıla bilərdi.</p>
<p>Bir insanın digər insanda yaratdığı təəssürat, doğrudan da,
  heyrətamiz nəticəyə səbəb ola bilər. Çox vaxt insanlar hansısa görkəmli
  alimin onlara böyük təsiri olduğuna görə elmlə məşğul olur və
  əhəmiyyətli uğurlar qazanırlar. Çoxları məsihçiliyə və xidmətə ona görə
  gəlirlər ki, dahi bir məsihçinin onların həyatında böyük təsiri
  olmuşdur.</p>
<p>Böyük ingilis aktrisası Edit Evens haqqında belə yazırlar: «Onun əri
  öləndə o, yanımıza böyük kədər içində gəldi... Bizim kiçik qonaq
  otağımızda o, bir saata yaxın öz dərdini bölüşdü. Onun dərdi çox böyük
  idi. Qadın yaşadıqlarını elə təsirli bölüşürdü ki, otaq sanki onun dərdi
  ilə dolmuşdu».</p>
<p>Burada isə yəhudi ilahiyyatçıya təsir edən İsanın şəxsiyyəti haqqında
  danışılır. Buna görə insanlara İsa haqqında danışmaq deyil, onları İsa
  ilə qarşı-qarşıya qoymaq, onlara İsanı göstərmək lazımdır desək, daha
  məntiqli olar. Qalan hər şeyi İsanın Şəxsiyyəti edəcək.</p>
<p>Amma bu, hələ hamısı deyil. İlahiyyatçı Ona öz münasibətini bildirən
  kimi İsa cavab verdi ki, tülkülərin də, göydə uçan quşların da yuvası
  var. Amma Bəşər Oğlunun başını qoymağa belə, yeri yoxdur. İsa sanki bu
  adama belə deyirdi: «Mənim ardımca gəlməzdən əvvəl <em>nə etdiyini
    düşün</em>. Mənim ardımca gəlməzdən əvvəl <em>hər şeyi götür-qoy
    elə</em>».</p>
<p>İsaya qısa zamanda hisslərə qapılan, hisslərlə idarə olunan,
  alovlanan və qısa zamanda da alovu sönən davamçılar lazım deyil. Onun nə
  etdiyini bilən insanlara ehtiyacı var. O deyir ki, ardınca gələn hər kəs
  öz Çarmıxını götürsün (<em>Matta 10:38</em>). O deyir ki, şagirdləri
  həyatda yaranan vəziyyətlərdən daha üstün olmalıdırlar (<em>Luka
    14:26</em>). O, var-dövləti yoxsullara paylamağın vacibliyini söyləyir
  (<em>Matta 19:21</em>). O, həmişə insanlara deyir: «Bəli, ürəyiniz Mənə
  can atır. Amma ardımca gəlmək üçün <em>lazımi qədər Məni
    sevirsinizmi</em>?»</p>
<p>Həyatın istənilən sahəsində insanlar faktları yaxşı bilməlidir. Əgər
  gənc adam oxumaq və çox bilmək istədiyini deyirsə, ondan soruşmalıyıq:
  «Yaxşı, sən rahatlığını qurban verməyə və hər gün çox çalışmağa
  hazırsanmı?» Tədqiqatçı ekspedisiya üçün insanları yığmağa başlayanda,
  adamlar ona çoxlu təklif irəli sürür. Lakin o, romantikləri
  realistlərdən yaxşı ayıra bilir: «Yaxşı, de, görüm, sən soyuğa, istiyə,
  bataqlığa, yorğunluğa və həddindən artıq yüklənməyə hazırsan?» Bir gənc
  idman müəllimi olmaq istəyəndə, məşqçi ondan soruşmalıdır: «Yaxşı, bəs
  sən özünü inkar etməyə və tərbiyə etməyə hazırsan? Çünki yalnız onda
  arzuladığın yaxşı nəticəyə və şöhrətə nail ola bilərsən». Düzdür, həvəsi
  öldürmək lazım deyil. Sadəcə insan faktlarla maariflənmirsə, həvəsi
  tezliklə sönəcək.</p>
<p>Heç kim İsanın ardınca aldandığına görə getdiyini deyə bilməz. Çünki
  İsa həddindən artıq dürüst idi. Biz insanları məsihçi həyatının sadə və
  asan olduğuna inandırmağa çalışsaq, İsaya çox pis xidmət etmiş oluruq.
  Məsihin yolu — nəfəs kəsən yoldur. Bu yolun sonunda insanı gözləyən
  izzətlə heç nə müqayisə oluna bilməz. Lakin İsa heç vaxt demədi ki, bu,
  asan yoldur. İzzətə gedən yol — həmişə Çarmıx yoludur.</p>
<h2 id="istifadə-edilməyən-anin-faciəsi-matta-818-22-ardı">İSTİFADƏ
  EDİLMƏYƏN ANIN FACİƏSİ (Matta 8:18-22 (ardı)) </h2>
<p>Lakin İsa icazə versəydi, əvvəlcə atasını dəfn etməyə gedən, sonra
  Onun ardınca gəlmək istəyən başqa bir adam da var idi. İsa ona cavab
  verdi: «Ardımca gəl. Qoy ölülər öz ölülərini dəfn etsin». İlk baxışdan
  bu ifadə çox sərt görünə bilər. Bir yəhudi üçün ölən valideyni layiqli
  dəfn etmək müqəddəs borc sayılırdı. Yaqub öləndə Yusif firondan icazə
  istədi ki, atasını dəfn etsin: «Atam məni and içdirib demişdi: «Mən can
  üstəyəm. Kənan torpağında özüm üçün qəbir qazmışam, məni orada basdır».
  İndi gedib atamı dəfn etmək, sonra qayıtmaq istəyərdim (<em>Yaradılış
    50:5</em>). İsanın ilk baxışdan sərt və qeyri-rəsmi görünən ifadəsi üçün
  bir neçə izahat irəli sürülüb.</p>
<p>1. Belə bir fərziyə var ki, İsanın istifadə etdiyi arami dilindən
  yunan dilinə tərcümədə səhvə yol verilib. Güman edilir ki, İsa bir
  adamın atasının dəfnini qəbirqazanların öhdəsinə buraxmalı olduğunu
  söyləyirmiş. Çünki <em>Yezekel 39:15</em>-də qəribə ifadə var: «İnsan
  sümüyü görəndə <em>qəbirqazanlar</em> onu Hamon-Qoq dərəsində basdırana
  qədər yanına bir nişan qoyacaq». Elə təsəvvür yaranır ki, o vaxt rəsmi
  <em>qəbirqazanlar</em> var idi. Belə güman olunur ki, İsa burada adama
  atasının dəfnini rəsmi şəxslərə həvalə edə biləcəyini söyləyir. Amma
  belə bir izahat doğru görünmür.
</p>
<p>2. Belə bir fikir də var ki, bu, həqiqətən də, sərt ifadədir. Bununla
  İsa aydın şəkildə deyir ki, günaha görə ölü olan cəmiyyət arasında
  yaşayan həmin insan hətta atasını dəfn etməkdən imtina etmək bahasına
  belə, o cəmiyyəti tərk etməlidir. Həm də belə bir müqəddəs vəzifə onu
  Məsihin ardınca getməkdən çəkindirməməlidir. Amma əsl izahat, şübhəsiz,
  yəhudilərin istifadə etdiyi ifadə ilə bağlıdır: «Mən atamı dəfn
  etməliyəm». Bu ifadə hələ də şərqdə istifadə olunur.</p>
<p>Suriyada xidmət edən xidmətçi M. Valdmayerin ağıllı və zəngin türklə
  belə bir söhbəti olub. M. Valdmayer həmin gəncə məsləhət görüb ki,
  dünyagörüşünü artırmaq üçün Avropanı gəzərək təhsilini başa vursun. Türk
  ona belə cavab verib: «Mən əvvəlcə atamı dəfn etməliyəm». Xidmətçi gənc
  adama atasının ölümünə görə başsağlığı verib. Lakin türk izah edib ki,
  atası sağ-salamatdır. Belə deməklə o, səfərə çıxmazdan öncə valideynləri
  və qohumları önündə öz borcunu yerinə yetirməli olduğunu söyləyirmiş.
  Yəni o, atasının ölümünə qədər evini tərk edə bilməz.</p>
<p>Şübhəsiz, həmin insan da İsa ilə danışanda bunu nəzərdə tuturdu. O,
  belə demək istəyirdi: «Atam dünyasını dəyişəndə və mən azad olanda,
  Sənin ardınca gələrəm». O, İsa Məsihin ardınca getməyi bir neçə ilə
  təxirə saldı.</p>
<p>İsa müdrik idi. O, insan təbiətinə yaxşı bələd idi. O bilirdi ki,
  əgər bu insan indi Onun ardınca getməsə, heç vaxt getməyəcək. Çox vaxt
  bizdə elə məqamlar olur ki, həvəslə yüksək şeylərə can atırıq, amma
  onların baş verməsi üçün heç nə etmirik. Buna görə həyatımızda baş verən
  faciələr çox vaxt istifadə etmədiyimiz məqamlara görə olur. Bizdə
  hansısa hərəkətə təkan, hansısa zəiflikdən və ya pis vərdişdən əl çəkmək
  üçün bir istək yaranır. Kiməsə nəsə demək, onun dərdinə şərik olmaq, ona
  xəbərdarlıq etmək və ya həvəsləndirmək istəyirik, amma fürsəti əldən
  veririk, istəyimiz yerinə yetirilməmiş qalır, pis vərdiş olduğu kimi
  qalır, sözü isə söyləyə bilmirik. Hətta yaxşı tərəflərimizdə belə
  süstlük, durğunluq, müəyyən bir qorxu, müəyyən bir qərarsızlıq və hər
  şeyi gündən-günə təxirə salmaq vərdişi var. Beləcə çox vaxt bizdə
  yaranan istək əməldə icra olunmur və reallığa çevrilmir.</p>
<p>İsa Məsih bu adama deyirdi ki: «Sən indi vurnuxduğun bu ölü cəmiyyəti
  tərk etməli olduğunu hiss edirsən. Sən deyirsən ki, uzun illərdən sonra
  atan öləndə oranı tərk edəcəksən. İndi oradan çıx, yoxsa heç vaxt çıxa
  bilməyəcəksən».</p>
<p>Böyük ingilis elmi fantastika yazıçısı Herbert Uells<a href="#fn47" class="footnote-ref" id="fnref47"
    role="doc-noteref"><sup>47</sup></a>
  öz tərcümeyi-halında həyatındakı belə bir böhranlı məqamdan bəhs edir.
  O, parça tacirinin şagirdi idi. Ona elə gəlirdi ki, gələcəyi yoxdur, ya
  da gələcəyi ilə bağlı çox az şansı var. Günlərin bir günü hansısa daxili
  bir səs ona belə demişdi: «Nə qədər gec deyil, bu işdən uzaqlaş. Nə olur
  olsun, işi tərk elə». O, gözləmədi və getdi. Ona görə də yazıçı
  oldu.</p>
<p>Qoy Allah istifadə etmədiyimiz məqamların faciəsindən xilas olmaq
  üçün bizə də belə qətiyyət versin.</p>
<p><strong>23-27</strong></p>
<h2 id="onun-hüzurunda-rahatliq-matta-823-27">ONUN HÜZURUNDA RAHATLIQ
  (Matta 8:23-27) </h2>
<p>Müəyyən mənada bu, Qalileya gölü üçün adi bir hal idi. Qalileya gölü
  çox balacadır. Onun uzunluğu şimaldan cənuba 21 km, eni qərbdən şərqə 12
  km-dir. İordan çayındakı vadi yerin səthində dərin yarıq əmələ gətirir.
  Qalileya gölü dəniz səviyyəsindən 208 metr aşağıda yerləşən bu yarığın
  bir hissəsidir. Bu da onu isti və münbit iqlimlə təmin edir. Buna
  baxmayaraq, bu, bəzi təhlükələrin yaranmasına səbəb olur. Gölün qərb
  tərəfində dərə və yarğanlı təpələr var. Qərb küləyi əsəndə dərə və
  yarğanlı təpələr bir növ nəhəng qıf rolunu oynayır. Oradakı hava sanki
  sıxılır və şiddətlə gölə təsir edir. Beləcə sakitlik bir anın içində
  qəzəbli tufana çevrilir. Qalileya gölündəki fırtınalar qəfil başlaması
  və gücünə görə qeyri-adidir. İngilis səyyahı V.Q.Tomson Qalileya gölünün
  sahilindəki təəssüratlarını belə təsvir edir:</p>
<blockquote>
  <p>«Biz sahildə çadır qurduq və üç gün ərzində dəhşətli küləyə məruz
    qaldıq. Çadırımızın bütün bağlama iplərini bərkitməli olduq. Külək
    çadırı havaya sovurmasın deyə bütün ağırlığımızı onun üstünə saldıq. Göl
    coşurdu. Dalğalar çadırımıza tez-tez elə hücum edirdi ki, sanki ipləri
    dirəklərindən qoparmaq istəyirdi. Bundan əlavə, burada külək nəinki
    şiddətli olurdu, həm də yaxşı havada birdən-birə başlaya bilərdi. Bir
    gün yaxınlıqdakı isti suda üzməyə getdim. Birdən dağlardan elə güclü
    külək əsdi ki, özümü güc-bəla ilə sahilə çatdırdım».</p>
  <p>Qalileyada uzun illər yaşayan digər ingilis bir hadisəni belə təsvir
    edir:</p>
  <p>«Bir qrup turist Tiberiya gölünün sahilində dayanaraq su səthinin
    hamarlığını və gölün kiçikliyini seyr edirdi. Hər kəs İncildə təsvir
    olunan fırtına haqqında şübhələrini bildirirdi. Birdən qəfil külək əsdi.
    İyirmi dəqiqə ərzində göl köpüklə örtülmüş ağ dalğalara büründü. Böyük
    dalğalar küncdə olan qüllələrə çırpılırdı. Turistlər sahildən təxminən
    200 metr aralıda dursalar da, gözlərinə sıçrayan dalğalardan qaçmaq üçün
    sığınacaq axtarırdılar».</p>
</blockquote>
<p>Eyni hadisə İsanın və şagirdlərinin də başına gəlmişdi. Yunan dili
  çox zəngindir. Fırtına yunan dilində zəlzələ mənasını verən
  <em>seysmos</em> adlanır. Dalğalar o qədər hündür idi ki, qayıq
  dalğalarla örtülürdü — <em>kaluptesfay</em>. Bu söz qayığın <em>çuxura
    düşdüyünü</em>, çuxurun isə dalğalara tutulduğunu ifadə edir. İsa həmin
  vaxt yatırdı.
</p>
<p><em>Mark 4:1</em>-i oxuyanda görürük ki, İsa Məsih dənizə çıxmazdan
  əvvəl insanlara müraciət etmək üçün qayıqdan tribuna kimi istifadə
  edirdi. Təbii ki, O, çox yorulmuşdu. Şagirdlər qorxu içində Onu
  oyatdılar və tufan səngidi.</p>
<h2 id="firtinanin-ortasinda-sakitlik-matta-823-27-ardı">FIRTINANIN
  ORTASINDA SAKİTLİK (Matta 8:23-27 (ardı))</h2>
<p>Ancaq bu hekayədə dənizdə fırtınanın sakitləşdirilməsindən daha çox
  şey var. Əgər İsa Məsih eramızın 28-ci illərində Qalileya gölündə
  şiddətli tufanı yatırsaydı, bu, doğrudan da, heyrətamiz bir fakt olardı.
  Amma bunun bizə aidiyyəti olmazdı. Onda bu hadisə XXI əsrdəki insanlarla
  heç bir əlaqəsi olmayan möcüzə olardı. Əgər bu hekayədə daha böyük bir
  şey olmasaydı, biz soruşa bilərdik: «Bəs nə üçün O, indi bunu etmir? Nə
  üçün O icazə verir ki, bu gün Onu sevənlər coşqun dənizdə boğulsunlar?
  Nəyə görə onları xilas etmir?» Əgər biz bu hekayəyə yalnız fırtınanın
  yatırılması və pis havanın sakitləşməsi kimi baxsaq, bir çox insanın
  ürəyini parçalayan problemlər ortaya çıxacaq.</p>
<p>Ancaq bu hekayə daha böyük məna kəsb edir. Bunun mənası İsanın
  Qalileyada tufanı yatırması deyil, <em>İsanın olduğu hər yerdə
    fırtınaların sakitləşməsindədir</em>. Bu o deməkdir ki, İsa Məsihin
  hüzuru ən dəhşətli tufanları yatırır.</p>
<p>Kədərin soyuq və dağıdıcı küləyi əsəndə, İsa Məsihin hüzuru bizə
  rahatlıq və təsəlli verir. Şiddətli hadisələr baş qaldıranda, İsa
  Məsihin hüzuru bizə sülh və müdafiə verir. Şübhə qasırğası imanımızı
  kökündən sarsıtmağa çalışanda, İsa Məsihin hüzurunda biz təhlükəsizlik
  tapırıq. İsa Məsih bizimlə olanda, insanın qəlbini sarsıdan hər bir
  tufan səngiyir.</p>
<p>Belə bir gözəl hekayə var. Dağlıq bölgədə yerləşən balaca kənddə bir
  müəllimə İsanın dənizi necə sakitləşdirməsindən danışırdı. Bir qədər
  sonra dəhşətli qar fırtınası başladı. Məktəbdə dərs qurtaranda,
  müəllimə, sözün əsl mənasında, uşaqları fırtınada çiynində daşımalı
  oldu. Onları böyük təhlükə gözləyirdi. Fırtınanın ortasında müəllimə
  balaca bir uşağın öz-özünə belə dediyini eşitdi: «Kaş İsa indi burada
  olaydı». Uşaq hekayənin mahiyyətini düzgün qavramışdı. Deməli, müəllimə
  yaxşı müəllimə idi. Bu hekayə bizə öyrədir ki, həyatın fırtınaları
  ruhumuzu sarsıdanda, İsa Məsih həmişə bizimlədir və Onun hüzurunda
  coşqun tufan sakitləşir.</p>
<p><strong>28-34</strong></p>
<h2 id="cinlərlə-dolu-dünya-matta-828-34"><strong>CİNLƏRLƏ DOLU DÜNYA
    (Matta 8:28-34</strong>) </h2>
<p>Bu hissəni ətraflı araşdırmazdan əvvəl, gəlin Müjdəni öyrənən bütün
  insanların üzləşdiyi çətinliyi dərk etməyə çalışaq. Müjdələrin
  müəllifləri bu hadisənin harada baş verdiyinə tam əmin deyildilər. Bu
  qeyri-müəyyənlik üç Müjdə arasındakı fərqdə əksini tapır. Matta deyir
  ki, bu hadisə Qadaralıların diyarında baş verib (<em>Matta 8:28</em>),
  Mark və Luka isə deyirlər ki, o, Gerasalıların diyarında baş verib
  (<em>Mark 5:1; Luka 8:26</em>). Hətta hər bir Müjdənin müxtəlif
  nüsxələri arasında da böyük fərq var. Bütün müasir elmi araşdırmalar
  nəzərə alınaraq, hazırlanmış Müqəddəs Kitabın yenidən işlənmiş ingilis
  və alman dilli tərcümələrində bu hadisə Mattaya görə
  <em>Qadaralıların</em> (<em>Radarda</em>), Mark və Lukaya görə isə
  <em>Gerasalıların</em> diyarında baş verib.
</p>
<p>Çətinlik ondan ibarətdir ki, hələ heç kim həmin yerin harada
  yerləşdiyini dəqiq müəyyən edə bilməyib. Bunun <em>Gerasalıların</em>
  diyarında baş verməsi ehtimalı azdır. Çünki bizə məlum olan
  <em>Gerasa</em> Qalileya gölünün cənub-şərqində 60 km məsafədə yerləşir.
  Əminliklə deyə bilərik ki, İsa Qalileya gölündən bu qədər uzağa
  getməyib. Çox güman ki, bu <em>Radaradır</em>. Çünki <em>Radara</em>
  Qalileya gölündən təxminən 10 km uzaqlıqda yerləşən bir şəhərdir.
  Şəhərin qəbiristanlığının və otlaqlarının şəhərdən bir qədər aralıda
  olması tamamilə təbiidir. <em>Gerasalıların</em> diyarı, çox güman ki,
  onun <em>Gerasa</em> ola bilməyəcəyini düşünən üçüncü əsrin İsgəndəriyyə
  alimi Origen tərəfindən düzəlişə məruz qalıb. Həmçinin o, bu yerin
  <em>Radara</em> da ola biləcəyinə şübhə edirdi. Amma o, gölün şərq
  sahilində Gerasa kəndinin olduğunu dəqiq bilirdi. Ona görə belə qənaətə
  gəlmişdi ki, bu yer Gerasadır. Fərqli nəticələrin yaranmasının səbəbi
  Müqəddəs Yazıları köçürdənlərin İsraili yaxşı tanımamasıdır. Ona görə də
  onlar bu hadisənin harada baş verdiyinə əmin deyillər.
</p>
<p>Möcüzənin özü bizi yenidən Müjdələrə xas olan cinlər və cinə tutulmuş
  insanların olması ideyası ilə qarşı-qarşıya qoyur. Qədim dünya, şübhəsiz
  ki, şər ruhlara inanırdı. Qədimdə yaşayan insanların fikrincə, hava
  cinlərlə o qədər dolu idi ki, onlardan birini narahat etmədən iynənin
  ucunu havada çevirmək belə mümkün deyildi. Bəziləri hesab edirdi ki,
  cinlərin sayı 7,5 milyona çatır, onların 10 mini hər bir insanın sağ və
  sol çiynindədir. Bu cinlərin hər biri insana necə zərər vurmağa fürsət
  axtarır. İnsanlar onların natəmiz yerlərdə — qəbirlərdə və təmizlənmək
  üçün suyun olmadığı yerlərdə yaşadığına inanırdılar. Cinlər fəryadları
  eşidilə bilən səhralarda yaşayırdı. Elə fərz edilirdi ki, cinlər
  xüsusilə tək səyyahlar, doğuşa hazır olan qadınlar, yeni evlənənlər,
  qaranlıqda evdən çıxan uşaqlar, həmçinin, gecə səyahətçiləri üçün
  təhlükəlidir. Bundan əlavə, güman edilirdi ki, onlar xüsusilə günün
  istisində, günəş çıxmazdan və qürub etməzdən əvvəl çox təhlükəli olur.
  Kişi cinsinə aid cinlər <em>şedim</em>, qadın cinsinə aid olanlara isə
  Lilit adına əsasən <em>lilin</em> deyilirdi. Yəhudilərin təsəvvürlərinə
  görə, qadın cinsli cinlərin uzun saçları var idi və xüsusilə uşaqlar
  üçün təhlükəli idi. Buna görə də uşaqların öz qoruyucu mələkləri var idi
  (<em>Matta 18:10</em> <em>ilə müqayisə edin</em>).</p>
<p>Cinlərin və şər ruhların mənşəyi haqqında müxtəlif fikirlər var idi.
  Bəziləri inanırdılar ki, onlar dünya yaranandan bəri mövcud olublar.
  Digərləri isə hesab edirdilər ki, cinlər ölən pis və zalım insanların
  ruhlarıdır, ölümdən sonra da öz çirkin əməllərini davam etdirirlər.
  Lakin çox vaxt onları <em>Yaradılış 6:1-8</em>-də yazılmış qəribə hekayə
  ilə əlaqələndirirdilər. Süquta uğramış mələklər yer üzərinə enib
  qadınları aldadırdılar. Beləcə cinlər günahlı əlaqənin bəhrəsi hesab
  olunurdu.</p>
<p>Bütün xəstəliklər — təkcə epilepsiya və ruhi xəstəliklər deyil, həm
  də fiziki xəstəliklər cinlərə və şər ruhlara aid edilirdi. Misirlilər
  inanırdılar ki, insanda 36 orqan var və hər orqanda cin məskunlaşa
  bilər. Cinlərin insanlara daxil olmaq üçün sevdiyi üsullardan biri —
  qida vasitəsilə idi.</p>
<p>Bütün bunlar bizə fantastik görünə bilər. Lakin qədim insanlar
  cinlərin və şər ruhların olduğuna qeyd-şərtsiz inanırdılar. Əgər insan
  cinə tutulduğunu düşünsə idi, o, cinə tutulmanın bütün əlamətlərini
  göstərməyə başlayırdı. O özünü daxilində bir cinin olduğuna inandıra
  bilərdi. Eynilə bu gün də insan özünü inandıra bilər ki, o, xəstədir, ya
  da onun harasısa ağrıyır. Xurafat dediyimiz şeylərin çox olduğu və insan
  biliyinin indikindən qat-qat az olduğu bir dövrdə buna inanmaq daha asan
  idi.</p>
<p>Cinlər deyilən məxluq yoxdursa belə, insanın sağalması üçün ən
  azından cinlərin real olduğunu düşünmək lazım gəlirdi.</p>
<h2 id="cinlərin-qovulmasi-matta-828-34-ardı">CİNLƏRİN QOVULMASI (Matta
  8:28-34 (ardı))</h2>
<p>İsa Məsih gölün o biri tərəfinə keçəndə Onu qəbiristanlıqda yaşayan
  cinə tutulmuş iki insan qarşıladı. Çünki cinlər məhz orada yaşayırdı. Bu
  iki adam o qədər azğınlaşmışdı ki, yoldan keçənlər üçün təhlükə
  yaradırdı. Ağıllı səyyah onlardan uzaq durardı.</p>
<p>V.M.Tomson «Torpaq və kitab» kitabında yazır ki, on doqquzuncu əsrdə
  o, Qadarada qəbiristanlıqda yaşayan bu iki insana bənzəyən adamları
  görüb.</p>
<blockquote>
  <p>«Bizim dövrümüzdə də buna oxşar hallar var — dağları gəzib
    mağaralarda və qəbiristanlıqda yaşayan təhlükəli manyaklar hələ də
    mövcuddur. Onların tutmaları baş verəndə, özünü idarə edə bilmir və çox
    güclü olurlar... Belə xəstələr paltar geyinməkdən imtina edirlər. Mən
    tez-tez onları Beyrut və Sidonun izdihamlı küçələrində çılpaq görmüşəm.
    Elə hallar da olur ki, xəstələr vəhşicəsinə ora-bura qaçaraq
    ətrafdakıları qorxudurlar».</p>
</blockquote>
<p>İsa Məsih onlarla danışmaq üçün qeyri-adi cəsarət göstərdi. Bu
  hekayənin təfərrüatlarını öyrənmək üçün Markın Müjdəsinə müraciət etmək
  lazımdır. Markın nəqli (<em>Mark 5:1-19</em>) daha genişdir. Matta isə
  qısa xülasə verir. Bu möcüzədən bəhs edən hekayə donuz sürüsünün məhvi
  ilə nəticələnən çoxlu mübahisələrə və müzakirələrə səbəb olub. Çoxları
  bu hadisəni qəribə, heyvanların sürüsünü məhv edən İsanın hərəkətini isə
  rəhmsiz hesab edirdi.</p>
<p>Amma insan canının dəyərini donuz sürüsü ilə müqayisə etmək düzgün
  olmaz. Çünki heç kim səhər yeməyində vetçina, naharda isə donuz əti
  yeməkdən imtina etmir. Donuzlara olan şəfqətimiz onları yeməkdən imtina
  etməkdən üstün deyil. İsa Məsihin donuz sürüsünün ölümü bahasına iki
  nəfərin canını xilas etməsinə görə şikayət etməyə dəyərmi? Düzdür, bu o
  demək deyil ki, biz heyvanlara qarşı qəddar rəftarı dəstəkləyir və ya
  buna göz yumuruq. Sadəcə həyatda həmişə nisbət və nisbi dəyər hissi
  arasındakı tarazlığı qorumaq lazımdır.</p>
<p>Bu hadisənin ən faciəli tərəfi onun sonudur. Donuz otaranlar şəhərə
  qaçıb baş verənləri danışdılar, nəticədə şəhərin əhalisi İsadan xahiş
  etdi ki, oranı dərhal tərk etsin.</p>
<p>Budur — insan eqoizmi: həmin insanları iki insanın canı
  maraqlandırmır və narahat etmir. Onları narahat edən yalnız donuzların
  məhv olması idi. İnsanlar tez-tez belə deyirlər: «Əgər mənim rahatlığıma
  və xeyrimə faydası yoxdursa, başqalarının başına gələnlərin mənim üçün
  heç bir əhəmiyyəti yoxdur». Qadara diyarının sakinlərinin
  daşürəkliliyinə və rəhmsizliliyinə yalnız heyrətlənmək olardı. Lakin
  başqalarına kömək etmək bizdən bəzi imtiyazlardan imtina etməyi tələb
  edirsə, biz qəzəblənməməliyik.</p>
