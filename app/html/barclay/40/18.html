<h1>18-ci fəsil</h1>
<p><strong>1-2</strong></p>
<h2 id="şəxsi-münasibətlər">ŞƏXSİ MÜNASİBƏTLƏR</h2>
<p>Mattanın Müjdəsinin <em>18-ci fəsli</em> məsihçi etikası üçün böyük
  əhəmiyyət kəsb edir. Çünki bu fəsildə məsihçiləri şəxsi münasibətlərdə
  fərqləndirən keyfiyyətlərdən bəhs edilir. Fəsli hissə-hissə öyrəndikcə,
  bu münasibətləri ətraflı izah edəcəyik. Lakin gəlin əvvəlcə bütün fəslə
  nəzər salaq. <em>18-ci fəsil</em> məsihçilərin şəxsi münasibətlərini
  xarakterizə edən yeddi xüsusiyyəti vurğulayır.</p>
<ol type="1">
  <li>
    <p>Birincisi, <em>təvazökarlıq (18:1-4).</em> Yalnız uşaq kimi
      təvazökar olan insan Səmavi Padşahlığın vətəndaşı ola bilər.
      Şöhrətpərəstlik, öz nüfuzunu, mənfəətini axtarmaq məsihçinin həyatı ilə
      bir araya sığmayan keyfiyyətlərdir. Məsihçi İsa Məsihə sədaqətdə və
      imanlı qardaşlarına xidmətdə öz «mən»ini unutmuş insandır.</p>
  </li>
  <li>
    <p>İkincisi, <em>məsuliyyət (18:5-7).</em> Ən böyük günah
      başqalarına günah etməyi öyrətməkdir. Xüsusilə həmin adam imanda zəif və
      təcrübəsizdirsə. Allah ən şiddətli cəzanı başqalarını büdrədənlər üçün
      saxlamışdır. Məsihçi həyatının, əməllərinin, sözlərinin və göstərdiyi
      nümunənin başqalarına verdiyi təsirə görə məsuliyyət daşıdığını dərk
      edir.</p>
  </li>
  <li>
    <p><em>Özünü inkar</em> <em>etmə</em> <em>(18:8-10)</em>. Məsihçi
      mükafat qazanmaqdan ötrü heç bir ağır məşqdən qorxmayan idmançıya
      bənzəyir. O, məqsədinə çatmaq üçün əyləncəsini, asudə vaxtlarını qurban
      verən tələbə kimidir. Məsihçi Allaha itaət göstərməsinə mane olan hər
      şeyi həyatından çıxarmağa hazırdır.</p>
  </li>
  <li>
    <p><em>Hər bir fərdin qayğısına qalmaq (18:11-14).</em> Məsihçi başa
      düşür ki, Allah şəxsən onun qayğısına qalır, o özü də hər bir fərdin
      qayğısına qalmalıdır. Məsihçi heç vaxt kütlə və xalq anlayışı ilə
      hərəkət etmir, insan şəxsiyyəti baxımından düşünür. Allah üçün
      əhəmiyyətsiz insan yoxdur, Onun üçün heç kim izdihamda itməz; məsihçi
      üçün hər bir insan Allahın övladı kimi vacibdir. Həmin adam yolunu azsa
      da, məsihçi onu tapmalıdır. Müjdələmək — məsihçiliyin qayğısı və
      hərəkətverici qüvvəsidir.</p>
  </li>
  <li>
    <p><em>Bu, nizam-intizamdır (18:15-20).</em> Məsihçinin göstərdiyi
      mehribanlıq və bağışlamaq o demək deyil ki, səhv edənə istədiyini etməyə
      icazə verməlidir. Belə insanı istiqamətləndirmək, islah etmək, lazım
      gələrsə cəzalandırmaq və yenidən haqq yoluna yönəltmək lazımdır. Amma bu
      cür cəza qınama hissi ilə deyil, sevgi ilə həyata keçirilməli, intiqam
      deyil, barışıq və islah etmək məqsədilə tətbiq olunmalıdır.</p>
  </li>
  <li>
    <p><em>Qardaşlıq hissi (18:19-20)</em>. Məsihçilər birlikdə dua edən
      insanlardır. Onlar birlikdə Allahın iradəsini axtaran, birlikdə Allahı
      dinləyən və hörmət edən insanlardır. Fərdilik məsihçiliyə tamamilə
      yaddır.</p>
  </li>
  <li>
    <p><em>Bu, bağışlamadır (18:23-35)</em>. Məsihçi qardaşlarını hər
      zaman bağışlayır, çünki özü də bağışlanır. Məsih onu bağışladığı kimi, o
      da başqalarını bağışlayır.</p>
  </li>
</ol>
<h2 id="uşaq-kimi-olun-matta-181-4">UŞAQ KİMİ OLUN (Matta 18:1-4)</h2>
<p>Bu, çox maraqlı və mənalı sualdır, ona eyni dərəcədə mənalı cavab
  verildi. Şagirdlər «Səmavi Padşahlıqda ən böyük kimdir?» deyə
  soruşdular. İsa yanına bir balaca uşağı çağırıb dedi ki, əgər yoldan
  dönüb bu uşaq kimi olmasalar, Səmavi Padşahlığa girməyəcəklər.</p>
<p>Şagirdlərin «Səmavi Padşahlıqda ən böyük kimdir?» sualı göstərirdi
  ki, onlar Səmavi Padşahlığın nə olduğunu bilmirlər. İsa Məsih dedi:
  «Əgər yolunuzdan dönməsəniz». Bununla İsa xəbərdarlıq edirdi ki, onlar
  yanlış yola — Allahın Padşahlığına deyil, tam əks istiqamətdə gedirlər.
  Həyatda hər şey insanın nəyə can atmasından, qarşısına hansı məqsədlər
  qoymasından asılıdır. Kim şöhrətpərəst planlarını həyata keçirməyə,
  səlahiyyət əldə etməyə, nüfuza sahib olmağa, özünü ucaltmağa can atırsa,
  əks istiqamətə gedir. Çünki Səmavi Padşahlığın vətəndaşı olmaq öz
  «mən»ini tamamilə unutmaq və ömrünü hakimiyyətə çatmaqda deyil, xidmətdə
  keçirmək deməkdir.</p>
<p>Nə qədər ki, insan öz həyatını hər şeydən üstün tutur, demək, Səmavi
  Padşahlığa arxa çevirmiş olur. Əgər o, Allahın Padşahlığını əldə etmək
  istəyirsə, yolundan dönüb üzünü İsa Məsihə tutmalıdır.</p>
<p>İsa uşağı yanına çağırdı. Deyilənlərə görə, bu uşaq böyüyüb, İmanlı
  Cəmiyyətinin böyük xidmətçisi, dahi yazıçı və Məsih uğrunda şəhid olan
  Antakyalı İqnatius<a href="#fn70" class="footnote-ref" id="fnref70" role="doc-noteref"><sup>70</sup></a> oldu.
  İqnatiusa <em>Teodoros</em>
  adı verilmişdi. Rus Pravoslav Kilsəsində onu <em>Tanrının
    daşıyıcısı</em> İqnatius adlandırırlar. Rəvayətə görə, İsa onu qucağına
  oturtduğu üçün bu adı almışdır. Bəlkə də bu, belə idi. Bəlkə də Peter bu
  sualı verəndə, İsa onun kiçik oğlunu qaldırıb ortalığa qoydu. Peterin
  evli olduğunu bilirik (<em>Matta 8:14; 1 Korinflilərə 9:5</em>).</p>
<p>Beləliklə, İsa Məsih dedi ki, uşaqlarda Səmavi Padşahlığın
  vətəndaşına xas xüsusiyyətlər var: dünyanın möcüzələrini yorulmadan seyr
  edərək təəccüblənmək bacarığı; böyüklər və valideynlər ona qarşı
  ədalətsiz davrananda unutmaq və bağışlamaq qabiliyyəti; məsumluq. Riçard
  Qloverin dediyi kimi, uşaq yalnız öyrənməlidir, yadırğamalı deyil. O,
  nəsə etməlidir, dəyişdirməli deyil. Şübhəsiz ki, İsa da bu barədə
  düşünürdü. Lakin bu xüsusiyyətlər nə qədər heyrətamiz olsa da, onlar
  İsanın düşüncələrində əsas yer tutmurdu. Uşağı Səmavi Padşahlığın
  vətəndaşının rəmzinə çevirən üç böyük xüsusiyyəti var.</p>
<ol type="1">
  <li>
    <p>Birincisi və hər şeydən əvvəl, bu ayənin əsas fikri olan
      <em>təvazökarlıqdır</em>. Uşaq özünü göstərməyə çalışmır. Əksinə, arxa
      plana keçməyə çalışır. O, şöhrətə can atmır; daha çox gizli qalmaq
      istəyir. Yalnız böyüyəndən sonra mükafatlara sahib olmaq üçün birinci
      yer uğrunda qızğın mübarizə apararaq dünyaya qarışanda, onun instinktiv
      təvazökarlığı aradan qalxır.
    </p>
  </li>
  <li>
    <p>İkinci xüsusiyyəti <em>asılılıqdır</em>. Uşaq üçün asılılıq
      tamamilə təbii haldır. O, həyatı təkbaşına idarə edə biləcəyini heç vaxt
      düşünmür. Onu sevən və ona qayğı göstərənlərdən asılı olmaqdan tamamilə
      razıdır. Əgər insanlar Allahdan asılı olduqlarını dərk etsəydilər,
      onların həyatına yeni güc və yeni sülh gələrdi.</p>
  </li>
  <li>
    <p>Nəhayət, <em>güvən</em>. Uşaq instinktiv olaraq öz asılılığını
      hiss edir və eyni zamanda valideynlərinin onun bütün ehtiyaclarını
      ödədiyinə inanır. Uşaq olduğumuz müddətdə nə yemək, nə paltar ala, nə də
      öz evimizi saxlaya bilirik. Amma yenə də yedizdiriləcəyimizə,
      geyindiriləcəyimizə və evdə sığınacaq, istilik və rahatlıq tapacağımıza
      heç vaxt şübhə etmirik. Uşaqlıqda pulumuz olmadan və istədiyimiz yerə
      necə çatacağımızı düşünmədən səyahətə çıxırıq. Valideynlərimizin bizi
      ora aparacağına şübhə etmək heç ağlımıza da gəlmir.</p>
  </li>
</ol>
<p>Uşağın təvazökarlığı məsihçinin bacı-qardaşlarına qarşı davranışı
  üçün yaxşı nümunədir. Onun asılı olması və etibar etməsi — məsihçinin
  Allahla olan münasibəti üçün yaxşı nümunədir.</p>
<p><strong>5-7</strong></p>
<h2 id="məsih-və-uşaqlar-matta-185-7-10">MƏSİH VƏ UŞAQLAR (Matta 18:5-7,
  10)</h2>
<p>Bu hissənin şərhində bir çətinlik var ki, onu da unutmaq olmaz.
  Göründüyü kimi, Matta İsa Məsihin təlimlərini həmişə böyük tematik
  bölmələrə ayırır. Bu fəslin əvvəlində o, İsanın <em>uşaqlar barədə</em>
  dediyi mövzuları bir yerə toplayır. Yəhudilər <em>uşaq</em> sözünü iki
  mənada işlədirdilər. Birincisi, onlar bunu hərfi mənada <em>balaca
    uşağa</em> aid etmək üçün istifadə edirdilər. Lakin müəllimlər də bəzən
  öz şagirdlərini <em>oğul</em> və ya <em>uşaq</em> adlandırırdılar. Buna
  görə də uşaq sözünün mənası <em>imana yeni gələn</em>, imanda hələ
  möhkəmlənməyən, doğru yola yeni qədəm qoyan, amma hər an asanlıqla
  büdrəyə bilən insanı nəzərdə tutur. Bu hissədə uşaq sözü çox vaxt həm
  balaca uşaq, həm də iman yolunda yeni məsihçi deməkdir.</p>
<p>İsa Məsih deyir ki, kim Onun adı ilə bu cür uşaq qəbul edərsə, Onun
  Özünü qəbul etmiş olur. «<em>Mənim Adımla</em>» ifadəsi iki məna verə
  bilər. Birincisi, <em>Mənim xətrimə</em>. İnsanlar məhz Məsihin xətrinə
  uşaqlara qayğı göstərirlər. Uşağa nəsihət vermək, ruhən güclü böyütmək
  təkcə uşağın özü üçün deyil, həm də İsa üçün edilir. İkincisi,
  <em>xeyir-dua</em> mənasını verə bilər, yəni uşağı qəbul edib, onun
  həyatına İsanın adını bəyan etmək. İsanın yanına bir uşaq gətirmək —
  məsihçi xidmətidir.
</p>
<p><em>Uşağı qəbul etmək</em> ifadəsinin də bir neçə mənası ola
  bilər.</p>
<p>a) Bu, uşağın özünü qəbul etməkdən daha çox uşaq kimi təvazökar olan
  insanı qəbul etməkdir. İsa Məsih demək istəyirdi ki, həyatda ən vacib
  insanlar hamını öz yolundan itələ-itələyə mübarizə apararaq zirvələrə
  çatanlar deyil, sakit, təvazökar, uşaq ürəyinə sahib sadə
  insanlardır.</p>
<p>b) Bu, uşağı qəbul etmək, ona qulluq etmək, onu sevmək, öyrətmək və
  tərbiyə etmək mənasında ola bilər. Uşağa yaxşı yaşamağa və Allahı daha
  yaxşı tanımağa kömək etmək — İsa Məsihə kömək etmək deməkdir.</p>
<p>c) Bu ifadənin başqa, tamamilə gözəl mənası da ola bilər. Bu, uşaqda
  Məsihi görmək mənasını verə bilər. Məsələ ondadır ki, üsyankar, narahat
  uşaqlara dərs vermək yorucu işdir. Uşağın fiziki ehtiyaclarını ödəmək —
  paltarlarını yumaq, yaralarını sarımaq, onun üçün yemək hazırlamaq —
  yorucu gələ bilər. Lakin heç kim uşağın müəllimi və daim yorğun,
  qaçaqaçda olan ana qədər İsa Məsihə kömək edə bilməz. Əgər belə insanlar
  uşaqda İsa Məsihi görsələr, çətin günlərdə işıq görəcəklər.</p>
<p><strong>5-7</strong></p>
<h2 id="böyük-məsuliyyət-matta-185-710-ardı">BÖYÜK MƏSULİYYƏT (Matta
  18:5-7:10 (ardı)) </h2>
<p>Bu hissənin əsas məzmunu hər birimizin üzərinə düşən böyük
  məsuliyyətdən ibarətdir.</p>
<p>1. Burada başqalarına günah öyrətməyin nə qədər dəhşətli olduğu
  vurğulanır. Heç kim səbəbsiz və ya yoldan çıxarılmadan günah etməz
  desək, yerinə düşər. Yoldan çıxarılma isə çox vaxt yoldaşlar tərəfindən
  gəlir. İnsan əvvəlcə günah etməyə şirnikləndirilir. Kimsə onu pisliyə,
  haram yola sövq edir. Yəhudilər hesab edirdilər ki, ən bağışlanmaz günah
  — başqalarına günah etməyi öyrətməkdir. İnsan öz günahlarına görə
  bağışlana bilər, çünki günahın nəticəsi, müəyyən mənada, məhduddur.
  Ancaq o, başqasına günah etməyi öyrədirsə, o da öz növbəsində bunu
  digərinə öyrədə bilər, beləcə günahın ucsuz-bucaqsız zənciri
  yaranır.</p>
<p>Dünyada kimisə günaha batırmaqdan daha dəhşətli bir şey yoxdur. Əgər
  insanın az da olsa vicdanı qalıbsa, vicdanı həmişə onu təqib edəcək.
  Ölüm ayağında olan qoca haqqında belə bir hekayə var. O, çox təşviş
  içində idi. Sonda bunun səbəbini açıqlamağa onu razı saldılar. Qoca
  dedi: «Bir dəfə uşaq vaxtı yoldaşımla oynayanda, yol ayrıcında nişanı
  əks istiqamətə çevirdik. Sonra durub nə qədər adamı yanlış yola
  göndərdiyimizə tamaşa edirdik». Başqalarına günah etməyi öyrətmək —
  günahların ən böyüyüdür.</p>
<p>2. Burada başqalarına günah etməyi öyrədənləri necə dəhşətli cəzanın
  gözlədiyi vurğulanır. Belə adamın boynuna dəyirman daşı asıb, dənizə
  atılaraq boğulması daha yaxşı olar.</p>
<p>Həmin ayədə dəyirman daşı kimi tərcümə olunan ifadə — <em>milos
    onikosdur</em>. Yəhudilər taxılı iki dairəvi daşdan — dəyirman
  daşlarından ibarət əl dəyirmanı ilə üyüdürdülər. Adətən, taxıl evdə
  üyüdülürdü. Buna görə hər evdə belə dəyirman daşı görmək olardı.
  Aşağıdakının üzərində fırlanan üst daş tutacaqla təchiz edilmişdi.
  Taxılı qadınlar üyütdüklərinə görə bu tutacaq onların fırlada
  biləcəkləri ölçüdə olurdu. <em>Milos onikos</em> isə elə ölçüdə idi ki,
  onu fırlatmaq üçün eşşək lazım idi (<em>onoye</em> yunanca — eşşək,
  <em>miloye</em> — dəyirman daşı deməkdir). Dəyirman daşının özü cəzanın
  nə qədər ağır olduğunu göstərir.
</p>
<p>Bundan başqa, yunan mətnində belə bir insanın dənizin dibində deyil,
  açıq dənizdə boğulmasının daha yaxşı olduğu söylənir. Yəhudilər dənizdən
  qorxurdular. Onlar üçün cənnət dənizin olmadığı bir yer idi (<em>Vəhy
    21:1</em>). Başqalarına günah etməyi öyrədən adamın səhradan uzaqda
  boğulması daha yaxşı olardı. Həm də boğulan adamın mənzərəsi yəhudini
  dəhşətə salırdı. Romalılar bəzən boğaraq edam edirdilər. Yəhudilər isə
  bunu heç vaxt etməyiblər. Yəhudilərin nəzərində bu, tamamilə məhv
  olmağın rəmzi idi. Ravvinlər qeyri-yəhudilərin və bütpərəstlərin sonda
  məhv ediləcəyini öyrədəndə, onların «dənizə atılmalı» olduğunu nəzərdə
  tuturdular. Tarixçi İosif Flavinin ​​(«Yəhudilərin qədimliyi» 14:15-10)
  əlyazmalarında qalileyalıların Hirodun bütün tərəfdarlarını Qalileya
  dənizinin dərinliklərində necə boğduqlarını təsvir edən Qaliley
  üsyanının dəhşətli mənzərəsi mövcuddur. Dənizdə boğmaq fikri yəhudilərin
  şüurunda tamamilə məhv olmaq təsviri yaradırdı. İsa Məsih başqalarına
  günah etməyi öyrədən adamı necə dəhşətli aqibət gözlədiyini göstərmək
  üçün xüsusi sözlərdən istifadə edirdi.</p>
<p>3. Burada hər cür bəhanə və hiyləyə qarşı xəbərdarlıq var. Biz
  imtahanlarla və günahlarla dolu bir dünyada yaşayırıq. Heç kim günah
  etmək imtahanından qaça bilməz. Xüsusən də insan evdən çölə çıxanda. İsa
  Məsih deyir: «Həqiqətən də, bu belədir. Dünya pis yola çəkən şeylərlə
  doludur; günahın daxil olduğu dünyada bu qaçılmazdı. Lakin bu, heç də
  yeni imanlının yolunda büdrəmə daşı olan insanın məsuliyyətini
  azaltmır».</p>
<p>Biz bilirik ki, dünya insanı imtahana çəkir. Buna görə də məsihçinin
  borcu büdrəmə daşlarını aradan qaldırmaq və heç kimin büdrəməsinə səbəb
  olmamaqdır. Hətta insanı büdrəmə vəziyyəti ilə üz-üzə qoymaq günahdır.
  Məsihçi günahdan qaçmağın mümkün olmadığı cəmiyyətdə özündən razı və
  passiv həyat tərzi sürə bilməz.</p>
<p>4. Nəhayət, bu hissə uşaqların xüsusi əhəmiyyətini vurğulayır. İsa
  Məsih deyir ki: «...onların səmadakı mələkləri göylərdə olan Atamın
  üzünü daima görür». İsanın dövründə yəhudilərdə angelologiya çox inkişaf
  etmişdi. Onların fikrincə, hər bir xalqın, təbiətin (küləyin, ildırımın,
  şimşəyin, yağışın) öz mələyi var. Onlar o həddə gəlib çatmışdılar ki,
  hər otun öz mələyi olduğuna inanırdılar. Onlar həmçinin inanırdılar ki,
  hər uşağın öz qəyyum mələyi var.</p>
<p>«Onların səmadakı mələkləri göylərdə olan Atamın üzünü daima görür»
  ifadəsi hər an Allahın hüzuruna birbaşa çıxış haqlarının olduğunu
  bildirir. Bu mənzərə yalnız sevimli saray əyanlarının, nazirlərin və
  məmurların birbaşa padşahın yanına gedə biləcəyi saraydakı vəziyyəti
  təsvir edir. Allahın nəzərində uşaqlar o qədər böyük əhəmiyyət kəsb
  edirlər ki, onları qoruyan mələklər həmişə Allahın hüzuruna dərhal daxil
  olmaq hüququna malikdir.</p>
<p>Bizim üçün uşağın böyük dəyəri həmişə onda olan xüsusiyyətlərlə
  əlaqələndirilir. Hər şey ona nəyin necə öyrədilməsindən asılıdır. Bəlkə
  də uşaqda olan imkanlar heç vaxt reallaşmayacaq. Bəlkə də bu imkanlar
  boğulub bəhrəsiz qalacaq. Yaxşı imkanlar ya pis məqsədlərə çevrilə
  bilər, ya da dünyanı yeni, güclü enerji dalğasına bürümək üçün inkişaf
  etdiriləcək.</p>
<p>Hər bir uşağın yaxşılıq və pislik etmək üçün qeyri-məhdud imkanları
  var. Bu imkanları yaxşılığa yönəltmək valideynlərin, müəllimlərin,
  İmanlı Cəmiyyətinin məsuliyyətidir. Onları boğmaq, inkişaf etdirməmək,
  şər qüvvəyə çevirmək günahdır.</p>
<p><strong>8-9</strong></p>
<h2 id="cərrahi-müdaxilə-matta-188-9">CƏRRAHİ MÜDAXİLƏ (Matta 18:8-9)
</h2>
<p>Bu hissə iki mənada başa düşülə bilər. Birinci mənada bu, <em>şəxsən
    hər kəsə aiddir</em>. Belə ki Allahın cəzasından qaçmaq üçün hər cür
  fədakarlıq etmək və nəfsdən imtina etmək daha yaxşıdır.</p>
<p>Bu cəzanın nədən ibarət olduğunu dəqiq bilməliyik. Burada cəza
  <em>əbədi</em> adlanır. <em>Əbədi</em> sözü isə yəhudilərin cəza ideyası
  ilə sıx bağlıdır. Yunan dilində bu söz <em>ayoniosdur</em>. Xanok
  kitabında <em>əbədi</em> məhkumluqdan, <em>əbədi</em> lənətdən və
  <em>əbədi</em> əzabı təsvir edən yanar alovdan bəhs edilir. Tarixçi
  İosif Flavi ​​cəhənnəmi <em>əbədi</em> həbsxana adlandırır. Yubileylər
  Kitabı <em>əbədi</em> lənətdən bəhs edir. Baruk kitabında isə «nə geri
  qayıtma ehtimalı, nə də <em>zamanın sonu olmayacaq</em>» kimi təsvir
  olunur.
</p>
<p>Bütün bu hissələrdə <em>ayonios</em> sözü işlədilir. Lakin bunun
  mənasını unutmaq olmaz. Bu ifadə hərfi mənada <em>əsrlərə mənsub
    olmaq</em> deməkdir. <em>Ayonios</em> sözü yalnız Allaha münasibətdə
  istifadə edilə bilər. Bu söz əbədilikdən daha dərin məna verir.</p>
<p><em>Ayoniosun</em> cəzası Allaha aid olan və yalnız Onun verə
  biləcəyi cəzadır. Biz cəza haqqında düşünəndə, ancaq «Bütün dünyanın
  Hakimi belə ədalətsizlik etməz» deyə bilərik (<em>Yaradılış 18:25</em>).
  Bizim insani təsəvvürlərimiz burada acizdir; hər şey Allahın
  əlindədir.</p>
<p>Lakin bizim bir açarımız var. Bu hissədə <em>cəhənnəm odundan</em>
  bəhs edilir. Cəhənnəm — Yerusəlimin dayandığı dağın ətəyindən başlayan
  Hinnom dərəsidir. Həmin vadi əbədi olaraq lənətlənib. Çünki bu yerdə
  padşahlar dövründə imanlarından dönmüş yəhudilər öz övladlarını Molek
  adlı bütə odda qurban gətirirdilər. Padşah Yoşiya oranı murdarlayıb
  lənətlədi. Sonradan bu yer Yerusəlimin zibilxanasına çevrildi, bir növ
  böyük yandırılma sobasına. Orada həmişə zibil yandırılırdı və tüstü
  qalxırdı.</p>
<p>Lazımsız hər şeyi oraya atıb məhv edirdilər. Başqa sözlə desək, heç
  bir fayda gətirməyənləri, həyata heç bir töhfə verməyənləri, həyatı
  irəli aparmaq əvəzinə ona əngəl olanları, onu yüksəltmək əvəzinə aşağı
  sürükləyənləri, başqalarını böyük işlərə ruhlandırmaq əvəzinə mane
  olanları Allahın cəzası gözləyir. Əhdi-Cədid öyrədir ki, <em>faydasızlıq
    məhvə səbəb olur</em>. Yararsız, başqalarına pis təsir edən, varlığına
  heç bir şeylə haqq qazandıra bilməyən adam, bütün bu pisliyi həyatından
  silməsə, onu Allahın cəzası gözləyir.</p>
<p>Amma ola bilsin ki, bu hissəni hər birimizə şəxsən deyil, bütün
  <em>İmanlı Cəmiyyətinə</em> istinad edilirmiş kimi başa düşmək lazımdır.
  Matta İsanın bu kəlamını artıq beşinci fəsil otuzuncu ayədə çox fərqli
  bir kontekstdə istifadə etmişdi. Fərq yalnız ondadır ki, bu hissə
  uşaqlar, bəlkə də, imanda körpə olanlar haqqındadır. Ola bilsin ki, bu
  parçanın mənası belədir: «İmanlı Cəmiyyətinə pis təsir göstərən, pis
  nümunə olan, imanda hələ gənc olanları büdrədən, həyatı və davranışı ilə
  məbədə zərər verən varsa, kökündən kəsib atmaq lazımdır». Çox güman ki,
  bu hissənin mənası məhz belədir. İmanlı Cəmiyyəti — Məsihin bədənidir.
  Bu bədənin sağlam olması və başqalarına sağlamlıq gətirməsi üçün zəhərli
  infeksiyanın toxumlarını daşıyan hər şeyi aradan qaldırmaq lazımdır.
</p>
<p>Aydındır ki, istər insanda, istərsə də İmanlı Cəmiyyətdə nə qədər
  ağrılı olsa da, günaha sövq edən hər şeyi aradan qaldırmaq lazımdır.
  Çünki bu toxumların böyüməsinə imkan verənlər cəzalandırılacaqlar. Ola
  bilsin, bu hissə həm hər bir məsihçinin özünü inkar etməsinin
  zəruriliyini, həm də İmanlı Cəmiyyətindəki nizam-intizamı
  vurğulayır.</p>
<p><strong>10</strong></p>
<p><em>Matta 18:10-cu</em> ayənin şərhinə <em>Matta 18:5-7</em>-də
  baxın.</p>
<p><strong>11</strong></p>
<p><strong>12-14</strong></p>
<h2 id="çoban-və-itmiş-qoyun-matta-1812-14">ÇOBAN VƏ İTMİŞ QOYUN (Matta
  18:12-14) </h2>
<p>Bu, İsa Məsihin ən sadə məsəlidir. Çünki itmiş qoyun və axtaran çoban
  haqqında hekayə çox sadədir. Yəhudeyada qoyun asanlıqla itə bilərdi.
  Otlaqlar dağ silsiləsi kimi, ölkənin tam ortasında dağlıq ərazidə
  yerləşirdi. Bu dar yaylaq cəmi bir neçə kilometr enində idi. Heç bir
  məhdudlaşdırıcı divar və hasar yox idi. Hətta ən yaxşı halda otlaqlar
  boş idi. Buna görə də qoyunlar ot axtarışında idi. Yaylağın
  otlaqlarından hər iki tərəfə uzanan dərələrə çıxanda, nə yuxarı, nə də
  aşağı gedə bilirdi. Beləcə onlar məhv olana qədər çıxılmaz vəziyyətdə
  qalmalı olurdu.</p>
<p>İsrailli çobanlar sahibsiz və itmiş qoyunları tapmaqda mahir idilər.
  Onlar qoyunları geri qaytarmaq üçün kilometrlər boyunca ayaq izlərini
  izləyə, qayalara dırmaşa və uçuruma enə bilərdilər.</p>
<p>İsanın dövründə, adətən, sürülər tək bir nəfərə deyil, bütün kəndə
  məxsus idi. Buna görə də onların yanında iki-üç çoban olurdu. Elə bu
  səbəbdən çoban 99 qoyunu tək buraxa bilərdi. Əgər çoban sürünü sahibsiz
  qoysaydı, qayıdanda daha çox qoyunun itdiyini görərdi. Lakin o, sürünü
  çoban yoldaşlarına tapşırıb, özü itmiş qoyunları axtarmağa gedərdi.
  İtmiş qoyunu tapmaq üçün çobanlar həmişə böyük riskə gedirdilər. Belə
  bir qayda var idi ki, qoyunu diri qaytarmaq mümkün olmayanda, onun
  öldüyünü sübut etmək üçün heç olmasa dəri və sümükləri gətirilərdi.</p>
<p>Yəqin ki, çobanlar axşam sürünü kəndə qaytaranda, yoldaşlarından
  birinin hələ də dağ yamaclarında itmiş qoyun axtardığını izah etməli
  olurdular. Yəqin ki, bu vaxt kənd sakinləri gözlərini dağlara dikib,
  çobanın gəlməsini gözləyirdilər. Çobanın tapılmış qoyunu çiynində
  gətirdiyini görəndə, ətrafı sevinc nidaları bürüyürdü. Təsəvvür edin ki,
  bütün kənd onu necə sevinə-sevinə qarşılayır, itən və tapılan qoyunun
  hekayəsini dinləmək üçün ətrafına toplaşır. Burada İsanın sevdiyi
  Allahın məhəbbətinin mənzərəsi canlanır. Bu məsəl sevgi haqqında bizə
  çox şey söyləyir.</p>
<p>1. Allah <em>hər bir insanı sevir</em>. Doxsan doqquz qoyun bəs
  etmədi; bir qoyun dağlarda qalmışdı, çoban onu tapıb evə gətirməyənə
  qədər sakitləşə bilmirdi. Ailə nə qədər böyük olsa da, bütün uşaqlar
  valideyn üçün eyni dərəcədə əziz və dəyərlidirlər. Valideyn onların heç
  birini itirmək istəmir. Allah da bizimlə belə rəftar edir.</p>
<p>2. Allahın <em>məhəbbəti səbirlidir</em>. Qoyunların axmaqlığı atalar
  sözünə çevrilib. Belə təhlükəli vəziyyətlərə düşməkdə günahkar
  qoyunlardır. İnsanlar isə axmaq adamlara qarşı o qədər dözümsüzdürlər
  ki, çətin vəziyyətə düşəndə tələsik deyirlər: «Günah özündədir. Bu
  çuxura özü düşüb. Ağılsızlara rəhm etmək olmaz». Amma Allah belə deyil.
  Qoyun axmaq ola bilər, lakin çoban onu xilas etmək üçün yenə də riskə
  gedəcək. İnsanlar da axmaq ola bilərlər, lakin Allah günahına görə özü
  cavabdeh olan axmağı da sevir.</p>
<p>3. Allahın <em>məhəbbəti axtaran sevgidir</em>. Çoban qoyunun
  qayıtmasını gözləmədi, onu axtarmağa yollandı. Belə bir Tanrı yəhudilər
  üçün tamamilə əlçatmaz idi. Yəhudilərə görə, günahkar yalnız dizləri
  üstə sürünə-sürünə Allahın yanına qayıtsa, bağışlanardı. Amma biz
  bilirik ki, Allah daha gözəldir. Çünki Allah İsa Məsih simasında yolunu
  azanları axtarmağa gəlmişdir. Allah gözləmir ki, insanlar özləri geri
  qayıdacaqlar. O, nəyin bahasına olursa olsun, onları axtarmağa
  gedir.</p>
<ol start="4" type="1">
  <li>
    <p>Allahın sevgisi — <em>sevindirici sevgidir</em>. Bu, heç bir
      məzəmməti, narazılığı, nifrəti və sevgidən başqa heç nəyi olmayan
      sevgidir. Biz tövbə edənlərə açıq şəkildə bildiririk ki, onlar nifrətə
      layiqdir, artıq heç nəyə yaramır və onlara etibar etmək olmaz. İnsanlar
      keçmişi və günahları unuda bilmirlər. Allah isə bizim günahlarımızı
      tamamilə silir. Biz Ona tərəf dönəndə yalnız sevgi ilə
      qarşılaşırıq.</p>
  </li>
  <li>
    <p>Allahın məhəbbəti <em>qoruyandır və müdafiə edəndir</em>. Belə
      sevgi axtarıb tapır və <em>xilas edir</em>. Məhv edən sevgi də var.
      İnsanı zəif və sentimental edən sevgi də var. Allahın sevgisi isə
      qoruyur. Belə sevgi insanı xilas edir ki, yoldaşlarına xidmət etsin,
      itmişi müdrik, zəifi güclü, günahkarı pak, günahın köləsini müqəddəs,
      sınağa çəkilən qulu isə qalib etsin.</p>
  </li>
</ol>
<p><strong>15-18</strong></p>
<h2 id="inadkarin-axtarişinda-matta-1815-18">İNADKARIN AXTARIŞINDA
  (Matta 18:15-18) </h2>
<p>Bu hissə Mattanın müjdəsində şərh edilməsi ən çətin yerlərdən
  biridir. Çətinliyi ondadır ki, bu hissə həqiqətə uyğun olmayan kimi,
  yəni İsanın sözləri kimi deyil, daha çox kilsə komitəsinin qərarı kimi
  səslənir.</p>
<p>Şübhəsiz, buradakı sözlər İsaya aiddir. Əslində, O, belə demişdi:
  «Əgər kimsə sizə qarşı günah işlətsə, onun səhvini görməsi və bu
  məsələni aranızda həll etməyiniz üçün əlinizdən gələni əsirgəməyin». Bu
  isə o deməkdir ki, biz imanlı icmasının başqa bir üzvü ilə şəxsi
  münasibətlərimizdə uzunmüddətli anlaşılmazlığın yaranmasına imkan
  verməməliyik.</p>
<p>Tutaq ki, bu, baş verib, onda nə etməliyik? İmanlı
  bacı-qardaşlarımızla münasibətlərimizi bərpa etmək üçün bu hissədə bir
  neçə yol göstərilib.</p>
<p>1. Əgər kiminsə bizə qarşı haqsızlıq etdiyini hiss ediriksə, dərhal
  ona bunu bildirməliyik. Ən pisi odur ki, bu haqsızlığı içimizdə
  saxlasaq, canımızı incidə və həyatımızı korlaya bilərik. Beləcə bütün
  diqqətimiz incikliyə yönələcək. Buna görə bu kimi hissləri üzə çıxarmaq
  lazımdır. İncikliyin mahiyyətinə baxsaq görərik ki, nə qədər
  əhəmiyyətsiz və bayağıdır.</p>
<p>2. Kiminsə bizi incitdiyini hiss ediriksə, o adama məktub
  yazmaqdansa, yanına gedib onunla şəxsən danışmalıyıq. Çünki uzaqdan
  uzağa yazışmaq zərər verir: məktub səhv oxuna və ya səhv başa düşülə
  bilər. Elə təsir bağışlaya bilər ki, sanki yüksək tonda yazılıb. Halbuki
  belə deyil. Əgər kiminləsə fikir ayrılığımız varsa, onu həll etməyin
  yalnız bir yolu var: üz-üzə danışmaq. Üz-üzə danışmaq — məktubun
  gətirdiyi fikir ayrılığını həll edə bilər.</p>
<p>3. Əgər üzbəüz görüş heç bir nəticə verməzsə, özünüzlə bir müdrik və
  ya bir neçə müdrik insanı götürərək yenidən cəhd etməlisiniz.
  <em>Qanunun təkrarı</em> <em>19:15</em>-də deyilir: «Bir adamı işlədə
  biləcəyi hər hansı günahda, yaxud cinayətdə təqsirləndirmək üçün bir
  şahid kifayət deyil. Hər iddia iki yaxud üç nəfərin şahidliyi ilə təsdiq
  edilsin». Mattanın dediyi də elə budur. Bircə fərq ondadır ki, burada
  şahidlər adamın səhvini sübut etmək üçün deyil, göstərmək üçün yanına
  gətirilir. Onlar barışıq prosesini asanlaşdırmalıdır. Adətən, insan ən
  çox incitdiyi insanlara nifrət edir. Bəlkə də heç bir sözümüz onun
  fikirlərini dəyişdirə bilməyəcək. Amma məsələ müdrik, mehriban və
  nəzakətli bir insanın yanında müzakirə edilsə, bütün atmosfer dəyişilə
  bilər. Onda özümüzü «başqalarının gözü ilə» görmək imkanı əldə edəcəyik.
  Ravvinlərin belə bir hikmətli məsəli var idi: «Tək mühakimə etmə, çünki
  tək mühakimə etmək Allaha məxsusdur».
</p>
<p>4. Əgər onda da müsbət nəticə əldə olunmasa, biz şəxsi
  problemlərimizi məsihçi qardaşlığına çatdırmalıyıq. Nəyə görə? Çünki
  mübahisələri və inciklikləri nə məhkəmədə, nə də allahsız mübahisədə
  həll etmək olar. Qanuna və məhkəməyə müraciət yalnız əlavə bəlalara
  səbəb olur. Şəxsi münasibətlər məsihçi duaları, məsihçi sevgisi və
  məsihçi mühitində düzəlməlidir. Çünki İmanlı Cəmiyyətinin qardaşlığı,
  həqiqətən, məsihçi qardaşlığıdır. O, hər şeyi məhkəmə təcrübəsi və
  prosesləri işığında deyil, sevgi işığında mühakimə etməyə çalışır.</p>
<p>5. Burada çətin yerə gəlib çatdıq. Matta deyir ki, əgər bu da kömək
  etməsə, onda bizə pislik və ya haqsızlıq edən şəxs bütpərəst və ya
  vergiyığan hesab edilməlidir. İlk baxışdan elə təsir bağışlayır ki,
  islah olunmaz kimi görünən bu adamı tərk etmək lazımdır. Lakin İsa Məsih
  belə fikirləşmirdi. O, insanın bağışlanmasına heç bir məhdudiyyət
  qoymur. Bəs onda nəyi nəzərdə tuturdu?</p>
<p>Biz görürük ki, O, günahkarlar və vergiyığanlar haqqında rəğbətlə
  danışır, onların keyfiyyətlərini yüksək qiymətləndirir. Ola bilsin ki,
  İsa Məsih belə deyir: «Əgər siz əlinizdən gələn hər şeyi edib, günahkara
  hər cür fürsət vermisinizsə, o isə inadından dönmürsə, onu satqın
  vergiyığan və ya bütpərəstdən fərqləndirməyin. Siz haqlı ola bilərsiniz,
  amma Mən vergiyığanları və bütpərəstləri ümidsiz günahkar hesab etmirəm.
  Onların da ürəyi var və bu ürəyə də toxunmaq olar. Onların bir çoxu
  Matta və Zakkay kimi Mənim ən yaxşı dostuma çevrilə bilər. Hətta bu
  inadkar insan vergiyığan və ya bütpərəst kimi olsa belə, siz yenə də,
  Mənim etdiyim kimi, onu imana gətirə bilərsiniz».</p>
<p>Bu, insanı tərk etmək əmri <em>deyil</em>. Bu, ən sərt ürəyə belə
  toxunan sevgi çağırışıdır. Bu, İsa Məsihin kimsəni ümidsiz hesab
  etmədiyinə işarə edir.</p>
<ol start="6" type="1">
  <li>
    <p>Sonda bağlamaq və açmaq məsəli gəlir. Bu, çətin anlaşılan
      ifadədir. Həmin ifadə İmanlı Cəmiyyətinin günahları
      bağışlayıb-bağışlamayacağını və bununla insanın həm yer üzündə, həm də
      əbədiyyətdə taleyini həll edə biləcəyini nəzərdə tutmur. Ola bilsin,
      həmin ifadə bacı-qardaşlarımızla qurduğumuz münasibətin təkcə yer üzündə
      deyil, həm də əbədiyyətdə etibarlı olduğunu göstərir. Buna görə də biz
      düzgün və yaxşı münasibətlər <em>qurmalıyıq</em>.</p>
  </li>
</ol>
<p><strong>19-20</strong></p>
<h2 id="hüzurun-gücü-matta-1819-20">HÜZURUN GÜCÜ (Matta 18:19-20) </h2>
<p>Bu, İsanın mənasını araşdırmalı və başa düşməli olduğumuz sözlərindən
  biridir. Çünki əks halda, onlar bizim məyusluğumuza səbəb olacaq. İsa
  Məsih deyir ki, yer üzündə iki nəfər diləyəcəkləri hər hansı bir şey
  üçün razılığa gələrsə, Allah onların istəklərini yerinə yetirəcək.</p>
<p>Biz bu deyimin əsl mənasını görsək, onun dərinliyini dərk
  edəcəyik.</p>
<p>1. Əvvəla, bu ifadə o deməkdir ki, dua xudbin olmamalıdır və eqoist
  dualar heç vaxt qəbul oluna bilməz. Biz təkcə öz ehtiyaclarımız və
  özümüz üçün dua etməməliyik. Hər birimiz icma üzvü olaraq, razılaşaraq
  dua etməliyik və unutmamalıyıq ki, dünya təkcə bizim üçün deyil,
  bütövlükdə hamı üçün yaradılıb. Əgər hər duamıza cavab alsaydıq, onda
  başqasının duasına cavab alması qeyri-mümkün olardı. Çox vaxt şəxsi uğur
  üçün etdiyimiz dualar istər-istəməz başqasının uğursuzluğuna səbəb
  olardı. Təsirli dua — xudbinlik elementlərinin olmadığı razılaşdırılmış
  duadır.</p>
<p>2. Dua xudbin deyilsə, həmişə eşidiləcək. Amma hər yerdə olduğu kimi,
  burada da duanın şərtlərini xatırlamalıyıq. Duada istədiyimiz cavabı
  deyil, Allahın ən yaxşı hesab etdiyi cavabı alırıq. Sadəcə insan
  təbiətimizə, qorxularımıza və şəxsi istəklərimizə görə, dualarımızın
  çoxunda bəzi imtahanlardan, kədərdən, xəyal qırıqlığından, çətin
  vəziyyətdən uzaq olmağı diləyirik. Allah isə cavabında bizə
  çətinliklərdən qaçmaq fürsəti yox, həmişə qələbə bəxş edir. Allah bizə
  insani vəziyyətdən qaçmaq imkanı vermir. O bizə başa düşə
  bilmədiklərimizi qəbul etməyi, dözülməz olana Onsuz tab gətirməyi və
  tamamilə daşıya bilmədiklərimizlə üzləşməyi təmin edir. Buna mükəmməl
  nümunə — Getsemani bağındakı İsadır. O, Allaha dua etdi ki, Onu
  qarşıdakı dəhşətli vəziyyətdən xilas etsin. O, bu vəziyyətdən
  qurtulmadı. Ona bu iztirabla qarşılaşmaq, dözmək və qalib gəlmək üçün
  güc verildi.</p>
<p>Əgər dualarımız xudbin deyilsə, Allah bizə həmişə cavab verir. Cavab
  həmişə Onun bildiyi kimidir və gözlədiyimiz kimi olmaya bilər.</p>
<p>3. İsa Məsih daha sonra deyir ki, harada iki və ya üç nəfər Onun adı
  ilə yığılarsa, O onların arasındadır. Yəhudilərin belə bir atalar sözü
  var: «İki nəfərin oturub qanunu öyrəndiyi yerdə Allahın izzəti olar».
  İsanın bu böyük vədini iki cür başa düşmək olar.</p>
<p>a) Biz bunu <em>İmanlı Cəmiyyəti</em> nəzərindən başa düşə bilərik.
  İsa Məsih böyük yığıncaqda olduğu kimi, kiçik yığıncaqda da iştirak
  edir. O, izdihamlı məbəddə olduğu kimi, az sayda insanın olduğu Müqəddəs
  Kitabı öyrənmə qrupunun duasında da iştirak edir. İsa kütlənin və sayın
  köləsi deyil: O, sayından asılı olmayaraq, imanlıların toplaşdığı hər
  yerdədir. Çünki O Özünü tamamilə hər insana həsr edir.</p>
<p>b) Biz bunu <em>məişət</em> nəzərindən də başa düşə bilərik. İsanın
  bu kəlamının ilk təfsirlərindən birinə görə, <em>iki və ya üç nəfər
    deyiləndə ata, ana və uşaq</em> nəzərdə tutulur. Bu ifadə o deməkdir ki,
  İsa hər evdə görünməz qonaqdır.</p>
<p>Bəzi adamlar öz yaxşı xüsusiyyətlərini böyük yığıncaqlarda
  göstərirlər. İsa Məsih üçün böyük yığıncaq iki və ya üç nəfərin Onun adı
  ilə toplaşdığı yerdir.</p>
<p><strong>21-35</strong></p>
<h2 id="necə-bağişlamali-matta-1821-35">NECƏ BAĞIŞLAMALI (Matta
  18:21-35) </h2>
<p>Biz Peterin iti dilinə çox şey borcluyuq. O, tez-tez söhbətə müdaxilə
  edir və İsanın sonsuz təlimlərinin mənbələrini açırdı. Bu hissədə Peter
  düşünürdü ki, belə bir ifadə işlətməklə o, səxavətli olduğunu göstərir.
  O, İsadan qardaşını neçə dəfə bağışlamalı olduğunu soruşdu, sonra isə
  özü öz sualına cavab verərək, yeddi dəfə bağışlamaq lazım olduğunu
  söylədi.</p>
<p>Belə bir fərziyyə irəli sürmək üçün Peterin müəyyən əsasları var idi.
  Ravvinlərin belə bir təlimi var idi ki, insan qardaşını <em>üç dəfə</em>
  bağışlamalıdır. Ravvin Hosiya ben Hanina demişdir: «Kim qonşusundan
  bağışlanma diləsə, onu üç dəfədən çox etməməlidir». Ravvin Hosiya ben
  Yəhuda isə demişdi: «Bir adam bir dəfə incitsə, bağışlanır; ikinci dəfə
  incitsə, bağışlanır; üçüncü dəfə incitsə, bağışlanır, dördüncü dəfə isə
  bağışlanmayacaq». Bu tezisi təsdiqləmək üçün dəlil olaraq Amos
  peyğəmbərin kitabında bir ayəyə istinad edilir. Kitabın ilk fəsillərində
  müxtəlif millətlər Qanuna qarşı <em>üç və dörd</em> dəfə çıxdıqlarına
  görə lənətlənir (<em>Amos 1:3, 6, 9, 11, 13; 2:1, 4, 6</em>). Buradan
  belə nəticəyə gəlirik ki, Allahın bağışlaması üç cinayətə şamil edilir.
  Dördüncü cinayətdə günahkar cəzalandırılır. Elə düşünmək olmaz ki, insan
  Allahdan daha səxavətli olmalıdır. Buna görə də bağışlanma üç dəfə ilə
  məhdudlaşır.</p>
<p>Peter fikirləşirdi ki, o, daha səxavətlidir. O, ravvinlərin
  təlimlərinə əsaslanıb, onları ikiyə vurdu, sonra rəqəmi tamamlamaq üçün
  biri əlavə etdi və lovğalıqla düşündü ki, yeddi dəfə bağışlamaq kifayət
  edir. Peter təriflənəcəyini gözləyir, amma İsa cavabında deyir ki,
  məsihçi üçün bağışlanma sayı mövcud olmamalıdır.</p>
<p>Bundan sonra İsa hökmdarın böyük borcunu bağışladığı bir qul haqqında
  danışdı. Lakin bu qul ona kiçik məbləğdə borclu olan dostu ilə qəddar
  rəftar edirdi. Həmin qul amansız davranışına görə məhkum edilir. Bu
  məsəldə İsanın dəfələrlə vurğuladığı bir neçə dərs var.</p>
<p>1. Birinci dərs budur ki, bağışlanmaq üçün insan özünü
  bağışlamalıdır. Bu fikir bütün Əhdi-Cədid boyu izlənilir. Qardaşlarını
  bağışlamayan, Allahın onu bağışlayacağına ümid edə bilməz. İsa Məsih
  dedi: «Nə bəxtiyardır mərhəmətli olanlar, çünki onlara mərhəmət
  ediləcək» (<em>Matta 5:7</em>). Şagirdlərinə dua etməyi öyrətdikdən
  sonra İsa duanın mənasını izah etməyə başladı: «Əgər başqa insanların
  təqsirlərini bağışlasanız, Səmavi Atanız da sizi bağışlayar. Amma siz
  başqa insanları bağışlamasanız, Atanız da sizin təqsirlərinizi
  bağışlamaz» (<em>Matta 6:14-15</em>). Həvari Yaqubun dediyi kimi, «çünki
  mərhəmət göstərməyən mərhəmətsiz mühakimə olunur» (<em>Yaqub 2:13</em>).
  Səmavi və bəşəri bağışlanma yanaşı gedir.</p>
<p>2. Nə üçün hər şey belə olmalıdır? Bu məsəldə vacib məqam borclar
  arasındakı fərqdir.</p>
<p>Qulun öz hökmdarına 10 000 talant borcu var idi. Talant ən böyük pul
  vahidi idi — 3000 şekelə və ya 12.000 dinara bərabər idi. Beləliklə, 10
  000 talant 30 000 000 şekelə və ya 120 000 000 dinara bərabər idi. Bu,
  çox böyük bir borc idi. Bunu təsəvvür etmək belə çətindir. Edom,
  Yəhudeya və Samariya daxil olmaqla vilayətdən gələn bütün gəlir cəmi 600
  talant təşkil edirdi. Hətta zəngin Qalileya vilayətinin bütün gəliri
  cəmi 300 talantdan ibarət idi. Bu borc padşahın gəlirindən daha çox idi.
  Həmin borc qula bağışlandı.</p>
<p>Digər qulun qardaşına cəmi 100 dinar borcu var idi. Bu onun öz
  borcunun təxminən 1/500 000 hissəsi idi.</p>
<p>Borc fərqi böyükdür. Burada əsas fikir odur ki, insanların bizə edə
  biləcəkləri bizim Allaha qarşı etdiklərimizlə müqayisə oluna bilməz.
  Əgər Allah Ona olan borcumuzu bizə bağışlayıbsa, biz də başqa insanları
  bağışlamalıyıq. Bağışlamalı olduğumuz heç bir şey bizə bağışlananla
  müqayisə oluna bilməz.</p>
<p>Bizə dəyəri ölçüyə gəlməyən günahlar bağışlandı. Çünki insanların
  günahları Allahın Oğlunun ölümünə səbəb oldu. Belə olan halda, Allahın
  bizi bağışladığı kimi, biz də başqalarını bağışlamalıyıq. Əks halda,
  mərhəmətə güvənə bilmərik.</p>
