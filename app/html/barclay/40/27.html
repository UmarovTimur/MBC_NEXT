<h1>27-ci fəsil</h1>
<p><strong>1-2</strong></p>
<p><em>Matta 27:1-2</em>-in şərhinə Matta <em>27:11-26</em>-da
  baxın.</p>
<p><strong>3-10</strong></p>
<h2 id="xəyanətkarin-sonu-matta-273-10">XƏYANƏTKARIN SONU (Matta
  27:3-10) </h2>
<p>Qarşımızda Yəhudanın dəhşətli faciəsinin sonu canlanır. Onun
  niyyətini hər necə şərh etsək də, bir şey aydındır — Yəhuda etdiyi
  əməlin nə qədər dəhşətli olduğunu dərk etdi. Matta deyir ki, Yəhuda
  gümüş pulları Məbədə atdı. Maraqlıdır, o, Məbəd deyərkən <em>hieron</em>
  (Məbədin həyəti) sözünü deyil, <em>naos</em> (Məbədin özü) sözündən
  istifadə edir. Məbəd bir-birinin içindən keçən bir neçə həyətdən ibarət
  idi.</p>
<p>Yəhuda pərişan halda Məbədin qeyri-yəhudilər üçün nəzərdə tutulan
  həyətinə girdi, oradan qadınlar üçün olan həyətə, daha sonra yəhudilər
  üçün olan həyətə keçdi. Yəhuda Məbədlə kahinlərin olduğu həyəti ayıran
  hasara yaxınlaşdı. O, kahinləri pulu qaytarmaq üçün çağırdı, lakin onlar
  imtina etdilər. O da pulu üstlərinə atıb getdi və özünü asdı. Kahinlər
  pulları götürdülər. Amma bu pullar o qədər murdar idi ki, Məbədin
  xəzinəsinə qoyula bilməzdi. Həmin pula şəhərlərində ölən natəmiz
  bütpərəstlərin dəfni üçün torpaq aldılar.</p>
<p>Yəhudanın intiharı, şübhəsiz ki, onun planının iflasa uğradığını
  göstərir. Yəhuda istəyirdi ki, İsa Məsih fateh kimi irəli çıxsın, lakin
  əvəzində Onu Çarmıxa sürüklədi. Beləcə Yəhuda üçün həyat sona çatdı.
  Burada günahla bağlı iki böyük həqiqət var.</p>
<p>1. Ən dəhşətlisi odur ki, günah ediləndə heç nəyi dəyişmək, saatı
  geri çəkmək mümkün deyil. İş görüləndən sonra nəyisə dəyişdirmək, onu
  geri qaytarmaq olmaz. Həyatınızda etdiyiniz səhvləri düzəltmək üçün bir
  daha yaşaya biləsiniz deyə, qoca olmaq mütləq deyil.</p>
<p>2. İnsan çox vaxt günah vasitəsilə qazandığı şeylərə nifrət etməyə
  başlayır. Günah etməklə əldə etdiyi şey onda elə bir ikrah hissi yaradır
  ki, onun yalnız bir istəyi olur — onu özündən rədd etmək. İnsanların
  əksəriyyəti qadağan olunanı əldə etməklə xoşbəxt olacağını zənn etdiyi
  üçün günah edir. Amma sonra insan arzuolunan və günaha sövq ediləndən
  yaxa qurtarmaq istəyir. Çox vaxt isə o, bundan qurtula bilmir.</p>
<p>Matta əzbərlədiyi ayədən sitatlar gətirir. Onun gətirdiyi sitat
  Yeremya peyğəmbərin kitabından deyil, Zəkəriyyə peyğəmbərin kitabından
  götürülüb. Bu qəribə sitatda (<em>Zəkəriyyə 11:10-14</em>) peyğəmbərin
  layiq olmadığı mükafatı alıb, onu dulusçuya atmasından danışılır. Bu
  qədim təsvirdə Matta Yəhudanın etdikləri ilə rəmzi bir bənzətmə
  görür.</p>
<p>Əgər Yəhuda İsa Məsihə sadiq qalsaydı, bəlkə də, iman yolunda şəhid
  olacaqdı. Lakin o özünü öldürdü, çünki hər şeyi özü istədiyi kimi etməyi
  çox sevirdi. O, şəhadətin izzətini görmədi, günah işlətdiyinə görə həyat
  onun üçün dözülməz oldu.</p>
<p><strong>11-26</strong></p>
<h2 id="isa-məsihi-ölümə-məhkum-edən-adam-matta-271-2-11-26">İSA MƏSİHİ
  ÖLÜMƏ MƏHKUM EDƏN ADAM (Matta 27:1-2, 11-26)</h2>
<p>İlk iki ayə İsa Məsihə qarşı rəsmi ittihamı formalaşdırmaq üçün səhər
  tezdən keçirilən Ali Şuranın iclasının qısa təsvirini verir. Məşvərət
  mütləq keçirilməli idi. Çünki yəhudilər adi ittihamlarla məşğul olmaq
  hüququna malik idilər, amma ölüm hökmünü icra edə bilməzdilər. Belə bir
  hökm yalnız Roma valisi tərəfindən çıxarıla və Roma hakimiyyəti
  tərəfindən həyata keçirilə bilərdi. Buna görə Ali Şura Ponti Pilatın
  yanına gedib, İsanın ölümə məhkum edilməsini tələb edən ittiham irəli
  sürməli idi.</p>
<p>Matta ittihamın nə olduğunu açıqlamır, lakin Luka bu barədə danışır.
  Ali Şura İsanı Allaha küfrdə ittiham etdi (<em>Matta 26:65-66</em>).
  Buna baxmayaraq, yəhudi hakimiyyət orqanlarının özləri çox yaxşı başa
  düşürdülər ki, Pilat belə bir ittihama qulaq asmayacaq. Pilat onlara öz
  dini ixtilaflarını özlərinin həll etməsini deyəcəkdi. Buna görə, Lukanın
  dediyi kimi, onlar İsaya qarşı üç ittiham irəli sürərək, Pilatın yanına
  gəldilər. İttihamların hər biri yalan idi və qəsdən uydurulmuşdu.
  Birincisi, onlar İsanı inqilabçı olmaqda, ikincisi, xalqı Qeysərə vergi
  verməməyə təhrik etməkdə, üçüncüsü, Özünü Padşah adlandırmaqda ittiham
  etdilər (<em>Luka 23:2</em>). Onlar üç <em>siyasi</em> ittiham irəli
  sürdülər. Bunların hamısı qəsdən uydurulmuş yalan idi. Çünki yaxşı
  bilirdilər ki, Pilat yalnız belə ittihamlara diqqət yetirəcək.</p>
<p>Beləliklə, hər şey Ponti Pilatın rəyindən asılı idi. Bəs Roma valisi
  necə insan idi?</p>
<p>Ponti Pilat rəsmi olaraq <em>vilayətin</em> valisi idi. O, Roma
  Senatının qarşısında deyil, birbaşa Roma imperatorunun qarşısında
  cavabdeh şəxs idi. Onun yaşı iyirmi yeddidən aşağı olmamalı idi. Çünki
  vali vəzifəsini tutmaq yalnız bu yaşdan mümkün idi. Vali kifayət qədər
  təcrübəli adam olmalı idi. Vali vəzifəsini tutmaq hüququndan əvvəl,
  hərbi komandanlıq vəzifələri də daxil olmaqla, bütün vəzifələrdən keçib
  yüksəlməli idi. Ponti Pilat sınaqdan keçmiş yaxşı döyüşçü və idarəçi
  olmalı idi. O, b.e. 26-cı ilində Yəhudeyaya vali təyin edildi. O, on il
  bu vəzifəni tutdu, sonra geri çağırıldı.</p>
<p>Bu vəzifəyə gələndən sonra Ponti Pilat Yəhudeyada bir çox problem və
  çətinliklərlə üzləşdi, onların çoxunu o özü yaratmışdı. Onun böyük
  çatışmazlığı yəhudilərlə yola getməməsi idi. Üstəlik, Pilat onların
  ağılsız və fanatik xurafatlarına xor baxırdı. Romalılar yəhudi dininin
  şiddətini və yəhudilərin imanda sadiqliyini bilirdilər, buna görə
  onlarla çox müdrik və incə davranırdılar. Ponti Pilat isə təkəbbürlə güc
  tətbiq etməyi seçdi.</p>
<p>O, vəzifəyə təyin edilən gündən problemlər başladı. Roma komandanlığı
  Qeysəriyyədə yerləşirdi. Romalıların bayraqları yox idi, yalnız üzərində
  Roma qartalı və ya hökmranlıq edən imperatorun təsviri olan hərbi
  nişanlar var idi. Yəhudilərin istənilən bütə nifrətini nəzərə alaraq,
  əvvəlki hökmdarlar Yerusəlimi ziyarət edərkən, şəhərə girməzdən əvvəl
  döyüş nişanlarını dirəkdən çıxarmağı əmr edirdilər. Ponti Pilat isə bunu
  etməkdən imtina etmişdi. Bu da yəhudilərlə düşmənçiliyə gətirib çıxardı.
  Sonda Pilat güzəştə getmək məcburiyyətində qaldı. Axı bütün xalqı həbs
  etmək və ya öldürmək mümkün deyildi. Sonra Ponti Pilat qərara gəldi ki,
  Yerusəlimin yeni su təchizatı olsun. Bu, çox ağıllı qərar idi. Bunun
  üçün o, yeni su kəməri tikdi, pulu isə Məbədin xəzinəsindən götürdü.
  Görkəmli yəhudi alimi İsgəndəriyyəli Filon<a href="#fn86" class="footnote-ref" id="fnref86"
    role="doc-noteref"><sup>86</sup></a>
  Ponti Pilatın xasiyyətnaməsi barədə yazır ki, yəhudilər hüquqlarından
  istifadə edib, Pilatı imperatora şikayət edəcəkləri ilə hədələyirdilər.
  Bu hədə Pilatı hədsiz qəzəbləndirdi. O qorxdu ki, onlar imperatorun
  yanına səfirlik göndərib, onun hakimiyyətinin mənfi cəhətlərindən —
  rüşvətxorluğundan, təkəbbüründən, qəsbkarlığından, qəddarlığından,
  insanları təhqir etməsindən, məhkəmə hökmü olmadan adam öldürməsindən,
  sonsuz və açıq-aşkar qeyri-insaniliyindən şikayətlənəyəcəklər. Ponti
  Pilat yəhudilər arasında pis nüfuz qazanmışdı. Onun haqqında imperatora
  şikayət etmək ehtimalı onu çətin vəziyyətə salırdı.</p>
<p>Gəlin Ponti Pilatın karyerasını sona qədər izləyək. Sonda o,
  Samariyada tətbiq etdiyi qəddarlığına görə Romaya geri çağırıldı.
  Hansısa fırıldaqçı Musanın Gerizim dağında gizlətdiyi müqəddəs qabları
  göstərəcəyini iddia edərək xalqı dağa çağırdı. Necəsə camaatın çoxu
  silahla gəlib Tirabat kəndinə toplaşdı. Ponti Pilat onlara hücum etdi və
  amansızcasına öldürdü. Çünki bu, sadə xalqın zərərsiz hərəkatı idi.
  Samariyalılar Ponti Pilatın bilavasitə başçısı olan Suriya legatı
  Vitelliyə<a href="#fn87" class="footnote-ref" id="fnref87" role="doc-noteref"><sup>87</sup></a> şikayət etdilər.
  Vitelli Pilata
  Romaya getməyi və əməlinə görə hesabat verməyi əmr etdi.</p>
<p>Pilat Romaya gedərkən imperator Tiberi öldü, beləcə Ponti Pilat
  məhkəmədən qaça bildi. Rəvayətə görə, o, intihar etdi və cəsədi Tiber
  çayına atıldı. Lakin pis ruh çayı o qədər qarışdırdı ki, romalılar
  cəsədi Qalliya aparıb Rona çayına atdılar. Ponti Pilatın qondarma məzarı
  bu gün də Vyanada nümayiş etdirilir. Eyni hadisə orada da baş verdi.
  Onda cəsədi İsveçrənin Lozanna şəhərinə aparıb, dağlardakı mədəndə
  basdırdılar.</p>
<p>Lütsern şəhəri ilə üzbəüz Pilat dağı var. Əvvəlcə bu dağ
  <em>Pileatus</em> adlanırdı, mənası <em>bulud papağı geyinmiş</em>
  deməkdir. Lakin Ponti Pilatla əlaqəli olduğuna görə sonradan dağ Pilat
  adlandı.
</p>
<p>Sonrakı məsihçi rəvayətlərində Ponti Pilata qarşı şəfqət yaranmağa
  başladı. İsa Məsihin ölümündə bütün günah yəhudilərin üzərinə atıldı.
  Həmin rəvayətə görə, Ponti Pilatın arvadı Klavdiya Prokulanın (çox güman
  ki, o, yəhudi dinini qəbul etmişdi) sonradan məsihçi olduğu vurğulanır.
  Hətta belə hesab olunurdu ki, Ponti Pilatın özü də məsihçi olub. Kopt
  kilsəsi bu günə qədər həm Ponti Pilatı, həm də həyat yoldaşını müqəddəs
  hesab edir.</p>
<p>Təbii ki, Pilat İsanın günahsız olduğunu bilirdi. Lakin onun keçmiş
  cinayətləri və qəddarlığı öz iradəsinə, eləcə də ədalətə qarşı çıxmağa
  məcbur edirdi.</p>
<h2 id="pilatin-ümidsiz-mübarizəsi-matta-271-2-11-26-ardı">PİLATIN
  ÜMİDSİZ MÜBARİZƏSİ (Matta 27:1-2, 11-26 (ardı)) </h2>
<p>Bu hissə elə təəssürat yaradır ki, Ponti Pilat ümidsiz mübarizə
  aparır. Pilat İsanı mühakimə etmək istəmirdi. Bu səbəbdən aşağıdakıları
  qeyd etmək olar.</p>
<p>1. İsa Məsih Pilatda təəssürat yaratdı. Əlbəttə, Pilat Onun
  yəhudilərin Padşahı olmaq iddiasını ciddi qəbul etmədi. O, İsa Məsihi
  inqilabçı kimi görmürdü. İsanın əzəmətli susqunluğu Pilatın özünün
  mühakimə olunduğunu hiss etməsinə səbəb oldu. Ponti Pilat İsa Məsihin
  qüdrətini və səlahiyyətini hiss etdi. O qorxurdu ki, birdən bu
  səlahiyyətə özü də tabe olar. Bu gün də məsihçi olmaqdan qorxan insanlar
  var, baxmayaraq ki, onlar məsihçi olmalı olduqlarını bilirlər.</p>
<p>2. Pilat çıxış yolu axtarırdı. Yerusəlimdə Pasxa bayramında bir
  məhbusu azad etmək adəti var idi. Zindanda Barabba adlı məhbus var idi.
  Bu, hansısa kiçik oğru deyil, çox güman ki, quldur və ya siyasi üsyançı
  idi. Onun haqqında iki maraqlı mülahizə mövcuddur. Barabbanın adının
  mənası <em>atanın oğlu</em> deməkdir; görkəmli ravvinləri <em>ata</em>
  adlandırırdılar. Ola bilsin, Barabba qədim və məşhur bir ailənin
  nəslindən yolunu azmış məşhur cinayətkar olub. Belə adam cinayətdən həzz
  alırdı, bu da xalqı sevindirə bilərdi. Daha maraqlısı budur ki,
  Barabbanın da adı, çox güman, İsa idi. Məsələn, Əhdi-Cədidin bəzi qədim
  əlyazmalarında o, İsa Barabba adlanır. Bundan həm məsihçi ilahiyyatçısı
  və filosofu Origen, həm də Qeysəriyyə yepiskopu Evsebi<a href="#fn88" class="footnote-ref" id="fnref88"
    role="doc-noteref"><sup>88</sup></a>
  xəbərdar idi. Qeyd etmək maraqlı olar ki, Ponti Pilat İsanı iki dəfə
  «<em>Məsih deyilən İsa</em>» deyərək (<em>27:17-22</em>), Onu digər
  İsadan fərqləndirir. İsa adı, ümumiyyətlə, geniş yayılmışdı. Çox güman,
  camaat «İsa Məsihi yox, Barabba İsanı azad et» deyə qışqırırdı.</p>
<p>Ponti Pilat çıxış yolu tapmağa çalışdı, lakin camaat həlim Məsihi
  rədd edərək, qatı cinayətkarı seçdi. İzdiham zalım İsanı sevən Məsih
  İsadan üstün tutdu.</p>
<p>3. Ponti Pilat İsanı mühakimə etmək məsuliyyətindən yayınmağa
  çalışırdı. Qarşımızda qəribə və faciəli mənzərə canlanır — Ponti Pilat
  əllərini yuyur. Axı bu, yəhudi adəti idi. <em>Qanunun təkrarı
    21:1-9</em>-da qəribə bir qayda var. Əgər meyit tapılırdısa və qatilin
  kim olduğu məlum deyildisə, bu yerdən ən yaxın şəhər və ya kəndi müəyyən
  etmək üçün araşdırma aparılırdı. Həmin yerin ağsaqqalları bir düyə
  qurban kəsib əllərini yumalı idi ki, təqsirdən azad olsunlar.</p>
<p>Ponti Pilat baş verənləri yaxşı anlayırdı. Onda ədalət və vicdan
  hissi oyanmışdı. Hətta arvadının yuxusu onu da xəbərdar etmişdi. Lakin
  o, kütləyə müqavimət göstərə bilmədi. Onda Pilat mənasız və faydasız bir
  jest etdi — o, əllərini yudu. Rəvayətə görə, Ponti Pilatın kölgəsi bu
  günə qədər qəbirdən çıxır və yenidən əllərini yuyur.</p>
<p>Amma insan heç vaxt məsuliyyətdən yaxa qurtara bilməz. Nə Ponti
  Pilat, nə də başqası heç vaxt «Mən məsuliyyəti üzərimdən atmaq üçün
  əllərimi yuyuram» deyə bilər. Heç kim və heç nə bu məsuliyyəti onun
  üzərindən götürə bilməz. Ponti Pilatın obrazı bizdə ikrahdan daha çox
  mərhəmət hissi oyadır. Çünki keçmişi onu tamamilə aciz etmişdi, belə ki,
  o, tutmaq istədiyi mövqedən çıxış edə bilmirdi. Ponti Pilat əclafdan
  daha çox faciəvi bir fiqurdur.</p>
<p><strong>27-31</strong></p>
<h2 id="əsgərlərin-istehzasi-matta-2727-31">ƏSGƏRLƏRİN İSTEHZASI (Matta
  27:27-31)</h2>
<p>İndi isə dəhşətli Çarmıxa çəkilmə hadisəsi başlayır. Əvvəlki ayə
  Ponti Pilatın İsa Məsihin qamçılanmasını əmr etməsi ilə bitir. Roma
  imperiyasında qamçılanma dəhşətli işgəncə idi: qurbanı soyundurur,
  əllərini arxadan, özünü isə əyilmiş vəziyyətdə bir dirəyə bağlayırdılar
  ki, kürəyi qamçılanmaq üçün açıq olsun. Qamçı ucu iti sümük parçaları və
  qurğuşun bərkidilmış uzun dəridən ibarət idi. Çarmıxa çəkilməzdən əvvəl
  həmişə belə qamçılanma olurdu və «çılpaq bədəni çiy ət parçasına və
  kəsik-kəsik qanayan yaralara çevirirdi». İnsanlar belə qamçılanma zamanı
  ölür və ağlını itirirdi. Yalnız bəziləri qamçılanmanın sonuna qədər
  huşunu itirmirdi.</p>
<p>Belə qamçılanmadan sonra İsa Məsih əsgərlərin əllərinə təslim edildi.
  Həmin vaxt Çarmıxa çəkilmək üçün son hazırlıqlar görülür və Çarmıxın özü
  hazırlanırdı. Əsgərlər İsanı valinin iqamətgahı olan saraydakı
  kazarmalarına apardılar. Hərbi hissəyə <em>alay</em>, <em>speyra</em>
  deyilirdi. <em>Speyra</em> altı yüz nəfərdən ibarət idi. O zaman
  Yerusəlimdə bu qədər insanın olması ehtimalı azdır. Bu əsgərlər Ponti
  Pilatı qərargahın yerləşdiyi Qeysəriyyədən Yerusəlimə qədər müşayiət
  edən onun şəxsi mühafizəsi idi.</p>
<p>Əsgərlərin etdikləri bizi sarsıdır. Lakin Məsihin Çarmıxa
  çəkilməsində iştirak edənlər arasında onları daha az qınamaq olar. Onlar
  hətta Yerusəlim qarnizonundan deyildilər. Onlar İsanın kim olduğunu belə
  bilmirdilər. Onlar heç yəhudi də deyildilər. Çünki bütün imperiyada
  hərbi vəzifədən azad edilən yeganə xalq yəhudilər idi. Həmin əsgərlər
  hərbi xidmətə dünyanın hər yerindən çağırılan adamlar idi. Onlar öz sərt
  zarafatlarından həzz alırdılar. Amma Ponti Pilatdan və yəhudilərdən
  fərqli olaraq, onlar cahilliklərinə görə hərəkət edirdilər.</p>
<p>Bəlkə də bütün baş verənlərə nisbətən İsanın əsgərlərin istehzasına
  dözməsi asan idi. Çünki Onu saxta padşah etsələr də, onların gözlərində
  nifrət yox idi. Onların nəzərində O, Çarmıxa çəkiləcək yolunu azmış
  Qalileyalı idi. Qeyd etmək lazımdır ki, İsgəndəriyyəli Filon
  İsgəndəriyyədə yəhudi camaatının ruhi xəstə bir oğlana eyni şeyi
  etdiyini deyir:</p>
<blockquote>
  <p>«Onlar bir parça götürüb başına diadema<a href="#fn89" class="footnote-ref" id="fnref89"
      role="doc-noteref"><sup>89</sup></a>
    kimi qoydular... əsanın əvəzinə isə yol kənarından tapdıqları qamışı
    verdilər... O, padşah kimi bəzədildiyinə görə, bəziləri onu salamlamaq
    üçün, bəziləri isə xahiş etmək üçün yaxınlaşırdılar».</p>
</blockquote>
<p>Onlar ağıldan kəm oğlana belə rişxənd edirdilər. Əsgərlər də İsanı
  belə qəbul edirdilər.</p>
<p>Sonra Onu Çarmıxa çəkilmə yerinə aparmağa hazırlaşdılar. Bəzən bizə
  deyirlər ki, biz diqqətimizi Çarmıxa çəkilmənin fiziki əzablarına
  yönəltməyək. Lakin biz İsanın bizim uğrumuzda nə etdiyi və nələr çəkdiyi
  barədə heç vaxt aydın təsəvvür əldə edə bilmərik. Yəhudi müəllif
  Klausner deyir: «Çarmıxa çəkilmə insanın öz soydaşlarından qisas almaq
  üçün icad etdiyi ən dəhşətli və qəddar edamdır». Romalı siyasətçi, natiq
  və yazıçı Siseron isə Çarmıxa çəkilməni «ən qəddar və ən dəhşətli
  işgəncə» adlandırır. Roma tarixçisi Tasit bunu «yalnız qullara yaraşan
  işgəncə» adlandırmışdır.</p>
<p>Bu edam qədim farslardan gəlir, onun mənşəyi farsların Ormuzd adlı
  torpaq tanrısına ithaf edildiyinə etiqadları ilə bağlıdır. Buna görə də
  cinayətkarlar torpağı murdarlamasın deyə onları torpaqdan yuxarı
  qaldırırdılar. Axı torpaq həmin tanrıya məxsus idi. Farslardan sonra
  Çarmıx cəzasını Karfagendə tətbiq etdilər. Romalılar isə Şimali Afrikada
  və Karfagendə bu edam növü ilə tanış oldular. Romalılar onu yalnız
  üsyançıların, qaçan qulların və ən qatı cinayətkarların edamı üçün
  istifadə edirdilər. Bu edam Roma vətəndaşlarına şamil edilə
  bilməzdi.</p>
<p>Klausner Çarmıxa çəkilməni daha ətraflı təsvir edir. Qamçılanandan
  sonra çoxlu qan itirən cinayətkar Çarmıxa bağlanırdı. Orada aclıqdan,
  susuzluqdan və qızmar günəşdən ölənə qədər asılı qalırdı. O, hətta ona
  əzab verən, çılpaq bədəninə, qanayan yaralarına qonan ağcaqanad və
  milçəklərdən belə özünü qoruya bilmirdi. Bütün bunlar çox dəhşətlidir.
  Amma İsa Məsih bizim uğrumuzda könüllü olaraq bu əzabları çəkdi.</p>
<p><strong>32-44</strong></p>
<h2 id="çarmix-və-xəcalət-matta-2732-44">ÇARMIX VƏ XƏCALƏT (Matta
  27:32-44) </h2>
<p>Çarmıxa çəkilmə hekayəsinin şərhə ehtiyacı yoxdur; onun gücü
  hekayənin özündədir. Biz yalnız hadisəyə lazımi aydınlığı gətirmək üçün
  onun fonunu təsvir edə bilərik.</p>
<p>Cinayətkar məhkum ediləndən sonra Çarmıxa çəkilməyə aparılırdı. Onu
  dörd Roma əsgəri müşayiət edirdi. Adətə görə, cinayətkar Çarmıxın üst
  dirəyini özü daşımalı idi — böyük şaquli sütun edam yerində onu
  gözləyirdi. Cinayətkarın edam səbəbi lövhədə yazılırdı; lövhəni ya
  boynuna asır, ya da məhkəmə icraçısı onun qabağında aparırdı. Sonra
  lövhəni Çarmıxa bərkidirdilər. Cinayətkarı bilərəkdən ən uzun yolla edam
  yerinə aparırdılar ki, onu daha çox adam ​​görə bilsin və bu dəhşətli
  mənzərə onlara xəbərdarlıq olsun.</p>
<p>İsa Məsihi amansızcasına qamçıladılar. Bundan sonra O, əsgərlərin
  istehzasına dözdü. Buna qədər isə O, gecənin çox hissəsini istintaqda və
  sorğu-sualda keçirmişdi. Ona görə də O, fiziki cəhətdən taqətdən
  düşmüşdü. İndi də Çarmıxın ağırlığından səndələyirdi. Roma əsgərləri
  belə bir vəziyyətdə nə edəcəyini yaxşı bilirdilər. İsrail istila edilmiş
  ölkə idi. Buna görə Roma zabitinin istənilən yəhudinin çiyninə nizənin
  yastı ucu ilə vurması kifayət idi ki, bu iş ağır və iyrənc olsa belə,
  ona tapşırılan hər işi yerinə yetirsin. Əslən Şimali Afrikada Kirenadan
  olan Şimon adlı bir kişi yaxınlıqdakı kənddən şəhərə gəldi. Ola bilsin,
  o, pul toplamışdı ki, heç olmasa bir dəfə Pasxa bayramına Yerusəlimə
  gələ bilsin. Burada o, alçalmaya və rüsvayçılığa məruz qaldı: onu İsa
  Məsihin Çarmıxını daşımağa məcbur etdilər. Bu məqam barədə danışaraq
  Mark Şimonu «İsgəndər və Rufusun atası» adlandırır (<em>Mark
    15:21</em>). Belə işarə yalnız bir şeyi ifadə edə bilər — İsgəndər və
  Rufus İmanlı Cəmiyyətində yaxşı tanınırdı. Yəqin ki, həmin dəhşətli
  gündə İsa Şimonun ürəyinə toxunmuşdu. Əvvəlcə Şimona rüsvayçılıq kimi
  görünən gün onun izzətli gününə çevrildi.</p>
<p>Edam yeri Qolqotada yerləşirdi. Həmin yer kəllə sümüyünə oxşadığına
  görə belə adlandırılmışdı. Edam yerinə çatandan sonra cinayətkarı
  Çarmıxa mıxlayırdılar. Əlləri mismarlamaq lazım idi, ayaqlar isə,
  adətən, dirəyə boş bağlanırdı. Həmin vaxt ağrını azaltmaq üçün
  cinayətkara içki — Yerusəlimdən olan varlı qadınlar tərəfindən mərhəmət
  rəmzi olaraq hazırlanan narkotiklə qarışdırılmış şərab verilirdi. Bir
  yəhudi müəllif yazır:</p>
<blockquote>
  <p>«İnsan edam olunmağa gedəndə ağrılarını azaltmaq və hissləri
    kütləşdirmək üçün kasada şərabla qarışdırılmış buxur içməyə icazə
    verilirdi... Yerusəlimin varlı qadınları, adətən, bunları qurban kimi
    gətirirdilər».</p>
</blockquote>
<p>Narkotik təsiri bağışlayan şərab İsa Məsihə təklif edildi. Lakin O
  içmədi. Çünki ölümü ən ağrılı və dəhşətli şəkildə qəbul etməyə, ağrını
  zərrə qədər azaltmamağa qərarlı idi. Biz artıq gördük ki, cinayətkarı
  dörd Roma əsgərinin müşayiəti ilə edam yerinə apardılar. Cinayətkar
  belindəki sarğıdan başqa, Çarmıxa çılpaq çəkilirdi. Onun paltarı qazanc
  kimi əsgərlərin mülkünə çevrilirdi. Hər yəhudinin geyindiyi paltar beş
  əşyadan ibarət idi — ayaqqabı, baş örtüyü, kəmər, alt köynəyi və üst
  paltarı. Beləliklə, beş paltar və dörd əsgər var idi. Dörd paltar
  bərabər dəyərə malik idi. Üst paltarı isə digər dördündən bahalı idi.
  Yəhyanın qeyd etdiyi kimi, əsgərlər məhz bu üst paltar üçün püşk atdılar
  (<em>Yəhya 19:23-24</em>). Paltarları böləndən sonra əsgərlər axıra
  qədər keşik çəkdilər. Beləliklə, Qolqotada üç Çarmıx var idi. Mərkəzdə
  Allahın Oğlu, Onun hər iki tərəfində isə quldurlar var idi. Hətta öləndə
  belə, İsa Məsih günahkarların yanında idi.</p>
<p>Son ayələrdə yoldan keçənlər, yəhudi hakimiyyət orqanları və Onunla
  birlikdə Çarmıxa çəkilmiş quldurlar tərəfindən İsaya atılan istehza və
  iyrənc ifadələr qeyd olunub. Bütün bu istehzalar hamısı eyni şeyə — İsa
  Məsihin əvvəlki ifadələrinə və Çarmıxdakı acizliyinə yönəlmişdi. Məhz
  burada yəhudilər yanılırdılar. Onlar Məsihin izzətindən Ona istehza
  etmək üçün istifadə edirdilər. «Qoy indi Çarmıxdan düşsün və biz də Ona
  iman edək» deyə gülürdülər. Lakin pastorlardan birinin dediyi kimi, «Biz
  Ona məhz Çarmıxdan düşmədiyi üçün iman etdik». Yəhudilər Allahı yalnız
  qüdrətdə görə bilirdilər, amma Məsih göstərdi ki, Allah — fədakar
  məhəbbətdir.</p>
<p><strong>45-50</strong></p>
<h2 id="zəfərin-sonu-matta-2745-50">ZƏFƏRİN SONU (Matta 27:45-50)</h2>
<p>Çarmıxa çəkilmə hekayəsini oxuyanda hər şeyin çox tez baş verdiyi
  görünür. Əslində isə, vaxt getmirdi. Müjdəçi Mark vaxta qarşı çox
  dəqiqdir. O deyir ki, İsa üçüncü saatda, yəni səhər saat doqquzda
  Çarmıxa çəkildi (<em>Mark 15:25</em>). Doqquzuncu saatda isə, yəni
  günorta saat üçdə canını tapşırdı (<em>Mark 15:34</em>). Başqa sözlə,
  İsa altı saat ərzində Çarmıxda asılı qaldı. Onun üçün əzab və ölümqabağı
  iztirab qısa oldu. Çünki cinayətkarlar ölməzdən əvvəl Çarmıxda bir neçə
  gün asılı qalırdılar.</p>
<p><em>27:46</em>-da biz bütün Müjdənin ən heyrətamiz cümləsini
  oxuyuruq: «Ey Allahım, Allahım, niyə Məni tərk etdin?» Bu ifadənin
  qarşısında ehtiramla baş əyməliyik, eyni zamanda onu anlamağa
  çalışmalıyıq. Çoxları bu sirrin mənasına nüfuz etməyə çalışıb. Biz üç
  belə cəhdə baxacağıq.</p>
<p>1. Maraqlıdır ki, <em>Zəbur 22</em> Çarmıxa çəkilmənin bütün
  hekayəsini əhatə edir. Məzmur məhz bu sözlərlə başlayır. Məzmurda daha
  sonra belə deyilir: «Məni hər görən lağ edir, dodaq büzüb, başını
  yırğalayıb belə deyir: «Qoy güvəndiyi Rəbb onu azad etsin, Rəbb ondan
  razı qalıb, qoy onu xilas etsin» (<em>Zəbur 22:7-8</em>). Daha sonra
  oxuyuruq: «Aralarında paltarlarımı bölüşdürürlər, geyimim üçün püşk
  atırlar» (<em>Zəbur 22:18</em>). <em>22-ci məzmur</em> bütünlüklə
  Çarmıxa çəkilmədən bəhs edir.</p>
<p>Güman edilirdi ki, İsa Məsih bu məzmuru öz-özünə təkrar edirdi. Həmin
  məzmur kədərli sözlərlə başlasa da, əzəmətli zəfərlə bitir: «Çoxlu
  camaat arasında həmd etdiyim Sənsən!... Çünki hökmranlıq Rəbbindir,
  millətlər üzərində səltənət sürən Odur!» (<em>Zəbur 22:25-31</em>).
  Beləliklə, <em>22</em>-ci məzmur İsanın vəziyyətini əks etdirdiyinə
  görə, Öz imanının və etibarının nəğməsi kimi, bu məzmurun çox kədərli
  sözlərlə başladığını, lakin əzəmətli şəkildə bitdiyini xatırlayaraq
  təkrar etdiyi güman olunur.</p>
<p>Əslində, pis fikir deyil. Amma Çarmıxda olanda insan hətta məzmurdan
  nümunə olsa belə, poetik halda olmur. Üstəlik, bütün atmosfer gərgin və
  faciəli xarakter daşıyır.</p>
<p>2. Belə bir iddia da var ki, həmin an dünyanın günah yükü İsa Məsihin
  bütün varlığına çökmüşdü. Bu, günahla əlaqəsi olmayan Məsihin Allah
  tərəfindən bizim uğrumuzda günah qurbanı verilən an idi
  (<em>2Korinflilərə 5:21</em>) Onun bizim üçün çəkdiyi cəza Allahdan
  qaçılmaz ayrılıq idi. Heç kim bunun səhv olduğunu deyə bilməz. Əgər
  belədirsə, onda bu bizim ancaq təsdiq edəcəyimiz və heyrətə gələcəyimiz
  bir sirdir.</p>
<p>3. Bəlkə də burada — əgər belə demək olarsa, — insani fakt daha
  çoxdur. Bizə elə gəlir ki, İsa Məsih insanın yaşadıqlarını dərindən
  yaşamasaydı, İsa olmazdı. İnsan həyatda yaşadıqca, onu dəhşətli faciələr
  bürüdükcə bəzən bizə elə gəlir ki, Allah bizi unudub. Başa düşə
  bilmədiyimiz bir vəziyyətə düşəndə, elə düşünürük ki, başımızın üstündə
  heç Allah da yoxdur. Görünür, İsa da bu vəziyyətlə qarşılaşmışdı.
  Getsemani bağında biz gördük ki, İsa yalnız bir şeyi bilirdi — O, irəli
  getməlidir. Çünki bu, Allahın iradəsi idi. O, bunu hələ tam başa düşməsə
  də, onu qəbul etməli idi. Burada biz Məsihin insanın düşdüyü vəziyyətin
  dərinliklərinə nüfuz etdiyini görürük. Elə bir yer qalmadı ki, O bizdən
  əvvəl orada olmasın.</p>
<p>O vaxt İsanı eşidənlər Onu başa düşmədilər. Bəziləri onun İlyas
  peyğəmbəri çağırdığını düşünürdülər, yəqin ki, bu, yəhudilər idi.
  Bütpərəstlər arasında ən böyük tanrılardan biri günəş tanrısı Helios
  idi. Günəş tanrısını «Helie!» deyə çağırırdılar. Belə bir ehtimal var
  ki, əsgərlər İsa Məsihin ən böyük bütpərəst tanrısını çağırdığını
  düşündülər. Hər nə fikirləşsələr də, İsanın fəryadını eşidənlərin hamısı
  üçün bu, sirr idi.</p>
<p>Amma burada vacib olan bir şey var. İsa Məsih belə bir fəryadla
  ölsəydi, dəhşətli olardı, lakin bu, baş vermədi. Kəlamda yazılıb ki, İsa
  yenə uca səslə qışqırıb canını tapşırdı. Bu yüksək səslə qışqırıq bütün
  insanlarda təəssürat yaratdı. Bu barədə hər Müjdədə danışılır (<em>Matta
    27:50; Mark 15:37; Luka 23:46</em>). Digər Müjdə isə daha da irəli
  gedir. Yəhya yazır ki, İsa <em>«Tamam oldu»</em> sözlərini deyərək
  canını tapşırdı (<em>Yəhya 19:30</em>). Yunan dilində bu
  <em>tetelestapdır</em>. Bu öz işini tamamlayan adamın qışqırığıdır. Bu,
  döyüşdə qalib gələn bir insanın nidasıdır; qaranlıqdan nura çıxıb
  çələngi əldə edən insanın qışqırığıdır. Beləcə İsa Məsih dilində qələbə
  nidası ilə bir müzəffər kimi öldü.
</p>
<p>Burada qiymətli həqiqət var. İsa Məsih ən dərin qaranlıq vadilərdən
  keçdi, sonda işıq şəfəq saçdı. Hətta vəziyyət Allahın olmadığı kimi
  görünəndə Allaha sadiq qalsaq, imanımızın son damlasına qədər möhkəm
  dayansaq, şübhəsiz, bir gün günəş doğacaq və biz bütün çətinliklərə
  qalib gələcəyik. Qalib o adamdır ki, varlığının hər hüceyrəsi ilə tərk
  edildiyini hiss etsə də, Allahın onu unutduğuna inanmır. Qalib o adamdır
  ki, iman etmək üçün heç bir səbəb qalmasa da, sona qədər iman edir.
  Qalib o adamdır ki, küncə sıxılsa da, hələ də Allaha sadiq qalır. İsa
  Məsih məhz bu cür hərəkət etdi.</p>
<p><strong>51-56</strong></p>
<h2 id="gözqamaşdirici-açiqlama-matta-2751-56">GÖZQAMAŞDIRICI AÇIQLAMA
  (Matta 27:51-56) </h2>
<p>Bu bölüm üç hissəyə bölünür.</p>
<p>1. İsa Məsih öləndə baş verən heyrətamiz hadisələr.</p>
<p>a) Məbəddəki pərdə yuxarıdan aşağıya doğru ikiyə bölündü. Bu, ən
  Müqəddəs Yeri ayıran pərdə idi. Oraya ildə bir dəfə Kəffarə günündə baş
  kahindən başqa heç kim girə bilməzdi. Allahın Ruhu həmin pərdənin
  arxasında idi. Burada müəyyən bir rəmz var idi. O vaxta qədər Allah
  sanki uzaqda və gizli idi. Heç kim Onun necə olduğunu bilmirdi. İsa
  Məsihin ölümündə isə biz Allahın məhəbbətini görürük. Nə vaxtsa insanlar
  üçün bağlı olan Allaha gedən yol, indi hamı üçün açıqdır. İsanın həyatı
  və ölümü bizə Allahın necə olduğunu göstərir, Onu insanlardan gizlədən
  pərdəni aradan qaldırır.</p>
<p>b) Qəbirlər açıldı. Bu, İsanın ölümə qalib gəlməsinin rəmzidir. Ölüb
  yenidən dirilməklə O, ölümün qüdrətini və hakimiyyətini məhv etdi. Onun
  həyatı, ölümü və dirilməsi ilə ölüm öz qüdrətini, dəhşətini, faciəvi
  xüsusiyyətini itirdi. O yaşadığı üçün biz də yaşayacağımıza əminik.</p>
<p>2. Yüzbaşının imanı haqqında hadisə. Bu barədə yalnız bir şey demək
  olar. İsa Məsih dedi: «Mən yerdən yuxarı qaldırılsam, bütün insanları
  Özümə cəzb edəcəyəm» (<em>Yəhya 12:32</em>). O, Çarmıxın cəzbedici gücü
  haqqında əvvəlcədən söylədi, yüzbaşı bunun ilk bəhrəsi idi. Çarmıx,
  başqa heç nəyin göstərmədiyi kimi, ona İsanın əzəmətini aşkar etdi.</p>
<p>3. Bundan əlavə, həmin hissədə İsa Məsihin ölümünü görən qadınlara da
  sadə bir istinad var. Bütün şagirdlər Onu tərk edib qaçdılar, qadınlar
  isə qaldılar. Bir adam deyirdi ki, kişilərdən fərqli olaraq qadınların
  qorxmağa bir səbəbi yox idi. Çünki onlar cəmiyyətdə o qədər aşağı mövqe
  tuturdular ki, heç kim şagird-qadınlara fikir verməzdi. Ancaq burada
  daha böyük məna var. Qadınlar İsanı sevdiyinə görə orada idilər. Bir
  çoxunda olduğu kimi, onlarda da kamil məhəbbət bütün qorxuları
  qovdu.</p>
<p><strong>57-61</strong></p>
<h2 id="məzarin-hədiyyəsi-matta-2757-61">MƏZARIN HƏDİYYƏSİ (Matta
  27:57-61)</h2>
<p>Yəhudi qanunlarına görə, hətta cinayətkarın cəsədi belə bütün gecə
  asılmış vəziyyətdə qala bilməzdi. O, həmin gün dəfn edilməli idi.
  «...meyiti gecə ağacda asılı qoymayın, mütləq onu həmin gün basdırın»
  (<em>Qanunun təkrarı 21:22-23</em>). Əgər növbəti gün Şənbə günü
  olsaydı, İsa Məsihin ölümündə olduğu kimi, bu, ikiqat zəruri idi. Roma
  qanunlarına görə, cinayətkarın qohumları onun cəsədini dəfn etmək üçün
  tələb edə bilərdi. Cəsəd Çarmıxdan götürülmürdüsə, leş yeyən heyvanlar
  onu parçalayana qədər cəsəd çürüməyə tərk edilirdi.</p>
<p>Həmin vaxt İsanın qohumlarından heç biri Onun cəsədini tələb edə
  bilməzdi, çünki onların hamısı Qalileyalı idi və Yerusəlimdə qəbirləri
  yox idi. Beləcə onların əvəzinə zəngin bir adam — Arimateyalı Yusif
  gəldi. O, Ponti Pilatın yanına gedib İsanın cəsədinin ona verməsini
  xahiş etdi. Arimateyalı Yusif İsanın cəsədinin qayğısına qaldı və Onu
  hələ heç kimin qoyulmadığı təzə yonulmuş daş qəbirə (mağaraya) qoydu.
  Yusif həmişə İsaya məzar verən adam kimi tanınacaq.</p>
<p>Deyirlər ki, Yusif İsa öləndə Ona məzar verib, lakin sağlığında Ona
  dəstək olmayıb. Yusif Ali Şuranın üzvü idi (<em>Luka 23:50</em>). Luka
  yazır ki, Yusif «Ali Şuranın qərarı və əməli ilə razı olmamışdı»
  (<em>Luka 23:51</em>). Ola bilərmi ki, gecə saatlarında Qayafanın evində
  toplaşan Ali Şuranın iclası seçilmişlərdən ibarət olsun? Bütün Ali
  Şuranın oraya toplanması ehtimalı azdır. Ola bilsin ki, Qayafa yalnız
  orada görmək istədiyi adamları çağırmışdı, bütün tərəfdarlarını
  toplamışdı. Arimateyalı Yusifin, ümumiyyətlə, orada iştirak etmək imkanı
  olmayıb.</p>
<p>Sonda Arimateyalı Yusif böyük cəsarət göstərdi. O, Çarmıxa çəkilmiş
  cinayətkarın tərəfini tutdu, Ponti Pilatın qəzəbinə məruz qalmaq riskinə
  atıldı və yəhudilərin açıq nifrətinə dözməyə hazır oldu. Çox güman ki,
  Arimateyalı Yusif əlindən gələn hər şeyi etdi.</p>
<p>Anlaşılmaz daha bir məqam qalır. Burada <em>o biri Məryəm</em>
  deyilən qadına <em>Mark 15:47</em>-də Yusifin anası Məryəm deyilir. Biz
  artıq gördük ki, bu qadınlar Çarmıxın yanında idilər. Onların İsaya olan
  məhəbbəti sağlığında da, ölümündə də Onun ardınca getməyə təkan
  verdi.</p>
<p><strong>62-66</strong></p>
<h2 id="icrasi-mümkün-olmayan-tapşiriq-matta-2762-66">İCRASI MÜMKÜN
  OLMAYAN TAPŞIRIQ (Matta 27:62-66) </h2>
<p>Bu hissə tamamilə qeyri-adi şəkildə başlayır. Orada deyilir ki, baş
  kahinlər və fariseylər ertəsi gün, yəni Hazırlıq günündən sonra Ponti
  Pilatın yanına getdilər. İsa Məsih cümə günü Çarmıxa çəkilmişdi. Şənbə
  günü yəhudilərin istirahət günü idi. Cümə günü saat 15:00-dan 18:00-a
  qədər olan vaxt Qanun, Hazırlıq günü adlanırdı. Biz görürük ki,
  yəhudilərin zaman hesablamasına görə, yeni gün günorta saat 6-dan
  başlayır. Buna görə də Şənbə cümə günü saat 6-da başlayırdı. Yəni cümə
  gününün son saatları Hazırlıq idi. Əgər, doğrudan da, belə idisə, onda
  baş kahinlər və fariseylər, həqiqətən, <em>Şənbə</em> günü Ponti Pilata
  müraciət etdilər. Onda Şənbə günü qanununu nə qədər ciddi şəkildə
  pozduqları dərhal aydın görünür. Əgər bu, həqiqətən də, belə idisə,
  Müjdə tarixində yəhudi rəhbərlərin İsanı necə var gücü ilə məhv etməyə
  çalışdıqlarına dair bundan daha aydın nümunə yoxdur. İsa Məsihi öz
  yollarından kənar etdiklərinə əmin olmaq üçün onlar ən müqəddəs
  qanunlarını belə pozmağa hazır idilər.</p>
<p>Burada istehza var. Yəhudilər Ponti Pilatın yanına İsa Məsihin üç
  gündən sonra diriləcəyini söylədiyi bəyanatı ilə gəldilər. Onlar etiraf
  etməyə qorxurdular ki, bu ehtimal doğru ola bilər. Ona görə dedilər ki,
  şagirdlər Onun cəsədini oğurlayar və Dirilmənin baş verdiyini
  söyləyərlər. Bu səbəbdən onlar qəbiri qorumaq üçün xüsusi tədbirlər
  görmək istəyirdilər. Pilat buna belə cavab verdi: «Gedin, bacardığınız
  kimi qəbirin təhlükəsizliyini qoruyun». Pilat sanki dərk etmədən belə
  dedi: «Əgər bacarırsınızsa Məsihi məzarda saxlayın». Rəhbərlər tədbir
  gördülər. Belə mağaraların girişi təkər kimi hərəkət edən nəhəng
  yuvarlaq daşlarla örtülürdü. Baş kahinlər və fariseylər məzarı
  möhürləyib, yanına mühafizəçilər qoydular.</p>
<p>Onlar başa düşmədilər ki, dünyada İsa Məsihi saxlaya biləcək məzar
  yoxdur. Heç kimin planı Ölülərdən Dirilmiş Şəxsi saxlaya bilməz. İsa
  Məsihə buxov və zəncir vurmağa çalışan adam əbəs yerə iş görür.</p>
