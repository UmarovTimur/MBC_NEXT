<h1>22-ci fəsil</h1>
<p><strong>1-10</strong></p>
<h2 id="sevinc-və-məhkəmə-matta-221-10">SEVİNC VƏ MƏHKƏMƏ (Matta
  22:1-10)</h2>
<p>1-14-cü <em>ayələr</em> bir yox, iki məsəli təsvir edir. Əgər onların
  hər birinə ayrılıqda nəzər salsaq, mənalarını daha aydın və daha asan
  başa düşəcəyik.</p>
<p>Birinci məsəldə deyilənlər adi yəhudi adətlərinə uyğun gəlir. Toy
  kimi böyük ziyafətə dəvətnamələr göndərilərkən tarix təyin olunmazdı.
  Yalnız hər şey hazır olduqdan sonra xidmətçilər son dəvətnamə ilə
  qonaqların ardınca gedərdilər. Beləliklə, bu məsəldəki padşah
  dəvətnamələri çoxdan göndərmişdi. Amma son dəvət yalnız hər şey hazır
  olduqdan sonra göndərildi. Sonda təhqiredici tonda rədd edildi. Bu məsəl
  iki məna daşıyır.</p>
<ol type="1">
  <li>
    <p>Birinci və konkret məna pis üzümçülər məsəlində deyilənləri yada
      salır. Bu, yəhudilərin növbəti ittihamı və qınanması idi. Vaxtı çatanda
      gəlməkdən imtina edən dəvət olunmuş qonaqlar yəhudiləri simvolizə edir.
      Əsrlər əvvəl onlar Allah tərəfindən Onun seçilmiş xalqı olmağa dəvət
      edilmişdilər. Lakin Allahın Oğlu dünyaya gələndə və Onun ardınca getməyə
      dəvət edildikdə, onlar istehza ilə imtina etdilər. Nəticədə, Allahın
      dəvəti birbaşa yol ayrıclarında və yollarda dayanan adamlara göndərildi.
      Yol ayrıcında və yollarda olan insanlar isə heç vaxt Padşahlığa dəvət
      gözləməyən günahkarları və bütpərəstləri simvolizə edir.</p>
  </li>
</ol>
<p>Müjdədə deyilir ki, bu imtinanın nəticələri dəhşətli olacaq.
  <em>22:7</em>-də deyilir ki, padşah öz qoşunlarını onun dəvətini rədd
  edənlərin üzərinə göndərdi və onların şəhərlərini yandırdı.
</p>
<p>Qoşunların bu işğalı və şəhərin yandırılması, ilk baxışdan, toy
  mərasiminə dəvətlə bağlı tamamilə yersiz görünür. Lakin 70-ci ildə məbəd
  talan edilib yandırıldı və Yerusəlim şəhəri yerlə-yeksan edildi. Allahın
  Oğlu gələndə onu tanımaqdan imtina edənləri ölüm yaxaladı.</p>
<ol start="2" type="1">
  <li>
    <p>Bu məsəl bizə daha dar mənada daha çox şey deyir.</p>
  </li>
</ol>
<ol type="a">
  <li>
    <p>Bu məsəl bizə xatırladır ki, Allah bizi toy kimi şən ziyafətə
      dəvət edir. Bizi sevinməyə dəvət edir. Məsihçiliyin sevincə və xoşbəxt
      həyata son qoymağı tələb etdiyini düşünən hər kəs səhvə yol verir.
      Belələri məsihçiliyin mahiyyətini tamamilə təhrif edirlər. Məsihçi zəfər
      çalmağa dəvət olunur və əgər o, Allahın dəvətini rədd edərsə, əbədi
      sevincdən imtina edər.</p>
  </li>
  <li>
    <p>Bu məsəl bizə xatırladır ki, dəvətə qulağımızı kar edən
      məqamların özlüyündə pis olması şərt deyil. Çünki bəziləri öz
      tarlalarında işləməyə, bəziləri isə ticarətə getdilər. Onlar əxlaqsız
      dostlarla kef çəkməyə getmədilər. Onlar gündəlik işlərlə, ev
      təsərrüfatını idarə etməklə məşğul idilər. İnsan bu dünyanın gündəlik
      işlərinə asanlıqla elə qərq ola bilər ki, əbədiyyəti unudar. Başqa biri
      görünən şeylərlə o qədər məşğul olur ki, görünməyən şeyləri unudur.
      İnsan bu dünyanın tələblərini elə yüksək səslə eşidir ki, Məsihin
      dəvətedici səsini eşidə bilmir. Həyatın faciəsi çox vaxt yaxşının əla
      olanı kənarlaşdırmasında, yaxşı şeylərin özlüyündə daha gözəl və daha
      keyfiyyətli şeylərin yerini tutmasındadır. İnsan çörək qazanmaqla o
      qədər məşğul ola bilər ki, həyatını qurmağa vaxt tapmaz. Həyatını yoluna
      qoymaq və tənzimləməklə o qədər məşğul ola bilər ki, həyatın özünü
      unudar.</p>
  </li>
  <li>
    <p>O bizə xatırladır ki, Məsihin çağırışına Onun yolunu
      tutmayacağımız təqdirdə necə cəzalandırılacağımız baxımından deyil, buna
      görə nəyi itirəcəyimiz baxımından nəzər salmaq lazımdır. Gəlməyənlər
      cəzasını alacaq, amma əsl faciə odur ki, onlar toy şənliyindən özlərini
      məhrum edirlər. Məsihin dəvətini rədd edənlər bir gün itirilmiş
      xəzinələrə görə əziyyət çəkəcək və beləliklə, cəzalarını
      ağırlaşdıracaqlar.</p>
  </li>
  <li>
    <p>Bu məsəl bizə xatırladır ki, son nəticədə Allahın dəvəti
      mərhəmətli dəvətdir. Bütün yollardan, yol ayrıclarından dəvət
      olunanların buna haqqı yox idi, onlar buna layiq deyildilər. Onlar
      padşah oğlunun toy məclisinə dəvət ediləcəyinin xəyalını belə qura
      bilməzdilər. Dəvət padşahın səxavətli qonaqpərvərliyindən və açıq
      ürəyindən gəldi. Lütfün sayəsində dəvət göndərildi. İnsanları toplayan
      və bu ziyafətə gətirən də lütf idi.</p>
  </li>
</ol>
<p><strong>11-14</strong></p>
<h2 id="padşahin-sinaq-baxişi-маtta-2211-14">PADŞAHIN SINAQ BAXIŞI
  (Маtta 22:11-14)</h2>
<p>Bu, əvvəlkinin çox yaxın davamı olan və təsir gücünü artıran başqa
  bir məsəldir. Bu, padşahın ziyafətində toy paltarı olmadan görünən bir
  qonağın hekayəsidir.</p>
<p>Bu məsəldə maraqlısı odur ki, İsa adamlara yaxşı tanış olan bir
  vəziyyətdən nümunə çəkir. Ravvinlərin padşahlarla və paltarlarla bağlı
  iki hekayəsi var idi. Birincidə söhbət qonaqları ziyafətə dəvət edib
  amma onlara nə dəqiq tarix, nə də saat deyən padşahdan gedir. Padşah
  onlara çatdırmışdı ki, çimib ətirli yağ sürtsünlər, geyinib keçinsinlər
  və onları çağıranda tam hazır olsunlar. Müdriklər dərhal hazırlaşıb,
  sarayın qapısı qarşısında yerlərini tutdular. Onlara elə gəlirdi ki,
  sarayda ziyafət çox tez hazırlana bilər və onlar bundan xəbərsiz
  qalarlar. Ağılsızlar isə elə bilirdilər ki, bütün hazırlıq prosesi çox
  vaxt aparacaq və onların hələ çox zamanı var. Beləcə hərəsi öz işinin —
  bənna məhlulunun, dulusçu öz gilinin, dəmirçi dəzgahının, parçatoxuyan
  ağardıcısının dalınca gedir. Budur, birdən heç bir xəbərdarlıq etmədən
  bayram çağırışı olur. Müdriklər oturmağa hazır olur və padşah onlara
  görə sevinir. Onlar yeyib içib şənlənirlər. Əynini geyinməyənlər isə
  çöldə qəmli, kədərli halda ac-susuz dayanıb itirdikləri sevincə
  baxa-baxa qalırlar. Ravvinlərin bu hekayəsində Allahın çağırışına hazır
  olmağın zəruriliyindən danışılır. Burada paltar hazırlığı simvolik məna
  daşıyır.</p>
<p>Ravvinlərin ikinci hekayəsi padşahın öz padşah paltarlarını
  qulluqçularına necə əmanət etdiyini izah edir. Müdriklər paltarları
  götürüb səliqə ilə qatlayıb qoydular və ilkin gözəlliyində saxladılar.
  Ağılsızlar isə bu paltarları işləmək üçün geyinib, onları
  çirkləndirdilər. Gün gəldi ki, padşah paltarları geri tələb etdi.
  Müdriklər onları təzə və təmiz halda qaytardı, padşah paltarları
  xəzinəsinə qoyub getmələrini əmr etdi. Ağılsızlar paltarları çirkli və
  nimdaş halda qaytardılar. Padşah əmr etdi ki, paltarlar təmizlənmək üçün
  təmizliyə verilsin, onlar isə həbsxanaya göndərilsin. Bu məsəldə deyilir
  ki, insan öz ürəyini ilkin saflığı ilə Allaha qaytarmalıdır. Murdar
  ürəyi qaytaran adam isə mühakimə ediləcək. Bu məsəldə iki dərs var.</p>
<ol type="1">
  <li>
    <p>Birinci dərs odur ki, İsa Məsih padşahın öz ziyafətinə qonaq
      toplamaq üçün nökərlərini yollara və yol ayrıclarına göndərməsindən bəhs
      etdi. Bu, açıq qapı məsəli idi. İsa günahkarların və başqa millətlərin
      necə çağırılacağından danışdı. Məsəl düzgün tarazlıq yaradır; qapı,
      həqiqətən, bütün insanlara açıqdır. Amma içəri girən hər kəs özü ilə ona
      göstərilən sevgiyə layiq bir həyat gətirməlidir. Mərhəmət, lütf təkcə
      hədiyyə deyil, həm də ciddi məsuliyyətdir. İnsan İsa Məsihlə
      görüşməmişdən əvvəl yaşadığı həyatı yaşamağa davam edə bilməz. O, yeni
      paklığa, yeni müqəddəsliyə və yeni xeyirxahlığa bürünməlidir. Qapı
      açıqdır, amma gələn günahkar günahkar qalsın deyə deyil, günahkar gəlib
      müqəddəsə çevrilsin deyə açıqdır.</p>
  </li>
  <li>
    <p>İkinci dərs isə odur ki, insanın harasa gəliş tərzi onun hansı
      əhval-ruhiyyə ilə gəldiyini göstərir. Dostumuzgilə qonaq gedəndə biz
      tərsanədə və ya bostanda geyindiyimiz paltarları geyinmirik. Biz yaxşı
      bilirik ki, dost üçün paltarın heç bir əhəmiyyəti yoxdur və ümumiyyətlə,
      tamaşa göstərmək fikrində deyilik. Sadəcə hörmət əlaməti olaraq
      dostumuzun yanına üst-başımız təmiz formada getmək lazımdır. Onun evinə
      getməyə hazırlaşmağımız bizim xasiyyətimizi və dostumuza hörmətimizi
      göstərir. Eyni şey Allahın evinə də aiddir. Bu məsəlin bizim məbədə
      gedəndə geyindiyimiz <em>paltarla</em> heç bir əlaqəsi yoxdur, ancaq
      oraya getdiyimiz ruh halı ilə əlaqəsi var. Həqiqətən, məbədə getmək moda
      nümayişi olmamalıdır. Ağlın, qəlbin və ruhun libası var — gözlənti
      libası, ümid libası, təvazökar tövbə libası, iman libası, ehtiram
      libası. Bu libaslar olmadan Allaha yaxınlaşmamalıyıq. Çox vaxt biz heç
      bir hazırlıq görmədən Allahın evinə giririk. Əgər hər kəs imanlı
      cəmiyyətinə <em>ibadətə hazırlaşaraq</em> — qısa duadan, bir az
      fikirləşdikdən sonra, qısaca özünü təhlil edərək gəlsəydi, o zaman
      ibadət həqiqi ibadət olardı. Belə ibadət vasitəsilə ruhda, cəmiyyətdə və
      dünyada daha yaxşı şeylər baş verər.</p>
  </li>
</ol>
<p><strong>15-22</strong></p>
<h2 id="insani-və-səmavi-haqq-matta-2115-22">İNSANİ VƏ SƏMAVİ HAQQ
  (Matta 21:15-22)</h2>
<p>Bundan əvvəl biz İsanı, belə demək olarsa, hücumda görürdük. O,
  ortodoksal yəhudi rəhbərlərini aydın şəkildə təsvir edən üç məsəl
  söylədi. İki oğul məsəlində <em>(Matta 21:28-32)</em> yəhudi rəhbərləri
  atasının tələblərini yerinə yetirməyən itaətsiz oğul, pis üzümçülər
  məsəlində (<em>Matta 21:33-46)</em> pis üzümçülər, padşahın ziyafəti
  məsəlində isə <em>(Matta. 22:1-14)</em> layiqsiz qonaqlar kimi əksini
  tapır.</p>
<p>Bu hissədə yəhudi rəhbərlərinin İsaya düşünülmüş suallar verməklə əks
  hücuma keçdiklərini görürük. Onlar bu sualları hamının qarşısında
  insanlar İsa Məsihi dinləyərkən verirlər. Məqsədləri isə İsanı xalqın
  yanında elə Öz Sözləri ilə gözdən salmaq idi. Nəzərə almaq lazımdır ki,
  İsrail işğal edilmiş ölkə, yəhudilər isə Roma imperiyasının təbəələri
  idi. Budur, fariseylərin hiyləgərcəsinə tərtib etdiyi sual: «Qeysərə
  xərac vermək olar, yoxsa yox?»</p>
<p>Əslində, Roma hakimiyyəti üç qanuni vergi toplayırdı. Bunlardan
  birincisi <em>torpaq vergisi</em> idi. İnsan becərdiyi taxılın 1/10-ni,
  istehsal etdiyi yağların və şərabın 1/5-ni dövlətə verməli idi. Bu vergi
  qismən məhsul, qismən də pul şəklində ödənilirdi. <em>Gəlir vergisi</em>
  də var idi ki, bu da şəxsin gəlirinin 1%-ni təşkil edirdi. 14-65 yaş
  arası hər bir kişi və 12-65 yaş arası hər bir qadın tərəfindən ödənilən
  və məbləği bir dinar (<em>vergi ödənilən məbləğ)</em> olan <em>şəxsi
    vergi</em> də var idi. İsanın sözlərinə görə, şəxsi vergi bir işçinin
  gündəlik maaşına bərabər idi.</p>
<p>Fariseylərin verdiyi sual İsanı əsl dilemma qarşısında qoydu. Əgər O,
  Qeysərə verginin ödənilməsinin qanunla icazəli olmadığını desəydi,
  fariseylər bunu tez bir zamanda romalılara çatdıracaq, Roma
  hakimiyyətinin gözündə Onu üsyankar kimi təqdim edəcəkdilər. Bunun
  ardınca isə istər-istəməz Onu həbs edəcəkdilər. Əgər O, vergini Qeysərə
  ödəməyin vacib olduğunu söyləsəydi, xalqın gözündə nüfuzdan düşərdi.
  Yəhudilər bütün vergi ödəyiciləri kimi vergi ödəməyə qarşı idilər. Onlar
  həm də dini nöqteyi-nəzərdən vergi ödəməyi məqbul hesab etmirdilər.
  Yəhudilər üçün yeganə Padşah Allah idi. İsraildə teokratiya<a href="#fn77" class="footnote-ref" id="fnref77"
    role="doc-noteref"><sup>77</sup></a> idi. Yer üzünün padşahına vergi
  ödəmək onun padşah gücünü tam hüququ ilə tanımaq və bununla da Allahı
  təhqir etmək deməkdir. Yəhudilərin nisbətən fanat olanları əcnəbi
  padşaha vergi ödəməyin Qanuna zidd olduğunu iddia edirdilər. Buna görə
  də sualları verənlər İsanın verəcəyi istənilən cavabın Ona böyük problem
  gətirəcəyini düşünürdülər.</p>
<p>Məsələnin ciddiliyini təsdiqləyən daha bir fakt o idi ki,
  <em>fariseylər və hirodçular</em> İsaya qarşı birləşmişdilər. Adətən,
  adları çəkilən tərəflər bir-birinə kəskin şəkildə qarşı çıxırdılar.
  Fariseylər son dərəcə ortodoksal idilər və yad padşaha vergi ödəməyi
  Allahın səmavi haqqına qəsd hesab edirdilər. Hirodçular isə öz
  hakimiyyətini romalılara borclu olan və onlarla sıx əməkdaşlıq edən
  Qalileya padşahı Hirodun partiyasının nümayəndələri idi. Fariseylər və
  hirodçular, həqiqətən də, qəribə qrup təsiri bağışlayırdılar. Onlar
  İsaya qarşı birgə nifrətə və Onu aradan götürmək istəyinə görə bir anlıq
  ümumi istəklərindəki fərqi unutmuşdular. Onlar İsaya qarşı ümumi nifrət
  və onu aradan qaldırmaq üçün ümumi istəklərindəki fərqləri unutmuşdular.
  Öz fikirlərində qalmaq istəyən hər kəs İsaya nifrət edəcək. Vergi ödəmək
  məsələsi sadəcə tarixi cəhətdən maraq doğurmurdu. Matta öz Müjdəsini
  80-90-cı illər arasında yazmışdı. 70-ci illərdə Yerusəlim Məbədi
  dağıdılmışdı. Məbəd yerində olarkən hər yəhudi məbəd vergisi üçün yarım
  şekel ödəyirdi. Məbədin dağıdılmasından sonra Roma hakimiyyəti bu
  verginin Romadakı Kapitoli Yupiter məbədinə ödənilməsini əmr etdi.
  Yəhudi üçün belə bir əmri həzm etməyin nə qədər çətin olduğu
  başadüşüləndir. Vergi məsələsi İsanın təlimində çətin məsələ idi və ilk
  Cəmiyyətdə hələ də aktual idi.
</p>
<p>İsa imperatorun rəsmi həkk edilmiş bir dinar gətirməyi və Ona
  göstərməyi xahiş etdi. Qədim dövrlərdə sikkə padşah hakimiyyətinin
  əlaməti idi. Padşah taxta çıxanda öz sikkəsini kəsdirməyə başlayırdı.
  Hətta taxt iddiaçısı da öz padşahlıq ləyaqətinin reallığını təsdiqləmək
  üçün öz sikkəsini kəsdirirdi. Sikkə padşahın mülkü hesab olunurdu və
  üzərində onun təsviri möhürlənirdi. İsa fariseylərdən və hirodçulardan
  təsviri sikkənin üzərində möhürlənmiş şəxsin kim olduğunu soruşdu.
  Cavabında qeysərin təsviri olduğunu eşitdi. İsa dedi: «Onu Qeysərə
  verin, bu ona məxsusdur. Qeysərinkin qeysərə, Allahınkın da Allaha
  verin».</p>
<p>İsa Öz ilahi müdrikliyinə görə heç vaxt qanun və qaydalar qoymadı.
  Buna görə də Onun təlimi əbədidir və heç vaxt köhnəlmir. İsa həmişə
  prinsiplər qoyur. Bu Onun təliminin böyük və mühüm həqiqətlərindən
  biridir.</p>
<p>Hər bir məsihçinin ikili vətəndaşlığı var. Əvvəla, o, yaşadığı
  ölkənin vətəndaşıdır. Məsihçi ölkəsinə çox şey borcludur. Onu
  qanunsuzluqdan və insanların özbaşınalığından yalnız hökumət, eləcə də
  bütün dövlət xidmətləri qoruya bilər. Çox az adam özünün şəxsi elektrik,
  kanalizasiya və ya su sistemini qura bilər. Bunlar ictimai xidmətlərdir.
  Düzgün qurulmuş dövlətlərdə vətəndaşların dövlətə daha çox borcu var:
  təhsil, tibbi xidmət, işsizliyə və qocalığa görə maddi təminat. Bütün
  bunlar vətəndaşların üzərinə bir sıra öhdəliklər qoyur. Məsihçi dürüst
  insan olduğuna görə layiqli vətəndaş olmalıdır; pis vətəndaş olmaq pis
  məsihçi olmaq deməkdir. Əgər vicdanlı adamlar hökumətdə iştirakdan
  imtina edib hər şeyi eqoist, karyerist fanatiklərin öhdəsinə buraxsalar,
  ölkənin başına saysız-hesabsız fəlakətlər gələ bilər. Məsihçinin dövlət
  qarşısında öhdəlikləri var, çünki o, hökumətin ona verdiyi ictimai
  imtiyazlardan istifadə edir.</p>
<p>Məsihçi həm də Səmavi Padşahlığın vətəndaşıdır. Din və prinsip
  məsələlərində məsihçi Allah qarşısında cavabdehdir. Ola bilər ki, iki
  vəzifə arasında heç bir konflikt və ziddiyyət yoxdur. Amma məsihçi bir
  şeyin Allahın iradəsinə uyğun olduğuna əmindirsə, o zaman bunu etmək
  lazımdır. Yaxud, əksinə, bir şeyin Allahın iradəsinə uyğun olmadığına
  əmindirsə, ondan imtina etməli və heç bir iştirakı olmamalıdır. Lakin
  əsl məsihçi həm öz ölkəsinin yaxşı vətəndaşı, həm də Allahın
  Padşahlığının yaxşı vətəndaşıdır. Bu, İsanın bu hissədə izahını verdiyi
  əbədi həqiqətdir. O, nə Allah, nə də insan qarşısında öhdəliklərini
  pozur. O, Peterin dediyi kimi, Allahdan qorxmalı, padşaha hörmət
  etməlidir <em>(1Peter 2:17).</em></p>
<p><strong>23-33</strong></p>
<h2 id="canli-insanlarin-yaşayan-allahi-matta-2223-33">CANLI İNSANLARIN
  YAŞAYAN ALLAHI (Matta 22:23-33)</h2>
<p>Fariseylər hücumlarını bitirib qaçandan sonra sadukeylər döyüşə
  girdilər.</p>
<p>Sadukeylər sayca az idilər, lakin onlar varlı hakim təbəqənin
  nümayəndələri — aristokratlar idi. Məsələn, baş kahinlər sadukeylər idi.
  Əgər siyasətdə Roma hakimiyyəti onlara öz imtiyazlarını qoruyub
  saxlamağa imkan verirdisə, onlar əməkdaşlıq etməyə hazır idilər. Onlar
  yunan ideyalarını və yunan fəlsəfəsini qəbul etməyə tamamilə hazır
  idilər. Onlar yəhudi inanclarında ənənəçi idilər. Onlar fariseylər üçün
  böyük əhəmiyyət kəsb edən yazılmamış qanunu və ilahiyyatçıların qanununu
  qəbul etməkdən imtina etmişdilər. Onlar bir az da irəli gedərək Müqəddəs
  Yazıların yalnız bir hissəsini — Əhdi-Ətiqin ilk beş kitabı olan,
  Musanın beş kitabını vacib sayırdılar. Onlar peyğəmbərləri və Müqəddəs
  Yazıların poetik kitablarını ümumiyyətlə qəbul etmirdilər. Onlar
  xüsusilə axirət məsələsində fariseylərlə razılaşmırdılar. Çünki axirət
  həyatını tamamilə rədd edirdilər. Fariseylər hətta dirilməni inkar edən
  hər kəsin Allahdan uzaq düşdüyünü bildirirdilər.</p>
<p>Sadukeylər iddia edirdilər ki, Musanın Beş kitabı ilə axirətin
  varlığına dair heç bir nəticə çıxarmaq olmaz. Fariseylər də öz
  növbəsində deyirdilər ki, belə bir nəticəyə gəlmək olar. Onların
  arqumentlərini nəzərdən keçirmək bizim üçün də maraqlı olardı.
  Fariseylər <em>Saylar 18:28</em>-dən sitat gətirirdilər. Həmin ayədə
  deyilir: «Beləliklə, İsrail övladlarından alacağınız onda birlərinizin
  hamısından Rəbbə qaldırma təqdimini gətirib kahin Haruna verin». Bu,
  bütün zamanlara aiddir. Fel indiki zamandadır, ona görə də Harun hələ də
  sağdır! Onlar <em>Qanunun təkrarı 31:16</em>-ya istinad edirdilər: «Bu
  xalq da...». Heç də uğurlu istinad deyil. Çünki sonra deyilir:
  «...gedəcəyi ölkənin allahlarına bağlanıb Mənə xəyanət edəcək». Onlar
  həmçinin <em>Qanunun təkrarı 32:39</em>-a da istinad edirdilər: «Mənəm
  öldürən və həyat verən...» Musanın Beş kitabından başqa, onlar Yeşaya
  <em>26:19-</em>a istinad edirdilər<em>:</em> «Sənin ölənlərin həyata
  qovuşacaq...». Demək olmazdı ki, fariseylərin sitatlarından ən azı biri,
  həqiqətən, inandırıcı idi. Musanın Beş kitabındakı sitatların heç biri
  ölülərin dirilməsinin lehinə ciddi dəlil deyildi.
</p>
<p>Fariseylər mütləq şəkildə <em>bədənin</em> dirilməsinin tərəfdarı
  idilər. Onlar qaranlıq qalan sualları müzakirə edirdilər: insan əynində
  paltar, yoxsa çılpaq halda diriləcək? Əgər dirilərkən əynində paltar
  olacaqsa, öldüyü paltar olacaq, yoxsa başqası? Onlar insanların ölümdən
  sonra da yer üzündəki görünüşlərini saxladıqlarının sübutu olaraq
  <em>1Şamuel 28:14</em>-dən nümunə gətirirdilər. Həmin ayədə En-Dor
  sehrbazı Şaulun xahişi ilə Şamuel peyğəmbərin ruhunu çağırmışdı. Hətta
  iddia edirdilər ki, insanlar onların ölümünə səbəb olan fiziki
  qüsurlarla dirilirlər — çünki əks halda, eyni insanlar və şəxslər
  olmazlar! Bütün yəhudilər Müqəddəs Torpaqda diriləcəklər. Buna görə də
  fariseylər deyirdilər ki, yerin altında boşluqlar və çatlar var. Əgər
  yəhudilərdən kimsə yad ölkədə dəfn edilərsə, onun meyiti vətənə çatana
  qədər bu mağaralardan və çatlardan yuvarlanacaq. Fariseylər insanın
  cismən dirilməsi haqqında təlimə böyük əhəmiyyət verirdilər. Sadukeylər
  isə əksinə, bu təlimi tamamilə inkar edirdilər.
</p>
<p>Sadukeylər, onların fikrincə, bədənin dirilməsi təlimini absurdluq
  həddinə çatdıran bir sual verdilər. Yəhudilərin levirat<a href="#fn78" class="footnote-ref" id="fnref78"
    role="doc-noteref"><sup>78</sup></a>
  adəti var idi, lakin bunun praktikada nə qədər tətbiq edildiyi şübhə
  doğurur. Əgər bir kişi övladsız vəfat edibsə, özündən sonra nəslini
  davam etdirəcək oğlu yoxdursa, qardaşı dul qadını arvadlığa götürməli və
  qardaşı üçün ondan uşaq dünyaya gətirməli idi. Qanunla belə uşaqlar onun
  qardaşının övladları sayılırdı. Əgər kişi dul qadınla evlənməkdən imtina
  edərsə, hər ikisi ağsaqqalların yanına getməli idilər. Qadın qaynının
  ayaqqabısının bağını açmalı, üzünə tüpürməli, onu lənətləməli idi.
  Bundan sonra lənət həmin adamın üzərində qalırdı <em>(Qanunun təkrarı
    25:5-10).</em> Sadukeylər bir leviratdan misal çəkdilər: onlar
  bir-birinin ardınca eyni qadınla evlənib oğul sahibi olmadan ölən yeddi
  qardaşdan misal çəkdilər. Sonra isə belə sual verdilər: «İndi ölülər
  diriləndə bu qadın o yeddi nəfərdən hansının arvadı olacaq?» Bu,
  həqiqətən də, tələyə salan sual idi.</p>
<p>İsa Məsih bir prinsip qoymaqla başladı. Bütün sual mühüm bir səhv
  üzərində qurulub — göylərə dünyəvi terminlər və anlayışlar
  nöqteyi-nəzərindən baxmaq, əbədiyyəti zaman baxımından düşünmək. İsa
  cavab verdi ki, Müqəddəs Yazıları oxuyan hər kəs sualın əhəmiyyətsiz
  olduğunu görməlidir, çünki cənnət bu dünyanın sadəcə davamı deyil.
  Göylərdə fiziki əlaqələri üstələyən yeni və daha gözəl münasibətlər
  olacaq.</p>
<p>Sonra İsa sadukeylərin mövqeyini tamamilə məhv edən suala keçdi.
  Onlar elə düşünürdülər ki, Musanın Beş Kitabında bədənin dirilməsini
  sübuta yetirmək üçün istinad ediləcək yer yoxdur. Bəs Beş Kitabda
  Allahın ən çox yayılmış adı nədir? «İbrahimin Allahı, İshaqın Allahı və
  Yaqubun Allahı». Allah ölü və çürümüş bədənlərin Allahı ola bilməz.
  Yaşayan Tanrı canlı insanların Allahı olmalıdır. Beləcə, sadukeylərin
  mövqeyi məhv edildi. İsa ən ağıllı ravvinlərin bacarmadığını etdi. İsa
  Müqəddəs Yazılardakı bir mətnlə sadukeyləri təkzib etdi, onlara dünyəvi
  anlayışlarla dərk edilməyən bir axirət həyatının olduğunu göstərdi.
  Camaat belə bir mülahizə irəli sürən ustadı gördükdə heyrətləndi, hətta
  fariseylər İsanı tərifləməkdən özlərini güclə saxladılar.</p>
<p><strong>34-40</strong></p>
<h2 id="allah-və-insan-qarşisinda-borc-matta-2234-40">ALLAH VƏ İNSAN
  QARŞISINDA BORC (Matta 22:34-40)</h2>
<p>Mattanın Müjdəsində məsələ elə təqdim olunur ki, sanki bu sualdan
  sonra fariseylər yenidən İsaya qarşı hücuma keçirlər. Lakin Markın
  Müjdəsində tamamilə fərqli atmosfer var. Markın təqdimatında <em>(Mark
    12:28-34)</em> ilahiyyatçı İsaya bu sualı Onu sınamaq üçün deyil,
  sadukeylərin baxışlarını təkzib etdiyinə görə, suallara müdrikcəsinə
  necə cavab verdiyini göstərmək üçün minnətdarlıq hissi ilə verir. Bu
  hissə İsa və ilahiyyatçının bir-birinə yaxın olması ilə bitir.</p>
<p>Demək olar ki, İsa burada iman yolunun tam tərifini verir.</p>
<ol type="1">
  <li>
    <p>İman yolunun məğzi Allahı sevməkdən ibarətdir. İsa <em>Qanunun
        təkrarı 6:5</em>-dən sitat gətirir. Bu ayə yəhudilikdə inancın əsasları
      və əsas hissəsi olan <em>Şemanın</em> bir parçasıdır. Bu ayə yəhudilərin
      bu günə qədər olan bütün xidmətlərinin mahiyyətini açır. Bu ayə hər bir
      yəhudi uşağın əzbərlədiyi ilk mətndir. Bu o deməkdir ki, biz bütün
      sevgimizi — hisslərimizə sahib olan, düşüncələrimizi və hərəkətlərimizi
      istiqamətləndirən sevgimizi Allaha verməliyik. Hər iman yolu məhəbbətlə
      başlayır — özündə Allaha həsr olunmuş həyatı təcəssüm etdirən
      məhəbbətlə.</p>
  </li>
  <li>
    <p>İsanın sitat gətirdiyi ikinci əmr <em>Levililər
        19:18-dəndir</em>. Allaha olan sevgimiz insanlara məhəbbətlə ifadə
      olunmalıdır. Əmrlərin hansı ardıcıllıqla verildiyinə diqqət
      yetirməliyik: əvvəlcə Allahı, sonra insanı sevməliyik. Biz insanı ancaq
      Allahı sevərək sevə bilərik. Müqəddəs Kitab təliminə görə, insan sadəcə
      olaraq kimyəvi elementlərdən ibarət deyil — insan Allahın surətində
      yaradılmışdır <em>(Yaradılış 1:26,27)</em>. Məhz buna görə də insanı
      sevmək olar. İstənilən demokratiyanın əsl mahiyyəti, əslində, Allah
      sevgisidir. İnsana məhəbbət Allaha məhəbbətə əsaslanır.</p>
  </li>
</ol>
<p>Həqiqi imanlı olmaq — Allahı sevmək və Onun Öz surətində yaratdığı
  insanları sevməkdir; Allahı və insanı qeyri-müəyyən və sentimental sevgi
  ilə yox, özünü tamamilə Allaha həvalə edərək, insanlara əməli xidmət
  göstərərək sevməkdir.</p>
<p><strong>41-46</strong></p>
<h2 id="yeni-üfüqlər-matta-2241-46">YENİ ÜFÜQLƏR (Matta 22:41-46)</h2>
<p>Bu, İsanın indiyə qədər söylədiyi ən qaranlıq məqam kimi görünə
  bilər. Bəlkə də bu, həqiqətən də, ən qaranlıq olanıdır, lakin buna
  baxmayaraq, çox maraqlı bir ifadədir. İlk baxışdan onun tam mənasını
  dərk edə bilməsək də, onu əhatə edən heyrət və ehtiram mühitini hiss edə
  bilərik.</p>
<p>Biz dəfələrlə gördük ki, İsa şagirdlərinə Məsihçiliyin nə olduğunu
  öyrətməyənə qədər Onun Məsih olduğunu elan etməyi qadağan etmişdi.
  Onların Məsih haqqında təsəvvürlərini kökündən dəyişmək lazım idi.</p>
<p>Məsih üçün ən çox yayılmış titul <em>Davudun Oğlu</em> idi. Bunun
  arxasında günlərin bir gün Davudun nəslindən olan, İsrailin düşmənlərini
  məhv edəcək və xalqı bütün xalqları fəth etməyə aparacaq böyük bir
  şahzadənin peyda olacağı gözləntiləri dayanırdı. Qüdrət və şöhrət
  baxımından Məsih deyiləndə, adətən, sırf millətçi, siyasi, hərbi güc
  başa düşülürdü. İsanın bu fikri dəyişdirmək üçün başqa bir cəhdi elə
  budur.</p>
<p>O, fariseylərdən onların fikrincə, Məsihin kimin Oğlu olduğunu
  düşündüklərini soruşdu. Cavab Onun gözlədiyi kimi oldu: «Davudun Oğlu».
  Sonra İsa <em>Zəbur 110:1-dən</em> sitat gətirdi: «Rəbb mənim Ağama
  dedi... sağımda otur». Hamı bu mətnin Məsihdən bəhs etdiyini düşünürdü.
  Birincisi <em>Rəbb</em> Allahdır, ikincisi <em>Rəbb</em> Məsihdir. Başqa
  sözlə, Davud Məsihi <em>Rəbb</em> adlandırır. Bəs Məsih Davudun
  Oğludursa, Davud öz oğluna necə <em>Rəbbim</em> deyə bilər?</p>
<p>Buradan belə aydın olur ki, <em>Məsihi sadəcə Davudun Oğlu
    adlandırmaq olmaz</em>. O, Davudun oğlu deyil. O, Davudun Rəbbidir. İsa
  korlara şəfa verəndə Onu Davudun Oğlu adlandırırdılar <em>(Matta
    20:30);</em> Yerusəlimə girəndə camaat onu Davudun Oğlu kimi alqışladı
  <em>(Matta 21:9)</em>. İsa burada deyir: "Məsihi Davudun Oğlu
  adlandırmaq kifayət deyil. Onun haqqında Davudun nəslindən olan şahzadə
  və yer üzündə qalib gələn biri kimi danışmaq kifayət deyil. Yuxarıya
  baxın, çünki Məsih Davudun <em>Rəbbidir</em>".
</p>
<p>İsa bununla nə demək istəyirdi? O, bununla yalnız bir şeyi nəzərdə
  tuta bilərdi: Onun düzgün təyinatı — <em>Allahın Oğludur</em>. Davudun
  Oğlu yersiz tituldur, yalnız <em>Allahın Oğlu</em> düzgündür. Belə olan
  halda, Məsih haqqında Davud nəslindən olan fateh kimi deyil, səmavi və
  fədakar məhəbbət simvolu kimi danışmaq lazımdır. O, burada ən böyük və
  ən yüksək bəyanatı verir: İsada Davudun hərbi qələbələrini təkrarlayacaq
  yer üzünün fatehi deyil, Çarmıxda hər kəsə Allahın məhəbbətini göstərən
  Allahın Oğlu gəldi.</p>
<p>O gün, əlbəttə ki, yalnız bir neçə nəfər İsanın nə demək istədiyini
  başa düşdü. İsa bu sözləri deyəndə, hətta ən qəddar insanlar da əbədi
  sirrin qarşısında lərzəyə gəldilər. Onlarda ehtiram hissi yarandı, onlar
  Allahın səsini eşitdilər və bir anlıq İsada Allahın üzünü gördülər.</p>
<h2 id="ilahiyyatçilar-və-fariseylər">İLAHİYYATÇILAR VƏ FARİSEYLƏR</h2>
<p>Əgər insan temperament baxımından həssas, əsəbi və tez özündən
  çıxandırsa, başqalarından şiddətli qəzəb püskürməsi ilə seçilirsə, onun
  qəzəbi heç kimə təsir göstərmir. Qəddar və əsəbi insanın qəzəbinə heç
  kim fikir vermir. Lakin təvazökar, mülayim və sevgi dolu bir insan
  qəflətən qəzəbdən partlayırsa, bu, hətta ən düşüncəsiz insanı belə
  düşündürür. Elə buna görə İsanın qəzəbi onu görənlərdə belə bir qorxu
  yaratdı. Ədəbiyyatda İsanın ilahiyyatçılara və fariseylərə qəzəblənməsi
  kimi amansız və haqlı ittihama nadir hallarda rast gəlinir. Fəslin
  ətraflı öyrənilməsinə keçməzdən əvvəl, ilahiyyatçıların və fariseylərin
  hansı yeri tutduqlarını görmək maraqlıdır.</p>
<p>Yəhudilər öz dinlərinin bütövlüyü və tarixi davamlılığı haqqında
  dərin və güclü bir hissə malik idilər. Buna görə də onların hansı yeri
  tutduqlarını başa düşməyin ən yaxşı yolu onların yəhudilər arasında ilk
  dəfə nə vaxt göründüyünə baxmaqdır. Yəhudilərin belə bir sözü var idi:
  «Musa Qanunu qəbul etdi və onu Nun oğlu Yeşuaya, Yeşua ağsaqqallara,
  ağsaqqallar peyğəmbərlərə, peyğəmbərlər isə Böyük Ali Şuranın
  ağsaqqallarına verdi». Bütün yəhudi dini, ilk növbədə, On Əmrə, sonra
  isə Beş Kitaba, Qanuna əsaslanır.</p>
<p>Yəhudilərin tarixi onları Qanun gətirən xalq təyin edib. Hər bir xalq
  kimi onların da böyüklük təsəvvürləri var idi. Amma tarixin təcrübəsi bu
  arzunu xüsusi bir istiqamətə yönəltmişdi. Yəhudilər aşşurlular,
  babillilər, farslar tərəfindən fəth edildi, Yerusəlim dağıdıldı və viran
  edildi. Yəhudilər yaxşı başa düşürdülər ki, onlar siyasi güc əldə edə
  bilməzlər. Siyasi hakimiyyətin onlar üçün əlçatmaz olmasına baxmayaraq,
  yəhudilər Qanuna sahib idilər. Onların nəzərində isə Qanun dünyanın ən
  böyük və ən qiymətli sərvəti olan Allahın Kəlamı idi.</p>
<p>Onların tarixində elə bir məqam gəldi ki, Qanunun bu mühüm əhəmiyyəti
  hamı tərəfindən tanındı. İradəli, düşünülmüş qərarların qəbul edilməsi
  nəticəsində İsrail xalqı özünəməxsus mənada Qanun xalqına çevrildi. Ezra
  və Nehemyanın rəhbərliyi altında İsrailə, Yerusəlimə qayıtmağa, xaraba
  qalmış şəhəri bərpa etməyə və milli birliklərini bərpa etməyə icazə
  verildi. Gözəl günlərin birində qanunşünas Ezra Musanın Qanun kitabını
  götürdü və oradan yəhudilərə oxumağa başladı. Elə bu vaxt xalq özünü
  Qanunun yerinə yetirilməsinə həsr etdi <em>(Nehemya 8:1-8).</em></p>
<p>Həmin gündən Qanun öyrənmək yəhudilər arasında ən böyük məşğuliyyətə
  çevrildi. Qanunun öyrədilməsi Ali Şuranın adamlarına,
  <em>ilahiyyatçılara</em> həvalə edildi.
</p>
<p>Qanunun böyük prinsiplərinin minlərlə kiçik norma və qaydalara necə
  parçalandığını artıq görmüşük <em>(Matta 5:17-20-nin müzakirəsinə
    baxın).</em> Biz, məsələn, Qanunun şənbə günü işləməməyi əmr etdiyini və
  ilahiyyatçıların işin nə demək olduğunu müəyyənləşdirmək üçün çox səy
  göstərdiyini gördük. Onlar bir insanın şənbə günü neçə addım gedə
  biləcəyini, nə qədər yük daşıya biləcəyini, edə biləcəyi və edə
  bilməyəcəyi hər şeyi təyin etdilər. Bu kitabın təfsiri tamamlandıqda bu
  qaydalar əlli cildi əhatə edirdi.</p>
<p>İsrailin Yerusəlimə qayıtması və Qanuna ilk həsrolunma təxminən
  eramızdan əvvəl 450-ci ildə baş vermişdi. Bundan çox illər sonra
  fariseylər peyda oldular. Eramızdan əvvəl 175-ci ildə suriyalı Antiox
  Epifan yəhudi dinini kökündən silmək, yunan dinini, yunan həyat tərzini
  və adətlərini tanıtmaq üçün ciddi şəkildə cəhd göstərmişdi. Məhz o zaman
  fariseylər xüsusi təriqətə çevrildilər. <em>Farisey</em> <em>xüsusi,
    ayrılmış</em> deməkdir. Onlar bütün ömürlərini, ilahiyyatçıların işləyib
  hazırladıqları qayda və normaların xırdalığına kimi icrasına həsr etmiş
  insanlar idilər. Təhlükəyə baxmayaraq, onlar bütün həyatlarını rəsmi və
  hüquqi formada yəhudiliyin normalarına əməl etməyə həsr etmişdilər.
  Onlar get-gedə artan dini norma və qaydaları qəbul edən insanlar
  idilər.</p>
<p>Onların sayı həmişə az olub — heç vaxt altı mini keçmirdi. Çünki
  hamıya aydın idi ki, Qanunun hər kiçik qaydasına riayət etmək qərarına
  gəlmək, başqa heç nəyə vaxt tapmamaq deməkdir. Qanuna əməl etmək üçün
  insan normal həyatdan ayrılmalıdır.</p>
<p>Fariseylər barədə danışarkən ilkin növbədə qeyd etmək lazımdır ki,
  onlar Qanunun sadiq tərəfdarları idilər. Onların nəzərində din, Qanunun
  hər bir xırdalığına riayət etmək demək idi. İkincisi, onlar öz dinlərinə
  son dərəcə ciddi yanaşırdılar. Çünki ciddi qəbul edilməsəydi, heç kim
  belə ağır həyat sürməyə razı olmazdı. Buna görə də fariseylərdə Qanuna
  ibadətdən gələn bütün çatışmazlıqlar və fədakarlığın bütün comərdliyi
  eyni vaxtda özünü göstərə bilərdi. Farisey quru və ya təkəbbürlü
  ilahiyyatçı ola bilər, lakin o, həm də Allaha çox bağlı insan ola
  bilər.</p>
<p>Bu, heç də məsihçilərin fariseylər haqqında olan baxışları deyil.
  Çünki yəhudilər özləri də fariseyləri eyni şəkildə mühakimə edirdilər.
  <em>Talmudda</em> fariseylərin yeddi növü sadalanır.
</p>
<ol type="1">
  <li>
    <p><em>Nümayişkar farisey</em>. O, Qanuna riayət etməkdə dəqiq idi,
      amma yaxşı işlərini nümayişkarcasına edirdi, pak və xeyirxah bir insan
      kimi şöhrət qazanmağa çalışırdı. O, Qanuna əməl edirdi, amma bunu hamı
      görsün deyə edirdi.</p>
  </li>
  <li>
    <p><em>«Bir az gözlə» farisey</em>. Belə fariseyin yaxşı işi
      «sonra»ya təxirə salması üçün həmişə bəhanəsi olurdu. O, ən sərt
      fariseylərin əqidəsini təbliğ edirdi, lakin hərəkətləri sözləri ilə
      uyğun gəlməyəndə, həmişə bir bəhanə tapa bilirdi. O danışırdı, amma əməl
      etmirdi.</p>
  </li>
  <li>
    <p><em>Yaralanmış farisey</em>. Bu adın bir çox səbəbi var. Qadınlar
      İsraildə çox aşağı mövqe tuturdular. İctimai yerdə bir qadınla, hətta
      arvadı və ya bacısı ilə danışan ciddi bir ortodoksal müəllim görmək
      mümkün deyildi. Bu fariseylər daha da irəli gedərək küçədə bir qadına
      baxmağa belə icazə vermirdilər. Küçədə gözlərini yumduqlarından
      divarlara, binalara və digər maneələrə çırpılırdılar. Buna görə onların
      hamısı cızılmış, göyərmiş, hətta yaralar almış vəziyyətdə olurdu. Bu
      cızıqlar və yaralar onların qeyri-adi dindarlığının xüsusi əlaməti
      idi.</p>
  </li>
  <li>
    <p><em>Həvəngdəstə farisey,</em> ya da onu, <em>qozbel və ya
        büdrəyən farisey.</em> Onlar saxta təvazökarlıq göstərirdilər. Onların
      təvazökarlığı o qədər «böyük» idi ki, ayaqlarını yerdən belə qaldırmır,
      hər maneədə büdrəyib yıxılırdılar. Onların təvazökarlığı və itaəti saxta
      idi, özlərini reklam edirdilər.</p>
  </li>
  <li>
    <p><em>Həmişə sayan və ya hesab tutan farisey</em>. Bu fariseylər
      daim öz yaxşı işlərini sayırdılar. Daim öz aralarında Allahla haqq-hesab
      çəkirdilər və inanırdılar ki, hər bir yaxşı əmələ görə Allah onlara daha
      çox borcludur. Onlar dinə həmişə müsbət və ya mənfi tarazlıq baxımından
      baxırdılar.</p>
  </li>
  <li>
    <p><em>Utancaq və ya qorxaq farisey</em>. Onlar həmişə səmavi
      cəzadan qorxurdular. Onlar həmişə dinə bir mühakimə, həyata isə bu
      hökmdən qaçmaq üçün dəhşətli bir cəhd kimi baxırdılar.</p>
  </li>
  <li>
    <p>Nəhayət, <em>Allahı sevən farisey</em>. Bu fariseylər Allahı
      həqiqətən və sidq ürəkdən sevirdilər, nə qədər çətin olsa da, Allahın
      Qanununa tabe olmaqdan zövq alırdılar.</p>
  </li>
</ol>
<p>Yəhudilər fariseyləri belə təsnifləşdirirdilər. Qeyd etmək lazımdır
  ki, onların altı mənfi və yalnız bir müsbət cəhəti var idi. İsanı
  dinləyənlərin çoxu, yəqin ki, fariseyləri ifşa edən hər sözü
  təsdiqləyirdi.</p>
