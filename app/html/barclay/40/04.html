<h1>4-cü fəsil</h1>
<p><strong>1-11</strong></p>
<h2 id="isanin-sinağa-çəkilməsi-matta-41-11">İSANIN SINAĞA ÇƏKİLMƏSİ
  (Matta 4:1-11)</h2>
<p>İsa Məsihin sınağını araşdırmazdan əvvəl <em>sınaq</em> sözünün
  mənasını başa düşmək lazımdır. Yunan dilində buna <em>peyradzeyn</em>
  deyilir. Sınaq sözünün mənası kimisə pis əməllərə, günaha və yanlış yola
  təhrik etməkdir. Lakin <em>peyradzeyn</em> yunanlarda tamamilə başqa
  mənanı verirdi. Bu söz azdırmaq ifadəsindən daha çox yoxlamaq mənasını
  verir.</p>
<p>Əhdi-Ətiqin böyük hekayələrindən birində İbrahimin yeganə oğlu İshaqı
  qurban gətirməsi haqqında əhvalat var. Müqəddəs Kitabda bu hekayə belə
  başlayır: «Bir müddət sonra Allah İbrahimi sınağa çəkdi» <em>(Yaradılış
    22:1)</em>. Təbii ki, bu mətndə sınamaq sözü <em>pis əməllərə təhrik
    etmək</em> mənasını vermir. Allahın insanı cinayətkara çevirməyə
  çalışdığını təsəvvür etmək olmaz. Ancaq biz bu sözü «Bir müddət sonra
  Allah İbrahimi <em>yoxlamaq istədi</em>» fikri ilə ifadə etsək, hər şey
  aydın olar. İbrahimin imanının ali sınaqdan keçmə vaxtı gəldi. Metal
  istifadə olunmazdan əvvəl daha yüksək gərginliklə sınandığı kimi, insan
  da Allahın onu Öz məqsədi üçün istifadə etməsindən əvvəl sınaqdan
  keçməlidir. Yəhudilərin belə bir atalar sözü var: «Müqəddəs Allah (qoy
  adı daima uca tutulsun) kimisə sınamamış heç kimi yüksəltməz. Kim sınağa
  tab gətirərsə, Rəbb onu ucaldar».</p>
<p>Bu atalar sözündə böyük həqiqət var. Sınaq günaha itələmək demək
  deyil. Sınaq bizi hazırlıqlı edir. O bizi zəiflətməməlidir, əksinə, daha
  güclü və gözəl etməlidir. Sınaq — cəza deyil, Allahın Öz məqsədi üçün
  istifadə etmək istədiyi insanı yoxlamasıdır.</p>
<p>Daha sonra bu sınağın harada baş verdiyini müəyyən etməliyik. Bütün
  bunlar <em>səhrada</em> baş verdi. Mərkəzi düzənlik olan Yerusəlimlə Ölü
  dənizin arasında səhra yerləşir. Bu səhra İsrailin böyük hissəsini
  tutur. Əhdi-Ətiqdə həmin yer Yeşimon adlanır. Mənası «Məhv» deməkdir. Bu
  ad həmin yerə çox uyğundur. Səhra yüz kvadrat kilometrdən artıq sahəni
  əhatə edir.</p>
<p>Bu düzənliyi gəzən ingilis arxeoloq və assiroloq Corc Adam Smit onu
  sarı qum, qırılmış əhəng daşı və çınqıllarla örtülmüş bir sahə kimi
  təsvir edir: təpələr toz yığınlarına bənzəyir; əhəngdaşı çanaqlardadır
  və çanağın qabıqları soyulur; çılpaq qayaların kənarlarında kəskin
  çıxıntılar var. İnsan və ya at həmin səhrada addımlayanda, torpaq ayaq
  altında şaqqıldayır. O, odlu soba kimi istidir. Səhra Ölü dənizə qədər
  uzanır. Orada bir neçə yüz metr hündürlüyündə möhkəm yarğan və dik
  qayalarla kəsilir.</p>
<p>Bu səhrada İsa heç yerdə olmadığı kimi tənhalığa qapıla bilərdi. İsa
  səhraya yollandı ki, təkbaşına qalsın. Orada Allah Onunla danışdı.
  Səhrada O, Allahın Ona tapşırdığı xidməti necə yerinə yetirmək haqqında
  düşünmək istəyirdi. Xidmətə başlamazdan əvvəl hər şeyi nizama salmaq və
  Ona tənha qalmaq lazım idi.</p>
<p>Axı bəzən biz tələb olunan şeyi düzgün yerinə yetirmirik. Çünki
  təkliyə çəkilməyə çalışmırıq. Bəzi şeyləri insan təklikdə etməlidir.
  Hərdən kiminsə məsləhəti fayda vermir. Bəzən insan fəaliyyətini
  dayandırmalı və düşünməlidir. Bəlkə də biz çox səhvləri Allahla təklidə
  qalmadığımıza görə edirik.</p>
<h2 id="müqəddəs-hekayə-mata-41-11-ardı">MÜQƏDDƏS HEKAYƏ (Mata 4:1-11
  (ardı))</h2>
<p>Sınaq barədə araşdırmaya başlamazdan əvvəl bir neçə məqamı qeyd etmək
  lazımdır:</p>
<ol type="1">
  <li>
    <p>Belə təsəvvür yaranır ki, üç Müjdənin müəllifi İsa Məsihin
      vəftizindən dərhal sonra sınağın başladığını vurğulamaq istəyib. Markda
      deyilir ki: «Ruh <em>dərhal</em> İsanı səhraya çəkib apardı» (<em>Mark
        1:12</em>). Həyatın ən böyük həqiqətlərindən biri xüsusi məqamın
      reaksiya ilə yekunlaşmasından ibarətdir. Çox vaxt təhlükə müqavimət
      reaksiyası ilə nəticələnir. Belə hadisə İlyas peyğəmbərin həyatında baş
      vermişdi. İlyas təkbaşına cəsarətlə Baalın peyğəmbərlərinə qarşı çıxdı
      və Karmel dağında onlara üstün gəldi <em>(1Padşahlar 18:17-40)</em>. Bu,
      İlyasın cəsarətinin və müdrikliyinin böyük məqamı idi. Lakin Baal
      peyğəmbərlərinin öldürülməsi ləyaqətsiz İzevelin qəzəbinə səbəb oldu və
      o, İlyasa hədə-qorxu gəldi. «İlyas bunu görüb canını qurtarmaq üçün
      Yəhudada olan Beer-Şevaya getdi»<em>(1Padşahlar 19:3).</em> Cəsarətlə
      bütün rəqiblərinə qarşı duran insan indi öz canını qurtarmaqdan ötrü
      qorxudan qaçırdı. Müqavimət vaxtı gəlib çatdı. Görünür, hər bir yüksək
      gərginlikdən və qarşıdurmadan sonra süqut həyatın qanunudur. İsanı
      sınağa çəkən hücum üçün çox dəqiq vaxt seçdi. Amma İsa ona qalib gəldi.
      Yaxşı olar ki, həyat bizi yüksəyə qaldıranda, həmin an xüsusilə
      ehtiyatlı olaq. Çünki məhz həmin vaxt süquta uğramaq təhlükəsi daha
      böyük olur.</p>
  </li>
  <li>
    <p>İsanın keçdiyi bu sınağa səthi baxmayın: mübarizə Onun həm
      ürəyində, həm ağlında, həm də canında gedirdi. Məsələ burasındadır ki,
      bütün dünyanın padşahlıqlarını göstərən elə bir zirvə yoxdur. Bu, daxili
      görüntü idi.</p>
  </li>
</ol>
<p>İblis, adətən, ən məxfi fikir və istəklərimizlə bizə yaxınlaşır. Onun
  hücumu bizim ağlımızda başlayır. Həqiqətən, bu hücum o qədər real ola
  bilər ki, biz sanki iblisi görə bilərik. Almaniyada Vartburq qalasında
  Martin Lüterin otağının divarındakı mürəkkəb ləkəsini bu gün də görmək
  olar. O, Lüterin onu sınağa çəkən iblisə atdığı mürəkkəbqabından qalan
  ləkədir. Amma iblisin gücü yalnız hücumdan və qarşıdurmamızı
  sındırmaqdan ibarətdir. O bizim gizli fikir və arzularımızda özünə
  müttəfiq və silah tapır.</p>
<ol start="3" type="1">
  <li>
    <p>Bundan başqa, İsa Məsihin birdəfəlik iblisə qalib gəldiyini və
      bir daha Ona hücum etmədiyini düşünmək olmaz. Peter Filip
      Qeysəriyyəsində İsanı Çarmıxda əzab çəkmək fikrindən daşındırmağa cəhd
      edəndə, iblis yenidən İsaya yaxınlaşdı. İsa Peterə səhrada Onu sınağa
      çəkənə cavab verdiyi kimi dedi: «Çəkil qarşımdan, Şeytan!» <em>(Matta
        16:23)</em> Bütün bunlardan sonra İsa Öz şagirdlərinə deyə bildi:
      «Keçirdiyim sınaqlarda Mənimlə qalanlar sizsiniz» <em>(Luka 22:28).</em>
      Tarixdə Getsemani bağında iblisin İsa Məsihi Çarmıxa getməkdən
      yayındırmağa çalışmasından daha böyük sınaq yoxdur <em>(Luka
        22:42-44)</em>.</p>
  </li>
</ol>
<p>«Əbədi sayıqlıq — azadlığın dəyəridir». Məsihçilərin döyüşdə
  məzuniyyəti yoxdur. Bəzən insanlar qəzəblənir, çünki elə hesab edirlər
  ki, sınağın təsir göstərə bilməyəcəyi və iblisin həmişəlik məğlub
  olacağı səviyyəyə çatmalıdırlar. Lakin İsa heç vaxt bu səviyyəyə
  çatmadı. O, başlanğıcdan sona qədər mübarizə aparmalı idi. Buna görə də
  mübarizəmizdə yalnız İsa bizə kömək edə bilər.</p>
<ol start="4" type="1">
  <li>
    <p>Bu hadisədə xüsusilə bir məqam çox vacibdir: sınaqlar müstəsna
      hakimiyyətə malik olan və bunu dərk edən Şəxsə yaxınlaşır. İsaya hücum
      edən sınaqlar Özünün möhtəşəm işlər edə biləcəyinə əmin olan Şəxsə
      yaxınlaşır.</p>
  </li>
</ol>
<p>Yadda çıxarmaq olmaz ki, sınaq tez-tez <em>ənam və bacarıqlarımız
    vasitəsilə</em> gəlir. Gözəl nitqə malik olan insan öz hərəkət və
  davranışlarına bəraət qazandırmaq üçün sözlərinin gücündən istifadə
  etmək istəyi ilə sınanır. Dərin zehni istedadı olan insan ənamlarını
  başqalarının maraqları üçün deyil, öz mənafeyindən ötrü istifadə etmək
  istəyi ilə sınağa çəkilir. Nə qədər kədərli olsa da, bu, bir reallıqdır
  ki, sınaq bizə məhz güclü tərəfimizlə pusqu qurur. Buna görə də mütləq
  ayıq-sayıq olmalıyıq.</p>
<ol start="5" type="1">
  <li>
    <p>Səhradakı sınaq barədə hekayəni oxuyan şəxs elə fikirləşə bilər
      ki, bunu İsanın Özü danışmalı idi. O, səhrada tənha idi. O, mübarizə
      aparanda, yanında heç kim yox idi. İsa şagirdlərinə bu hekayəni
      danışdığı üçün biz bundan xəbərdarıq. Burada İsa Özü bizə ruhani
      tərcümeyi-halını danışır. Bu hekayəyə həmişə xüsusi ehtiramla yanaşmaq
      lazımdır. Çünki burada İsa Öz ürəyinin sirlərini paylaşır. O, insanlara
      Öz yaşadıqlarından bəhs edir. Bu, bütün hekayələrdən ən müqəddəsidir.
      Çünki bu hekayədə İsa sınaqlara məruz qalan hər kəsə kömək edə
      biləcəyini deyir. Axı O Özü də bu sınaqlardan keçib. Mübarizəmizdə bizə
      kömək etmək üçün O Öz mübarizəsindəki sirləri açıqlayır.</p>
  </li>
</ol>
<h2 id="yoldan-çixaranin-hücumu-matta-41-11-ardı">YOLDAN ÇIXARANIN
  HÜCUMU (Matta 4:1-11 (ardı)) </h2>
<p>Sınağa çəkən iblis İsaya üç tərəfdən hücum edir.</p>
<ol type="1">
  <li>
    <p>O, İsanı daşı çörəyə çevirməklə sınayır. Səhrada çoxlu çörəyə
      oxşayan yumru əhəngdaşı parçaları var idi. Bu, İsanı tamahlandıra
      bilərdi.</p>
  </li>
</ol>
<p>Burada İsa Məsih ikiqat sınağa məruz qalır: <em>səlahiyyətindən Öz
    məqsədi üçün istifadə etmək.</em> İsa həmişə səlahiyyətindən Öz məqsədi
  üçün istifadə etməkdən imtina edir. İnsan daim Allahın ona verdiyi
  ənamdan şəxsi mənafeyindən ötrü istifadə etmək sınağı ilə üzləşir.</p>
<p>Allah bütün insanlara ənam verir. Ənam barədə hər kəs özünə iki
  sualdan birini verməlidir: «Bu ənamla özüm üçün mən nəyə nail ola
  bilərəm?» ya da «Bu ənamla mən başqalarına necə xidmət edə bilərəm?»
  İnsan bu sınaqla ən adi şeylərdə rastlaşa bilər. Məsələn, yaxşı səsi
  olan bir nəfər səsi ilə ya pul qazanmağa qərar verir, ya da pul
  verilməyən yerdə səsindən istifadə etmir. Əlbəttə, kimsə deyə bilməz ki,
  o, səsi ilə pul qazanmasın. Sadəcə yaxşı olardı ki, həmin adam səsindən
  yalnız pul qazanmaq üçün yararlanmasın. Elə bir insan yoxdur ki, Allahın
  verdiyi bacarığı öz məqsədi üçün istifadə etmək istəməsin.</p>
<p>Lakin İsanın rastlaşdığı sınağın başqa tərəfi də var idi: O, Allahın
  Məsihi idi və İsa bunu bilirdi. Səhrada O, insanları Allaha tərəf
  döndərəcək yol seçməli idi. Tanrı tərəfindən Ona verilən tapşırığı
  yerinə yetirmək üçün O, hansı yolu seçməli idi? Görüntünü və xəyalı necə
  həyata keçirməli idi?</p>
<p>İnsanları ardınca aparması üçün asan yollardan biri bu idi ki, İsa
  onlara maddi sərvət və çörək versin. Məgər tarix bizə bunu göstərmirmi?
  Məgər Allah Öz xalqına səhrada göydən manna vermədimi? Məgər Allah «Sizə
  göydən çörək yağdıracağam» demədimi? Məgər gələcək Qızıl Dövr
  görüntüsünün xəyalı bu deyildimi? Məgər Yeşaya peyğəmbər «Onlar nə ac,
  nə də susuz qalacaq» söyləmədimi? <em>(Yeşaya 49:10)</em>. Məgər Məsihin
  ziyafəti Əhdi-Ətiq və Əhdi-Cədid dövrü arasında Səmavi Padşahlıq barədə
  arzunun ayrılmaz hissəsi deyildimi? Əgər İsa Məsih insanlara çörək
  vermək istəsə idi, Onun bunun üçün kifayət qədər bəraəti olardı.</p>
<p>Amma insanlara çörək vermək ikiqat səhv olardı. Birincisi, bu,
  insanları ardınca aparmaqdan ötrü onları ələ almaq demək idi. Bu halda,
  insanlar yalnız Ondan ala biləcəklərinə görə ardınca gedəcəkdi. Halbuki
  İsa Çarmıxdan başqa mükafat vəd edə bilməzdi. O, insanları almağa deyil,
  verməyə öyrədirdi. İnsanlara maddi sərvətlə xidmət etmək İsanın onlara
  verəcəyi təlimdən imtina etmək idi.</p>
<p>İkincisi, bu, xəstəliyin özünü deyil, əlamətlərini aradan qaldırmaq
  idi. İnsanlar ac idilər. Ancaq məsələ <em>onların nə üçün ac</em>
  olmasında idi<em>.</em> Bəlkə bu onların şəxsi səhvləri, acizliyi və ya
  laqeydliyindən irəli gəlirdi? Yaxud bu, birinin eqoistliklə daha çoxa
  sahib olması, digərinin isə daha aza malik olmasının nəticəsi idi?
  Aclığa şəfa verməyin yolu — onun səbəblərini aradan qaldırmaqdır. Səbəb
  isə insanların ürəyindədir. Bundan əlavə, maddi sərvətlə insanların
  ürəyinin aclığını doydurmaq olmaz.</p>
<p>Buna görə də İsa iblisə Allahın Öz xalqına səhrada öyrətmək istədiyi
  sözlərlə cavab verdi: «İnsan yalnız çörəklə deyil, Rəbbin ağzından çıxan
  hər kəlmə ilə yaşayar» <em>(Qanunun təkrarı 8:3)</em>. Odur ki, Allahdan
  asılı olduğumuzu dərk etməklə həyatımız üçün tam təminat əldə
  edirik.</p>
<ol start="2" type="1">
  <li>
    <p>Onda iblis öz hücumuna digər tərəfdən davam etdi. O, görüntü
      vasitəsilə İsanı <em>Məbədin qülləsinə</em> qaldırdı. Bu ifadə iki
      mənadan birinə malik ola bilər.</p>
  </li>
</ol>
<p>Məbəd Sina dağının başında yerləşirdi. Dağın zirvəsi hamarlanmış və
  Məbədin bütün binaları bu sahədə inşa edilmişdi. Süleymanın həyəti və
  binaya yapışıq sütunlu eyvanı eyni küncdə birləşmişdi. Burada yüz əlli
  metr yüksəklikdəki dağ Qidron vadisi ilə kəsişirdi. Niyə İsa Məbədin
  qülləsinə qalxıb Özünü aşağı atmasın və sağ-salamat vadiyə enməsin ki?
  İnsanlar buna bənzər şey edən adamın ardınca gedər və
  təəccüblənərdilər.</p>
<p>Məbədin qülləsində meydança var idi. Hər səhər kahin həmin meydançada
  şeypurla durub günəşin Qidron vadisindən ilk şüalarının yüksəlməsini
  gözləyirdi. Dan yeri söküləndə o, şeypurla car çəkir, insanlara səhər
  qurbanı barədə xəbər verirdi. Niyə İsa Məsih oradan məbədin həyətinə
  tullanıb insanları ardınca gəlməyə təəccübləndirməsin ki? Məgər Malaki
  peyğəmbər «Axtardığınız Xudavənd qəflətən Öz məbədinə gələcək» demədimi?
  (<em>Malaki 3:1)</em> Məgər Allah adamına görə Rəbb Öz mələklərinə əmr
  etmədimi ki, onu əlləri üstündə aparsınlar və ona heç bir zərər
  dəyməsin? (<em>Zəbur 91:11-12)</em> Yalançı məsihlər buna görə məhz bu
  üsuldan istifadə edirdilər. Onlardan biri Fevda camaatı şəhərdən
  çıxardıb vəd etdi ki, onun sözü ilə İordan çayı yarılacaq. Məşhur
  misirli fırıldaqçı demişdi ki, onun sözü ilə Yerusəlimin divarları
  çökəcək <em>(Həvarilərin İşləri 21:38).</em> Deyirlər ki, cadugər Şimon
  havada uçmağa söz vermişdi, elə ilk cəhdində də öldü. Bütün bu
  yalançılar icra edə bilmədikləri sensasiyalara vəd vermişdilər. İsa isə
  vəd verdiyi hər şeyi yerinə yetirə bilərdi. Niyə də bunu etməsin?</p>
<p>İsa Məsihin bunu etməməsi üçün iki səbəbi var idi. Birincisi,
  insanları özünə cəlb etməkdən ötrü möcüzə vəd edən yolun sonu yoxdur.
  Çünki hakimiyyəti və səlahiyyəti öz əlində saxlamaq üçün daha yeni və
  qeyri-adi işlər etmək lazımdır. Möcüzələr getdikcə adiləşir. Bu ilin
  sensasiyası növbəti ildə əhəmiyyət kəsb etmir. Sensasiya üzərində
  qurulan təbliğat uğur gətirmir. İkincisi isə, Allahın gücünü bunun üçün
  istifadə etmək olmaz. «Allahın Rəbbi sınamayın» (<em>Qanunun təkrarı
    6:16)</em>. Bu sözlərlə İsa Məsih demək istəyirdi ki, hara qədər gecə
  biləcəyimizi yoxlamaq mənasızdır; ehtiyac olmadan özünü təhlükəyə atmaq,
  sonra da Allahın xilasını gözləmək mənasızdır.</p>
<p>Allah Ona sadiq qalmaq üçün risk edən insana bəraət qazandırır. O
  istəmir ki, insan öz nüfuzunu yüksəltməkdən ötrü riskə getsin.
  Möcüzələrə və xariqələrə əsaslanan iman həqiqi iman deyil. Sensasiya
  görmədən iman etməyən adam əsl imana malik deyil. Onun imanı şübhələrdən
  ibarətdir. O, lazım olmayan yerdə sübut axtarır. Allahın xilasedici
  qüvvəsi ilə eksperiment aparmaq və oynamaq olmaz. Allahın qüdrətinə
  gündəlik həyatda güvənmək lazımdır.</p>
<p>İsa sensasiyanı inkar etdi. Çünki O bilirdi ki, bu gün olduğu kimi
  bu, fəlakət yoludur.</p>
<p>Buna görə də sınağa çəkən iblis üçüncü hücuma əl atdı. İblis dedi:
  «Əgər Sən yerə qapanıb mənə səcdə etsən, bütün bu şeyləri Sənə
  verəcəyəm». Məgər Allah seçilmiş xalqına «Məndən istə, onda irs olaraq
  millətləri, mülk olaraq yer üzünün qurtaracağınadək hər yeri Sənə
  verərəm» demədimi? (<em>Zəbur 2:8)</em></p>
<p>Əslində, iblis demək istəyirdi ki, «Kompromisə get və mənim
  şərtlərimi qəbul et! Öz tələblərini irəli sürmə! Qüsura barmaqarası bax,
  onda camaat Səni izləyəcək». Bu, Allahın tələblərini dünyaya güzəştsiz
  iddia etmək əvəzinə, dünyanın tələbini qəbul etməkdir. Bu sınaq irəliyə
  can atıb geriyə addım atmaqdır; dünyaya uyğunlaşaraq onu dəyişmək
  cəhdidir. Cavabında İsa dedi: «Allahın Rəbdən qorx və Ona qulluq et.
  Andı Onun adı ilə et» ­<em>(Qanunun təkrarı 6:13)</em>. İsa tamamilə əmin
  idi ki, şərlə saziş bağlayaraq ona qalib gəlmək olmaz. O, güzəştsiz
  məsihçi imanını bəyan etdi. Məsihçilik dünyanın səviyyəsinə enə bilməz.
  Əksinə, məsihçilik dünyanı öz səviyyəsinə qaldırmalıdır. Beləcə İsa Öz
  seçimini etdi. O, heç vaxt insanları ələ almaqla Öz ardınca aparmamalı
  idi. Sensasiya yolu — Onun yolu deyildi. Onun təbliğ və tələb etdiyi
  imanda güzəştə yer olmamalı idi. Bu, qəti olaraq Onun Çarmıxı seçməsi
  demək idi. Çarmıx isə qaçılmaz son qalibiyyət deməkdir.</p>
<p><strong>12-17</strong></p>
<h2 id="allahin-oğlu-irəli-gedir-matta-412-17">ALLAHIN OĞLU İRƏLİ GEDİR
  (Matta 4:12-17)</h2>
<p>Tezliklə vəftizçi Yəhyanın başına bədbəxtlik gəldi. O, padşah Hirod
  tərəfindən həbs olundu və Maxeron qalasında zindana atıldı. Yəhya
  izdiham arasında Hirodu öz arvadını boşayaraq qardaşının arvadını yoldan
  çıxardığına görə məzəmmət etmişdi. Şərq zülmkarını ifşa etmək təhlükəli
  idi. Vəftizçi Yəhyanın cəsarəti əvvəlcə onu zindana, sonra ölümə apardı.
  Bir qədər sonra biz <em>Matta 14:3-12-</em>də bu hadisəyə
  qayıdacağıq.</p>
<p>İsa Məsihin Öz tapşırığını yerinə yetirmək vaxtı gəlib çatdı.</p>
<p>Gəlin Onun ilk nə etdiyinə diqqət yetirək: O, Nazareti tərk edib
  Kefernahuma yerləşdi. Burada hansısa rəmzi məna var. İsa Öz evini tərk
  etdi və bir daha geri dönmədi. Qarşısındakı qapını açmazdan əvvəl O,
  arxasındakı qapını bağladı. Bu, köhnədən yeniyə qəti keçid idi; bir
  mərhələ bitdi və yenisi başladı. Bəzən həyatda da belə qəti qərar
  verilməli məqamlar olur. İki vəziyyət arasında tərəddüd etməkdənsə,
  kəsib atmaq daha yaxşıdır.</p>
<p>İsa Məsihin Qalileyaya getdiyinə diqqət yetirin. İsa Öz xidmətinə
  başlamaq üçün təsadüfən ora getmədi. Qalileya — İsrailin şimal bölgəsi
  idi. O, şimalda Litaniya çayından cənubdakı İzreel düzənliyinə və ya
  Ezdrelona qədər uzanırdı. Qalileya qərbdə Aralıq dənizi sahillərinə
  çatmırdı, çünki sahil zolağı finikiyalıların ixtiyarında idi. Qalileya
  şimalda Suriya, şərqdə isə Qalileya dənizinin suları ilə həmsərhəd idi.
  Qalileyanın ərazisi böyük deyildi: şimaldan cənuba qədər səksən
  kilometr, qərbdən şərqə qədər isə qırx kilometrə yaxın idi.</p>
<p>Lakin buna baxmayaraq, Qalileyanın əhalisi çox idi. Bura İsraildə ən
  bəhrəli torpaq sayılırdı. Torpağının münbit olması əfsanəvi və qeydi-adi
  idi. O vaxt belə bir atalar sözü var idi: Qalileyada zeytun ağaclarından
  ibarət meşə salmaq Yəhudeyada uşaq böyütməkdən daha asandır. Bir
  zamanlar Qalileya əyalətinin rəhbəri olan İosif Flavi yazırdı: «Bura
  bütün növ ağacların böyüdüyü tarla və otlaqlarla zəngindir. Hətta kənd
  təsərrüfatına maraq göstərməyən insanlar da bu yerdə işləməyə
  hazırdırlar. Onun bütün sahəsi becərilib. Burada heç nə itkiyə getmir.
  Hər qarışı bol bərəkətlidir». Buna görə Qalileyanın əhalisi çox idi.
  İosif Flaviyə görə Qalileyada hər birinin əhalisi on beş min nəfər olan
  iki yüz dörd şəhər və kənd var idi. Beləcə İsa Məsih Öz xidmətinə
  İsrailin bu ərazisindən başladı ki, burada Onu daha çox insan eşidə
  bilsin. O, Müjdəni çox sayda insanın yaşadığı ərazidə təbliğ etməyə
  başladı.</p>
<p>Lakin Qalileya təkcə əhalisinin sayına görə fərqlənmirdi. Bundan
  əlavə, qalileyalılar xüsusi insanlar idi. İsrailin digər bölgələrinə
  nisbətən Qalileya yeni ideyaları daha çox dəstəkləyirdi. İosif Flavi
  qalileyalılar haqqında deyirdi: «Onlar yenilikləri çox sevir və
  təbiətlərinə görə dəyişikliklərə və üsyana meyillidirlər». Onlar həmişə
  başçının ardınca getməyə və qiyam qaldırmağa hazır idilər;
  davakarlıqları ilə məşhur idilər; mübahisə etməyi sevirdilər, lakin
  bununla yanaşı cəngavər idilər. İosif Flavi yazırdı: «Qalileyalılar öz
  cəsarətlərini heç vaxt itirmirlər. Onlar üçün şərəf mənfəətdən daha
  vacibdir». Qalileyalıların fitri keyfiyyətləri Müjdənin təbliği üçün
  əlverişli imkan idi.</p>
<p>Yeni ideyalara bu cür açıqlıq bir neçə amilin nəticəsi idi:</p>
<ol type="1">
  <li>
    <p><em>Qalileya</em> sözü ibranicə <em>qalil</em>, yəni
      <em>mahal</em> sözündən götürülüb. Ərazinin tam adı
      <em>qeyri-yəhudilərin mahalı</em> idi. Bəziləri bu söz altında
      «Qalileyanın müxtəlif millətlərin yaşadığı» ərazi kimi başa düşür. Ancaq
      Qalileya hər tərəfdən qeyri-yəhudilərlə — qərbdə finikiyalılar, şimalda
      və şərqdə suriyalılar, cənubda isə samariyalılarla əhatə olunduğu üçün
      bu adı almışdı. Qalileya yəhudilərin təsirinə və ideyasına məruz
      qalmayan İsrailin yeganə ərazisi idi. Qalileya yeni ideyalara açıq
      idi.
    </p>
  </li>
  <li>
    <p>Artıq bildiyimiz kimi, Qalileyadan böyük yollar keçirdi. Dəniz
      yolu Dəməşqdən Qalileya vasitəsilə birbaşa Misirə və Afrikaya aparırdı.
      Şərqə gedən yol isə Qalileya vasitəsilə sərhədə qədər uzanırdı. Dünyanın
      bütün məlumatları Qalileyadan keçirdi. Cənubdan uzaqda küncə sıxılmış,
      təcrid olunmuş və təkliyə çəkilmiş Yəhudeya yerləşirdi. Kimsə belə bir
      söz söyləmişdi: «Yəhudeyanın yolları heç bir yerə aparmır, Qalileyanın
      yolları isə hər yerə gedib çıxır». Yəhudeya hər cür zahiri təsirlərə və
      yeni ideyalara mane olmaq üçün öz ətrafında divar ucalda bilərdi,
      Qalileya isə tam əksinə. Bura daim yeni fikirlər daxil olmalı
      idi.</p>
  </li>
  <li>
    <p>Qalileyanın coğrafi mövqeyi öz tarixində iz buraxdı. Hər dəfə
      yeni istilaçılar və qaliblər oraya hücum edirdilər. Yadellilərin hücumu
      Qalileyanı alt-üst edirdi.</p>
  </li>
</ol>
<p>İsraillilər vəd olunmuş torpağa gələndə bu ərazi Aşer, Naftali və
  Zevulun oğullarına verilmişdi (<em>Yeşua 19)</em>. Lakin bu qəbilələr
  kənanlılar üzərində tam qələbə qazana bilmədilər. Buna görə də
  Qalileyanın əhalisi lap əvvəldən başqa millətlərlə qarışıq idi. Qalileya
  şimaldan və şərqdən dəfələrlə Suriyanın hücuma məruz qalırdı. Miladdan
  əvvəl VIII əsrdə isə aşurlular oranı tamamilə zəbt etdilər. Əhalisinin
  əksəriyyəti əsir aparıldı. Qalileyada başqa millətlər məskən saldı.
  Bütün bunlar Qalileyada qeyri-yəhudi qanının qarışmasına gətirib
  çıxardı.</p>
<p>Miladdan əvvəl VIII əsrdən II əsrə qədər Qalileya əsasən
  qeyri-yəhudilərin hakimiyyəti altında idi. Nehemya və Ezranın dövründə
  yəhudilər əsirlikdən qayıdanda, qalileyalıların çoxu cənubda —
  Yerusəlimdə məskunlaşdılar. Miladdan əvvəl 164-cü ildə Şimon Makkabi
  şimali Qalileyadan olan suriyalıları öz torpaqlarına qovdu. Geri
  qayıdanda isə özü ilə Yerusəlimə qalileyalıları gətirdi.</p>
<p>Ən dəhşətlisi isə odur ki, Miladdan əvvəl 104-cü ildə Aristovul
  Qalileyanı Yəhudeyaya birləşdirdi və bütün sakinləri yəhudi etmək üçün
  onların istəyindən asılı olmayaraq, məcburi şəkildə sünnət etdirdi.
  Qalileyanın tarixi onun yeni qana, yeni ideyalara və yeni idarəyə qapı
  açmasına səbəb oldu.</p>
<p>Tarixin gedişi və qalileyalıların təbii xüsusiyyəti Qalileyanı
  İsraildə elə bir yerə çevirdi ki, bura yeni müəllimə Xoş Xəbərini
  eşitdirmək şansı yaratdı. Məhz buna görə İsa Məsih Öz xidmətini buradan
  başladı və Xoş Xəbəri ilk dəfə burada bəyan etdi.</p>
<h2 id="allahin-elçisi-matta-412-17-ardı">ALLAHIN ELÇİSİ (Matta 4:12-17
  (ardı))</h2>
<p>Növbəti hissəyə keçməzdən öncə bəzi məqamları qeyd etməliyik.</p>
<p>İsa Kefernahum şəhərinə yollandı. Düzgün deyiliş —
  <em>Kafarnahumdur</em>. Kefernahum deyilişinə V əsrə qədər heç yerdə
  rast gəlinmir. Lakin o bizim zehnimizə və yaddaşımıza elə həkk olunub
  ki, onu dəyişmək ağılsızlıq olardı.
</p>
<p>Kefernahumun harada yerləşməsi barədə çoxlu mübahisələr mövcuddur.
  İki fərziyyə var. Çox vaxt onu Qalileya gölünün şimal-qərb sahilində
  yerləşən Tel-Huma oxşadırlar (Bu, həqiqətə daha uyğundur). Digər və daha
  az ehtimal olunan fərziyyə isə Kefernahumun Tel-Humdan dörd kilometr
  cənub-qərbdə yerləşməsidir. İstənilən halda, Kefernahumun yerləşdiyi
  yerdə indi dağıntıdan başqa heç nə yoxdur.</p>
<p>Müqəddəs Kitab deyir ki, İsa <em>təbliğ etməyə</em> başladı. Yunan
  dilindəki mətndə <em>kerusseyn</em> sözü istifadə olunub. Bu da carçı
  tərəfindən elan edilən padşahın müraciəti deməkdir. <em>Keruks</em> —
  yunan dilində <em>carçı</em> deməkdir. Carçı isə padşahdan xəbər
  gətirirdi.</p>
<p>Bu söz bizə İsa Məsihin təbliğinin mahiyyətindən xəbər verir. Hər bir
  təbliğ məhz belə olmalıdır.</p>
<ol type="1">
  <li>
    <p>Carçının səsində <em>əminlik</em> var idi. Onun müraciətində heç
      bir şübhə yox idi. O, gümanlardan, fikirlərdən, imkanlardan danışmağa
      deyil, dəqiq xəbərlə gəlmişdi. Göte deyirdi: «Əmin olduğunuz şeylərdən
      danışın. Şübhələr məndə kifayət qədərdir». Təbliğ — konkret şeylərin
      bəyanatıdır. İnsan özü şübhələndiyi şeylərə başqalarını əmin edə
      bilməz.</p>
  </li>
  <li>
    <p>Carçının səsində <em>nüfuz</em> hiss olunurdu. O, padşahın
      adından danışırdı. O, padşahın qanunu, fərmanı və qərarını elan edirdi.
      Bir böyük təbliğçi haqqında deyildiyi kimi: «O, təxmin etmirdi. O, dəqiq
      bilirdi». Təbliğ — mövcud vəziyyət haqqında peyğəmbərlik
      etməkdir.</p>
  </li>
  <li>
    <p>Carçı <em>ondan kənarda olan mənbədən</em> xəbər gətirir. Xəbər
      padşahdan gəlir. Təbliğ — təbliğçinin özündən xaric olan mənbənin
      səsidir. Bu, hansısa insanın şəxsi fikirlərinin ifadəsi deyil. Bu,
      hansısa insan vasitəsilə insanlara xitab edən Allahın səsidir. İsa
      insanlara Allahın səsi ilə danışırdı.</p>
  </li>
</ol>
<p>İsa Məsihin təbliği yaranmış mövcud vəziyyətə dair əmrlərdən ibarət
  idi: «Tövbə edin! Öz yollarınızdan dönüb Allaha üz tutun. Gözlərinizi
  yerdən çəkib göylərə yönəldin. Allaha tərəf dönün. Ondan üz
  döndərməyin». Bu əmr böyük əhəmiyyət kəsb edirdi, çünki Allahın
  Padşahlığı yaxınlaşırdı. Əbədiyyət həyata müdaxilə etdi. Allah İsa
  Məsihin surətində dünyaya müdaxilə etdi. Buna görə də insanın düzgün
  yolda dayanıb doğru istiqamətdə addımlaması çox vacib idi.</p>
<p><strong>18-22</strong></p>
<h2 id="məsih-baliqçilari-çağirir-matta-418-22">MƏSİH BALIQÇILARI
  ÇAĞIRIR (Matta 4:18-22)</h2>
<p>Qalileyanın mərkəzində Qalileya dənizi yerləşirdi. Onun uzunluğu
  şimaldan cənuba 21 kilometr, ən enli hissəsi isə qərbdən şərqə 9,5
  kilometr məsafəni əhatə edirdi. Görünür, Qalileya dənizi böyük deyildi.
  Elə buna görə də həyatında çox şey görən Luka onu heç vaxt <em>dəniz
    (falassa)</em> adlandırmır, həmişə yalnız <em>göl (limne)</em> kimi qeyd
  edir. Qalileya gölü yuxarıya doğru enlənən oval formaya malikdir. O,
  İordan çayının axdığı yer qabığının böyük yarğanında yerləşir. Onun
  səthi dəniz səviyyəsindən 208 metr aşağıdadır. Yer səthindən aşağı
  səviyyədə yerləşməsi onun çox isti iqlimə və qeyri-adi münbitliyə malik
  olmasına zəmin yaradır. Qalileya gölü dünyanın ən gözəl göllərindən
  biridir. Ətrafındakı hər hansı bir yüksəklikdən baxdıqda, o, gözəl su
  hövzəsinə bənzəyir. Qalileya gölü Hermon dağına bütün istiqamətlərdən
  uzanan yuvarlaq və iti təpələr arasından çərçivəyə alınmış cilalanan
  güzgü kimi görünür.</p>
<p>İosif Flavinin dövründə gölün sahilində ən azı doqquz şəhər var idi.
  1930-cu illərdə burada ancaq kiçik Tiberiya kəndi qalmışdı. İndi isə
  Teviriada Qalileyanın ən böyük şəhəridir və daim böyüməkdədir.</p>
<p>İsa Məsihin dövründə Qalileya dənizi balıqçı qayıqları ilə dolu
  olardı. İosif Flavi öz ekspedisiyalarının birində Tarikeyadan yola
  düşmək üçün iki yüz qırx balıqçı qayığını asanlıqla toplamışdı. Bu gün
  isə balıqçılar azalıb və onlar bütün sahil boyu səpələniblər.</p>
<p>Balığı tutmaq üçün bir neçə üsul mövcud idi: qarmaqla və torla.</p>
<p>Torlar dairəvi şəkildə idi. Diametri üç metrə çatırdı. Onu sahildən
  və ya dayaz yerdən dənizə atırdılar. Torların kənarları qurğuşun
  ağırlıqları ilə təchiz edilmişdi. Torlar dənizin dibinə enir və balığı
  tuturdu. Sonra torlar tutulan balıqlarla birlikdə quruya çıxarılırdı.
  İsa Məsih Peterlə Andreyi, Yaqubla Yəhyanı görəndə onlar belə balıq
  tuturdular. Bu torlar <em>amfiblestron</em> adlanırdı.</p>
<p>Bundan əlavə, balığı böyük torlarla da tuturdular. Aşağı hissədə
  ağırlıqlarla təchiz edilmiş balıq toru gəmidən və ya iki qayıqdan
  iplərin dörd ucundan tutularaq atılırdı. Bu vaxt tor sanki suyun üzündə
  dayanırdı. Qayıqlar avarla çəkilir, tor isə arxadan dartılaraq
  balıqların yığıldığı böyük konus yaradırdı. Sonra onu qayığa
  yükləyirdilər. Belə tor İsa Məsihin məsəl çəkdiyi torlardan idi. O,
  <em>saqene</em> adlanırdı.
</p>
<p>İsa gölün sahilində gəzişərkən Peterlə Andreyi və Yaqubla Yəhyanı
  çağırdı. Demək olmaz ki, onlar bir-birilərini ilk dəfə görürdülər. Əgər
  bu hissədə Yəhyanın nəql etdiyi hekayəyə baxsaq, görərik ki, onlardan
  bəziləri artıq Vəftizçi Yəhyanın şagirdləri idi (<em>Yəhya 1:35)</em>.
  Şübhəsiz, onlar artıq İsa ilə danışıb Onu dinləmişdilər. Lakin dəniz
  sahilində görüşəndə Onun çağırışını — həmişəlik öz həyatlarını Ona
  bağlamaq çağırışını eşitdilər.</p>
<p>İsa bu balıqçıları ardınca gəlməyə səslədi. Bu insanların kimliyini
  qeyd etmək maraqlı olardı. Bu insanlar təhsilli, nüfuzlu, zəngin və ya
  xüsusi nəsildən deyildilər. Onlar kasıb və sadə zəhmətkeş adamlar idi.
  İsa məhz bu sadə insanları seçdi.</p>
<p>Bir dəfə Sokratın<a href="#fn9" class="footnote-ref" id="fnref9" role="doc-noteref"><sup>9</sup></a> yanına Eshin
  adlı çox sadə bir insan
  gəlib deyir: «Mən kasıb adamam. Heç nəyim yoxdur. Amma mən özümü sənə
  verirəm».</p>
<p>Sokrat belə cavab verir: «Məgər sən ən dəyərli bir şeyi mənə
  verdiyinin fərqində deyilsən?» İsaya da özünü Ona təslim edəcək sadə
  insanlar lazımdır. O, belə insanlarla hər şey edə bilər.</p>
<p>Bundan əlavə, onlar balıqçı idilər. İlahiyyatçılara görə, yaxşı
  balıqçı elə xüsusiyyətlərə malik olmalıdır ki, həm də yaxşı insan tuta
  bilsin. Beləliklə,</p>
<ol type="1">
  <li>
    <p>Balıqçı <em>səbirli</em> olmalıdır. O, balıq qarmağa düşənə qədər
      səbirlə gözləməlidir. Təmkinli olmayan və çox hərəkət edən insandan
      balıqçı olmaz. Yaxşı balıqçıya səbirli olmaq çox vacibdir. Təbliğ və
      nəsihət zamanı nəticə nadir hallarda dərhal görünür. Gözləməyi öyrənmək
      lazımdır.</p>
  </li>
  <li>
    <p>Onun <em>dözümlülüyü</em> olmalıdır. O, heç vaxt ruhdan düşməməyi
      öyrənməli və həmişə yenidən başlamağı bacarmalıdır. Əgər ilk baxışdan
      heç bir irəliləyiş görünmürsə, yaxşı müəllim və təbliğçi məyusluğa
      qapanmamalıdır. Onlar həmişə bir daha cəhd etməyə hazır
      olmalıdırlar.</p>
  </li>
  <li>
    <p>O, <em>cəsarətli</em> olmalıdır. Balıqçı risk etməyə hazır
      olmalı, dənizin və tufanın şiddətini cəsarətlə qarşılamalıdır. Yaxşı
      təbliğçi və nəsihətçi dərk etməlidir ki, insanlara həqiqəti demək özündə
      həmişə risk və təhlükə daşıyır. Həqiqəti deyən insan tez-tez nüfuzu və
      həyatı ilə risk edir.</p>
  </li>
  <li>
    <p>O, <em>fürsəti yaxşı dəyərləndirməyi bacarmalıdır.</em> Müdrik
      balıqçı yaxşı bilir ki, bəzən balıq tutmaq vaxt itkisidir. Bu səbəbdən
      yaxşı təbliğçi və nəsihətçi münasib zamanı seçir. Bəzən insanlar
      həqiqəti qəbul edir, bəzən həqiqətdən inciyirlər, bəzən həqiqət onlara
      toxunur, bəzən isə onları qəddarlaşdırır və daha qəzəblə həqiqətə qarşı
      çıxırlar. Müdrik təbliğçi nə vaxt danışmaq, nə vaxt isə susmaq lazım
      olduğunu bilir.</p>
  </li>
  <li>
    <p>O, <em>hər balıq üçün düzgün yem seçməlidir.</em> Bəzi balıqlar
      bir yemə, digərləri isə başqa yemə gəlir. Paul deyir ki, insanları
      Məsihdə qazanmaqdan ötrü böyüklə böyük, kiçiklə kiçik olacaq.</p>
  </li>
</ol>
<p>Müdrik təbliğçi və nəsihətçi hər bir insana fərdi yanaşmalı olduğunu
  bilir. Bəzən etiraf etməlidir ki, onların imkanları sərhədsiz deyil.
  Onlar bəzi sahələrdə işləyə bilərlər, bəzi sahələrdə isə yox.</p>
<ol start="6" type="1">
  <li>
    <p>Müdrik balıqçı <em>özünü göstərməməlidir.</em> Əgər o özünü
      göstərsə, hətta kölgəsi belə balığı ürküdəcək və balıq tilova tərəf
      gəlməyəcək. Hikmətli təbliğçi və nəsihətçi insanlara özünü deyil, İsa
      Məsihi göstərəcək. Onların məqsədi — insanların diqqətini özünə yox,
      Rəbbə yönəltməkdir.</p>
  </li>
</ol>
<p><strong>23-25</strong></p>
<h2 id="müəllimin-fəaliyyəti-matta-423-25">MÜƏLLİMİN FƏALİYYƏTİ (Matta
  4:23-25)</h2>
<p>İsa Məsih Öz fəaliyyətinə Qalileyada başlamağa qərar verdi. Biz artıq
  Qalileyanın Onu qəbul etmək üçün hazırlandığını gördük. İsa Öz təliminə
  Qalileyadakı sinaqoqda başladı.</p>
<p>Sinaqoq yəhudilərin həyatında böyük əhəmiyyət daşıyırdı. Məbədlə
  sinaqoq arasında müəyyən fərqlər var idi. Məbəd ancaq Yerusəlimdə
  yerləşirdi. Sinaqoqlar isə hətta kiçik yəhudi icmasının olduğu hər yerdə
  mövcud idi. Məbəd ancaq qurban gətirmə mərasimlərinə xidmət edirdi.
  Orada, ümumiyyətlə, nə təbliğ edilir, nə də təlim verilirdi. Sinaqoqlar
  isə yalnız təlimlər üçün nəzərdə tutulmuşdu. Sinaqoqları o dövrdə «milli
  dini universitetlər» adlandırırdılar. Əgər bir adam dini təlim və ya
  əqidəni yaymaq istəyirdisə, o, buna məhz sinaqoqda başlamalı idi.</p>
<p>Bundan başqa, sinaqoqda ibadət qaydaları elə qurulmuşdu ki, yeni
  müəllimə özünü sınamaq imkanı verilirdi. İbadət üç hissədən ibarət idi:
  birinci hissə — dualar; ikinci hissə — Qanunun və peyğəmbərlərin
  kitablarını oxumaq idi. Bu vaxt icmanın üzvləri də iştirak edirdi;
  üçüncü hissə isə şərh və ya təbliğ idi. Onu da qeyd edək ki, sinaqoqda
  təbliğ etmək üçün xüsusi insanlar yox idi. Çünki sinaqoqda peşəkar
  kahinlər olmurdu. İbadətə sinaqoqun rəisi rəhbərlik edirdi. Burada vəz
  etmək üçün istənilən insan dəvət edilə, ya da çıxış etməyi arzulayan hər
  kəs danışa bilərdi. Sinaqoqun rəisi həmin adamı münasib görərdisə, o
  danışa bilərdi. Buna görə də İsa üçün sinaqoqun qapıları və kafedrası
  əvvəlcədən açıq idi. İsa Öz xidmətinə sinaqoqda başladı. Çünki məhz
  orada səmimi dindar insanlar tapmaq olardı və İsa onlarla danışa
  bilərdi. Təbliğdən sonra müzakirə və suallar üçün vaxt ayrılırdı. Yeni
  təlimi insanlara çatdırmaq üçün sinaqoq ideal yer idi.</p>
<p>Lakin İsa təkcə təbliğ etmirdi. O, həm də xəstələrə şəfa verirdi.
  Buna görə də İsanın gördüyü işlərin sorağı sürətlə yayılırdi. İnsan
  izdihamı Onu eşitməyə, görməyə və Onun şəfqətindən faydalanmağa
  gəlirdi.</p>
<p>İsanın yanına hətta Suriyadan gəlirdilər. O dövrdə Suriya Romanın
  əyaləti idi. İsrail isə onun bir hissəsi idi. Suriya İsrailin şimalında
  və şimal-şərqində yerləşirdi. Paytaxtı Dəməşq şəhəri idi. Evsebidən
  («İmanlı Cəmiyyətinin tarixi» 1:13) bizə gəlib çatan o dövrə aid qədim
  rəvayətə görə, Edessa şəhərində Abqar adlı padşah var imiş. Günlərin bir
  günü o xəstələndi. Buna görə İsaya belə bir məktub yazdı: «Edessanın
  hökmdarı Abqardan Yerusəlimə gələn kamil Xilaskar İsaya salamlar. Mən
  Sənin və etdiyin möcüzələr, dərmansız və otsuz şəfaların haqqında
  eşitmişəm. Çünki deyirlər ki, Sən korların gözünü açır, şikəstlərə
  yerimək qabiliyyəti verirsən. Sən cüzamlıları təmizləyir, pis ruhları
  qovur, sağalmayan xəstəlikləri sağaldır və ölüləri dirildirsən. Bütün
  bunları eşitdikdən sonra belə nəticəyə gəldim ki, Sən ya göylərdən enmiş
  Allahsan, ya da Allahın Oğlusan. Buna görə də mən Səndən xahiş edirəm
  ki, gəlib əzab çəkdiyim xəstəlikdən məni azad edəsən. Eşitdiyimə görə,
  yəhudilər Sənə qarşı çıxıb pislik etmək istəyirlər. Mənim böyük olmasa
  da, ikimizə yetəcək gözəl şəhərim var».</p>
<p>Deyilənə görə, İsa ona belə cavab verib: «Məni görmədən iman etdiyin
  üçün bəxtiyarsan. Çünki Mənim barəmdə yazılıb ki, Məni görənlər Mənə
  inanmayacaq, Məni görməyənlər isə iman edib xilas olacaqlar. Sənin
  xahişinə gəlincə, Mən burada nə üçün göndərilmişəmsə, onu yerinə
  yetirməliyəm. Bundan sonra Məni Göndərənin yanına qaldırılacağam. Lakin
  yuxarı qaldırılıqdan sonra Öz şagirdimi göndərəcəyəm ki, xəstəliyinə
  şəfa verib, sənə və yaxınlarına həyat gətirsin».</p>
<p>Rəvayətə görə, həvari Tadday Edessaya gedib Abqara şəfa verir. Bu,
  sadəcə rəvayətdir. Amma bu rəvayət göstərir ki, hətta uzaq Suriyada olan
  insanlar İsa Məsih haqqında eşidir, Ona iman edir, bütün varlıqları ilə
  yalnız Onun verə biləcəyi şəfanı və köməyi arzulayırdılar. Qalileyadan
  izdihamın axışıb gəlməsi tamamilə təbii idi. İsa barədə xəbər Yerusəlimə
  və Yəhudeyaya çatanda, insanlar oradan da gəlməyə başladılar. İordan
  çayının şərq tərəfindən, Pereyadan, Pellyadan Sela qalasına qədər uzanan
  ərazidən, Dekopolisdən də insanlar gəlirdilər. Dekapolis İordan çayının
  o biri tayında İskitolis istisna olmaqla, müstəqil Yunan şəhərlərinin
  federasiyasını təşkil edirdi.</p>
<p>Bu siyahi rəmzi xarakter daşıyır. Çünki biz görürük ki, İsa Məsihin
  yanına yalnız yəhudilər deyil, bütpərəstlər də gəlirdilər. Elə o vaxtdan
  dünyanın hər yerindən adamlar Onun ətrafına yığılırdılar.</p>
<h2 id="isanin-fəaliyyəti-matta-423-25-ardı">İSANIN FƏALİYYƏTİ (Matta
  4:23-25 (ardı))</h2>
<p>Bu hissə böyük əhəmiyyətə malikdir. Çünki o özündə İsa Məsihin
  fəaliyyətinin üç əsas sahəsini qısaldılmış məzmunda əks etdirir.</p>
<ol type="1">
  <li>
    <p>Müqəddəs Kitabda yazıldığı kimi, İsa hər yerdə <em>Müjdəni</em>
      vəz edirdi. Biz artıq gördük ki, vəz — müəyyən faktların şəhadətidir.
      Buna görə İsa <em>insanların cahilliyinə</em> son qoymaq üçün gəldi. O
      gəldi ki, insanlara özlərinin heç vaxt Allah haqqında dərk edə
      bilməyəcəyi həqiqətləri söyləsin. O gəldi ki, insanların ehtimallarına
      və qaranlıqda kor-koranə yaşamalarına son qoysun.</p>
  </li>
  <li>
    <p>İsa sinaqoqlarda <em>öyrədirdi</em>. O gəldi ki, insan
      korazehinliyini aradan qaldırsın. Bəzən insanlar həqiqəti bilir, amma
      onu düzgün şərh etmirlər. Yəni həqiqəti bilir, ancaq yanlış nəticə
      çıxarırlar. İsa gəldi ki, insanlara Allah yolunun əsas mahiyyətini
      çatdırsın.</p>
  </li>
  <li>
    <p>İsa <em>şəfaya ehtiyacı olanları sağaldırdı</em>. Başqa sözlə
      desək, İsa gəldi ki, <em>insanların iztirablarına son qoysun</em>.
      İsanın insanlara həqiqəti təkcə <em>sözdə</em> demədiyini vurğulamaq çox
      vacibdir; O gəldi ki, bu həqiqəti həyata keçirtsin. Görkəmli
      missioner-nəsihətçi qadın deyir: «Siz onu icra etməyincə ideala nail ola
      bilməyəcəksiniz». İsa insanlara kömək edərək və şəfa verərək Öz təlimini
      icra edirdi.</p>
  </li>
</ol>
<p>İsa <em>cahilliyə</em> son qoymaq üçün <em>vəz edirdi</em>;
  <em>korazehinliyi</em> aradan qaldırmaq üçün <em>öyrədirdi</em>; O,
  insanları <em>ağrıdan</em> və <em>iztirablardan</em> azad etməkdən ötrü
  onlara <em>şəfa verirdi</em>. Biz də əmin olduğumuz həqiqətləri bəyan
  etməliyik; biz də imanımızı əsaslandırmağa hazır olmalıyıq; biz də
  idealı əməllərimizdə göstərməliyik.
</p>
