<h1>3-cü fəsil</h1>
<p><strong>1-6</strong></p>
<h2 id="vəftizçi-yəhyanin-gəlişi-matta-31-6">VƏFTİZÇİ YƏHYANIN GƏLİŞİ
  (Matta 3:1-6)</h2>
<p>Vəftizçi Yəhyanın gəlişi Allahın qəfil gələn səsinə bənzəyirdi. Bu
  vaxta qədər yəhudilər peyğəmbərlərin onlar arasında danışmadığına görə
  kədərli idilər. Dörd yüz il idi ki, heç bir peyğəmbər gəlmirdi. Vəftizçi
  Yəhya ilə yenidən peyğəmbər səsi eşidildi. Onun peyğəmbərliyi nə ilə
  fərqlənirdi?</p>
<ol type="1">
  <li>
    <p>O, cəsarətlə hər yerdə gördüyü qüsurları ifşa edirdi. Yəhya
      Hirodu Qanuna zidd nikahına görə məzəmmət edirdi. Yəhya həmin dövrün
      dini rəhbərlərini adət-ənənəyə Allahın Kəlamından daha çox
      bağlandıqlarına görə qınayırdı.</p>
  </li>
</ol>
<p>Yəhya istər dövlətdə, istər Məbəddə, istərsə də cəmiyyətdə gördüyü
  qüsur barədə cəsarətlə danışırdı. O, qaranlıqda nur saçan işığa
  bənzəyirdi.</p>
<ol start="2" type="1">
  <li>
    <p>Yəhya təkidlə insanları salehliyə çağırırdı. O, Allahın əxlaq
      qaydalarını bərpa edirdi. O, nəinki insanları əməllərinə görə ifşa edir,
      həm də onları etməli olduqlarını yerinə yetirməyə çağırırdı. O, təkcə
      insanları necə olduqlarına görə ifşa etmirdi, həm də onlara necə
      insanlara çevrilə biləcəyinə dair çağırış verirdi. Yəhya insanları ali
      məqsədlərə və əməllərə çağıran səs idi. O, yalnız təqsirləri və pisliyi
      mühakimə etmirdi, həm də insanları xeyirxahlığa səsləyirdi. Bəlkə də
      İmanlı Cəmiyyəti yüksək məsihçi əxlaqı əvəzinə insanlara daha çox
      qadağalardan danışırdı.</p>
  </li>
  <li>
    <p>Yəhya Allah tərəfindən göndərilərək səhrada meydana çıxdı. O,
      uzun illər Allahdan fərdi hazırlıq aldıqdan sonra insanların yanına
      gəldi. Bir nəfər belə demişdi: «Yəhya silahlanmış şəkildə, yaşının ən
      gözəl çağında meydana çıxdı». O öz şəxsi fikri ilə deyil, Allahın sözü
      ilə gəlmişdi. O, insanlarla danışmazdan əvvəl, uzun müddət Allahla vaxt
      keçirirdi.</p>
  </li>
</ol>
<p>Peyğəmbər kimi gələn müəllim və ya təbliğçi insanların yanına birbaşa
  Allahın hüzurundan gəlməlidir.</p>
<ol start="4" type="1">
  <li>
    <p>Yəhya həm irəliyə, həm də yuxarıya doğru yol göstərirdi. O, təkcə
      günahı ifşa edən səs və ya işıq şüası deyildi. O, Allaha gedən yolda bir
      işarə idi. Yəhya insanları ondan sonra gələcək Şəxsin gəlişinə
      hazırlayırdı.</p>
  </li>
</ol>
<p>Yəhudilər inanırdılar ki, Məsih zühur etməzdən əvvəl İlyas peyğəmbər
  gələcək. O, Padşahın gəlişini xəbər verəcək. «Rəbbin böyük və dəhşətli
  günü gəlməzdən qabaq İlyas peyğəmbəri sizin yanınıza göndərəcəyəm»
  (Malaki 4:5). Yəhya dəvə yunundan paltar geyir, belinə dəri qurşaq
  bağlayırdı. Bu, sözün əsl mənasında İlyas peyğəmbərin geyiminə uyğundur
  (2Padşahlar 1:8).</p>
<p>Matta Vəftizçi Yəhyanı Yeşaya peyğəmbərin kitabı 40:3-dəki
  peyğəmbərliklə əlaqələndirir. Qədimdə Şərqdə yollar pis idi. Şərq atalar
  sözündə belə bir məsəl var idi: «Üç bədbəxtlik var: bunlar xəstəlik,
  aclıq və səyahətdir». Yola düşməzdən əvvəl yolçu bütün borclarını
  ödəməli, öhdəliyində olanların qayğısına qalmalı, xatirə hədiyyələrini
  hazırlamalı, əmanət olunmuş bütün əşyaları qaytarmalı idi. Əksər yollar
  sadə və kəndarası idi. Yolların heç bir asfalt örtüyü yox idi. Qatırlar,
  eşşəklər, öküzlər və arabaların hərəkətindən torpaq bərkimişdi. Bu cür
  yollarda səyahət etmək əsl «macəra» idi.</p>
<p>Buna baxmayaraq, örtüyü olan bir neçə yol da var idi. Məsələn, İosif
  Flavi yazır ki, padşah Süleyman zəvvarların gediş-gəlişini asanlaşdırmaq
  və «padşahlığının cah-calalını, əzəmətini və parlaq şöhrətini nümayiş
  etdirmək» üçün Yerusəlimə gedən yollarda qara bazalt daşdan yol
  döşətdirmişdi. Bütün süni və möhkəm yollar padşahlar üçün salınmışdı.
  Buna görə də onları «padşah yolları» adlandırırdılar. Onlar yalnız
  padşah səyahət etmək istəyəndə təmir olunurdu. Padşah gəlməzdən əvvəl
  əmr verilirdi ki, padşahın səyahəti üçün yollar hazırlansın.</p>
<p>Yəhya Padşahın yolunu hazırlayırdı. Peyğəmbər səsinə malik bir
  təbliğçı və müəllim özünə deyil, Tanrıya işarə edirdi. O, insanların
  diqqətini öz ağlına deyil, Allahın əzəmətinə yönəldirdi. Həqiqi təbliğçı
  öz vəzində görünmürdü.</p>
<p>İnsanlar Vəftizçi Yəhyanı təbliğçi kimi qəbul etdilər. Çünki onda
  insanlara agah olan Tanrının təkzibedilməz səlahiyyət var idi.</p>
<p><strong>7-12</strong></p>
<h2 id="vəftizçi-yəhyanin-təhlükə-haqqinda-vəzi-matta-37-12">VƏFTİZÇİ
  YƏHYANIN TƏHLÜKƏ HAQQINDA VƏZİ (Matta 3:7-12)</h2>
<p>Yəhya fariseyləri və sadukeyləri gürzələr nəsli adlandırır və
  onlardan soruşur: «Üzərinizə gələn qəzəbdən canınızı qurtarmağı sizin
  beyninizə kim yeridib?» Bunu deyəndə Yəhya, yəqin ki, yaxşı bildiyi
  səhranı xatırlayırdı.</p>
<p>Səhrada bəzi yerlərdə balaca quru ot və su çatışmazlığına görə seyrək
  bitən qara qarağat kolu var idi. Bəzən orada yanğın baş verirdi. Onda
  alov sürətlə otu və kol-kosu bürüyürdü. Çünki onlar quru və kövrək idi.
  Yanğın baş verməzdən əvvəl kol-kosun içində gizlənən ilanlar, əqrəblər
  və canlılar qaçmağa tələsirdi. Alov onları yuvalarından çıxarır, onlar
  da canını qurtarmaq üçün qaçırdı.</p>
<p>Bəlkə də Yəhya «üzərinizə gələn qəzəbdən canınızı qurtarmağı sizin
  beyninizə kim yeridib?» deməklə başqa şeyi nəzərdə tuturdu. Tarlalarda
  çoxlu canlılar — tarla siçanları, siçovullar, dovşanlar, quşlar var.
  Lakin biçinçi gələndə onları qovur. Onlar canlarını qurtarmaq üçün
  biçilmiş və boş sahələri tərk etməyə məcbur olur.</p>
<p>Yəhya bu mənzərəni belə təsvir edirdi. Əgər fariseylər və sadukeylər,
  həqiqətən də, vəftiz olmağa gəlmişdilərsə, onlar öz həyatını xilas etmək
  üçün yanğından və ya biçinçinin əlindən qaçan çöl heyvanlarına
  bənzəyirdilər.</p>
<p>Yəhya xəbərdarlıq edir ki, onlar İbrahimin övladları olduqlarını
  iddia etməyə davam etsələr, bu onlara kömək etməyəcək. Yəhudilərin
  fikrincə, İbrahimin övladları olmaq danılmaz bir fakt idi. İbrahim
  yəhudilərin həyatında əvəzsiz yer tuturdu. İbrahimin xeyirxahlığı və
  Allahın ona olan münasibəti yəhudilərə görə o qədər müstəsnadır ki, onun
  xidməti və ləyaqəti təkcə onun özünə deyil, bütün nəslinə kifayət edir.
  Onların fikrincə, İbrahim elə bir fədakarlıq və ləyaqət xəzinəsi yaradıb
  ki, nəslinin heç bir iddiası və tələbatı onu tükəndirə bilməz. Bu
  səbəbdən yəhudilər hesab edirdilər ki, onlar artıq heç bir fədakarlıq
  göstərməsələr də, gələcək dünyaya mütləq daxil olacaqlar. Onlar
  «əcdadlarının xilaskar ləyaqəti sayəsində» bütün israillilərin gələcək
  dünyada mirasının olduğunu deyirdilər. Yəhudilər bildirirdilər ki,
  İbrahim cəhənnəmin qapısında dayanıb səhvən cəhənnəm əzabına və
  dəhşətinə məhkum olunan hər bir israillini geri qaytarır. Onlar
  fikirləşirdilər ki, İbrahimin əməlləri sayəsində dənizdə gəmilərin
  təhlükəsiz üzməsi imkanı yaranıb, yer üzərinə yağış yağıb, Musa
  göylərdən Qanunu alıb, Davudun duaları qəbul olunub. Onların zənnincə,
  İbrahimin əməlləri hətta günahlı insanlara da bəs edir. Onlar İbrahim
  haqqında belə deyirdilər: «Əgər sənin övladların qan damarı və sümükləri
  olmayan ölü cəsəd olsaydılar belə, salehliyin onlara kömək edərdi!»</p>
<p>Keçmişin ruhani sərmayəsində yaşamaq olmaz. Günahkar nəsil keçmiş
  qəhrəmanlıq hesabına xilasa ümid edə bilməz. Pis oğul da saleh atanın
  xidmətinə iddia edə bilməz.</p>
<p>Öz nitqində Yəhya yenə də məhsul yığımı nümunəsinə qayıdır. Hər
  mövsümün sonunda bağban və plantasiyanın sahibi meynə və ağaclara nəzər
  salırdılar. Bəhrə gətirməyən yer tutan ağacları kəsib atırdılar.
  Yararsızlıq həmişə ölümə aparır. Allaha və qardaşlarına xeyir gətirməyən
  insan böyük təhlükəyə və mühakiməyə məruz qalır.</p>
<h2 id="vəftizçi-yəhyanin-vəd-haqqinda-vəzi-matta-37-12-ardı">VƏFTİZÇİ
  YƏHYANIN VƏD HAQQINDA VƏZİ (Matta 3:7-12 (ardı))</h2>
<p>Yəhya ifşa etdikdən sonra vəddən söz açır. Bu vəd xəbərdarlıq
  xarakteri daşıyır. Artıq dediyimiz kimi, Yəhya ondan sonra Gələnə işarə
  edir. Həmin vaxt Yəhya artıq tanınırdı və özü insanlara böyük təsir
  göstərirdi. Lakin o, bəyan edir ki, özündən sonra Gələnin çarıqlarının
  bağını açmağa belə layıq deyil. Çarıqların bağını açmaq qulun işi idi.
  Yəhya özünü alçaldır və çox aşağı səviyyədə tutur. Yəhya deyir ki, ondan
  sonra Gələn Müqəddəs Ruh və odla vəftiz edəcək.</p>
<p>Yəhudilər tarix boyu yeni Ruhun gələcəyini gözləyirdilər. Yezekel
  peyğəmbər Tanrının belə dediyini eşitdi: «Mən sizə yeni ürək verəcək,
  daxilinizə yeni ruh qoyacağam... Öz Ruhumu sizin daxilinizə qoyacağam.
  Elə edəcəyəm ki, siz qaydalarıma görə rəftar edəsiniz, hökmlərimə
  diqqətlə riayət edəsiniz (<em>Yezekel 36:26-27).</em> «Mən daxilinizə Öz
  Ruhumu qoyacağam və siz diriləcəksiniz» <em>(Yezekel 37:14)</em>. «Bir
  daha onlardan üz döndərməyəcəyəm, çünki İsrail nəsli üzərinə Öz Ruhumu
  tökəcəyəm» Xudavənd Rəbb belə bəyan edir»« <em>(Yezekel 39:29)</em>.
  «Susamış torpağı sulayacağam, quru torpağa sellər axıdacağam,
  övladlarına Ruhumu ehsan edəcəyəm, nəslinə xeyir-duamı verəcəyəm»
  <em>(Yeşaya 44:3)</em>. «Ondan sonra isə bütün bəşər üzərinə Ruhumu
  tökəcəyəm» <em>(Yoel 2:28).</em>
</p>
<p>1. Müqəddəs Ruhun ənamları və fəaliyyəti nədir? Bu suala yəhudilərin
  dünyagörüşünə görə cavab vermək lazımdır. Yəhya yəhudi idi və o,
  yəhudilərə müraciət edirdi. O, ruh (ibranicə <em>ruah</em>) sözünü
  deyəndə, təkcə qədim yəhudi dilindəki termini düşünmürdü. O, həm də
  yunan dilində <em><u>pnevma</u></em>, yəni nəfəs mənasını verən sözü
  nəzərdə tuturdu. <em>Nəfəs həyatdır.</em> Buna görə də Ruh barədə vəd —
  <em>həyat barədə vəddir.</em> Allahın Ruhu insanın daxilinə həyat verir.
  Allahın Ruhu insanın üzərinə gələndə, yorğunluq, cahillik və
  bacarıqsızlıq düşüncəsi qeyb olur. Həyatda isə yeni bir dirçəliş
  müşahidə olunur.
</p>
<p>2. Lakin <em>ruah</em> sözü yalnız <em>ruh</em> və <em>nəfəs</em>
  demək deyil, həm də bir vaxt İlyas peyğəmbərin eşitdiyi güclü küləkdir.
  <em>Külək — gücdür.</em> Külək gəmiləri itələyir və ağacları kökündən
  çıxarır. Külək böyük gücə malikdir. <em>Allahın Ruhu — Ruhun
    qüdrətidir.</em> Allahın Ruhu insana daxil olanda, onun zəifliyi Allahın
  gücünə bürünür. İnsan qeyri-mümkün şeyləri etmək bacarığına sahib olur,
  çətinliklərə tab gətirir və ağlasığmaz şeylərdən keçir. Uğursuzluqlar
  geridə qalır. Qələbə qazanılır.
</p>
<p>3. Allahın Ruhu <em>yaradıcılıqla</em> bağlıdır. Allahın Ruhu dərin
  sular üzərində dolaşırdı və qarmaqarışıqlığı kosmosa çevirdi,
  nizamsızlığı səliqə-sahmana saldı. Allahın Ruhu bizi yenidən bərpa edə
  və dəyişə bilər. Allahın Ruhu insanın üzərinə gələrək onun cismani
  təbiətinin nizamsızlığını Allahın nizamına çevirir, bizim dağılmış
  həyatımızı Allahın harmoniyasına döndərir.</p>
<p>4. Yəhudilər Allahın Ruhuna xüsusi bacarıqlar aid edirdilər. <em>Ruh
    insanlara Allahın həqiqətini çatdırırdı.</em> İstənilən sahədə hər yeni
  kəşf Ruhun ənamıdır. Ruh insanın şüuruna daxil olur və insanın
  tərəddüdlərini Allahın əminliyinə, insanın cahilliyini isə Allahın
  biliyinə çevirir.</p>
<p>5. <em>Allahın Ruhu insanlara həqiqətə rast gələndə onu dərk etmək
    bacarığı verir.</em> Ruh bizim ürəyimizə daxil olanda, bizi kor edən
  xurafatlar gözümüzdən niqab kimi düşür. Özbaşınalıq aradan qalxır və Ruh
  insana görmək qabiliyyəti verir.</p>
<p>Yəhya ondan sonra Gələnin verəcəyi Ruhun ənamlarını belə təsvir
  edirdi.</p>
<h2 id="vəftizçi-yəhyanin-vəd-və-təhlükə-haqqinda-vəzi-matta-37-12-ardı">VƏFTİZÇİ
  YƏHYANIN VƏD VƏ TƏHLÜKƏ HAQQINDA VƏZİ (Matta 3:7-12 (ardı)) </h2>
<p>Vəftizçi Yəhyanın <em>vəd</em> və <em>təhlükə</em> barədə vəzini
  birləşdirən bir söz var. Yəhya deyir ki, ondan sonra Gələn <em>odla</em>
  vəftiz edəcək. Odla vəftiz edəcək fikri özündə üç əqidəni
  birləşdirir:</p>
<ol type="1">
  <li>
    <p><em>Maarifçilik</em> əqidəsi. Alov gecə işıq saçır və qaranlıq
      küncləri işıqlandırır. Mayakın işıqları dənizçini limana, səyyahı isə
      məqsədə yönəldir. Alov işıq və rəhbərlikdir. İsa Məsih insanları
      həqiqətə və Allahın evinə istiqamətləndirən mayakın işığıdır.</p>
  </li>
  <li>
    <p><em>İstilik</em> əqidəsi. Dahi və xeyirxah bir insan barədə
      deyirdilər ki, o, soyuq otaqları isidir. İnsanın həyatına İsa Məsih
      daxil olanda, O, ürəyi Allaha və qardaşlara qarşı sevgi hərarəti ilə
      alovlandırır. Məsihçilik — yanar ürək yoludur.</p>
  </li>
  <li>
    <p><em>Kəffarə</em> əqidəsi. Bu, bütün murdarlıqların təmizlənməsi
      mənasını verir. Çünki kəffarə alovu bütün saxta şeyləri yandırır, yalnız
      həqiqət qalır. Alov dəmiri möhkəmlədir. Məsih insanın ürəyinə gələndə,
      natəmiz tullantılar yanır. Bəzən bu, çətinliklərlə bağlı olur. İnsan
      bütün qəlbi ilə Allahın bu çətinliyi onun xeyrinə çevirəcəyinə inanarsa,
      onda o, bu çətinliklərdən üzüağ çıxacaq. Nəticədə ürəyi o qədər təmiz
      olacaq ki, Allahı görə biləcək.</p>
  </li>
</ol>
<p>Beləliklə, <em>alov</em> İsa Məsih ürəyə daxilə olarkən insanın əldə
  etdiyi maarıfçilik, istilik və kəffarədir.</p>
<p>Vəftizçi Yəhyanın təbliğində təhlükə və vədlə bağlı daha bir nümunə —
  xırman var. O dövrdə buğdanı küləşini sovurmaqla təmizləyirdilər, yəni
  bellə bütün buğdanı götürüb havaya atırdılar. Ağır buğdalar yerə düşür,
  küləş isə küləklə sovrulurdu. Bundan sonra taxılı anbara yığır, saman və
  küləşi isə oda atırdılar.</p>
<p>Məsihin gəlişi ilə Onu qəbul edən və qəbul etməyən arasında ayrılıq
  baş verir. İsa ilə üzbəüz görüşən adam seçim etməlidir — ya Onunla, ya
  da Ona qarşı. Bu seçim insanın taleyini müəyyən edir. Adamlar
  bir-birindən İsa Məsihə münasibətinə görə ayrılır.</p>
<p>Məsihçilik bu seçimdən qaçmaq üçün heç bir fürsət vermir. «Zəvvarın
  səyahəti» kitabının müəllifi ingilis yazıçısı Con Bunyan kəndi bürüyən
  sakitlikdə birdən onu dayandıran və diqqətini əbədiyyətə yönəldən bir
  səs eşidir: «Sən günahlarından üz döndərib göylərə gedəcəksən, yoxsa
  günahda qalıb cəhənnəmə düşəcəksən?» Beləcə hər bir insan seçim
  etməlidir.</p>
<h2 id="vəftizçi-yəhyanin-tələb-vəzi-matta-37-12-ardı">VƏFTİZÇİ YƏHYANIN
  TƏLƏB VƏZİ (Matta 3:7-12 (ardı))</h2>
<p>Yəhyanın vəzində «Tövbə edin!» tələbi səslənir <em>(Matta 3:2)</em>.
  İsa Məsihin də əsas çağırışı belə idi. Çünki İsa Məsih gələndə bu
  sözləri dedi: «Tövbə edin və Müjdəyə inanın» <em>(Mark 1:15).
    Tövbənin</em> nə olduğunu dərk etmək yaxşı olar.</p>
<p>Fikir verin, İsa Məsih və Vəftizçi Yəhya bunu deyəndə, mənasını izah
  etmirlər. Onlar əmin idilər ki, bu sözü eşidənlər onları başa
  düşürlər.</p>
<p>Gəlin yəhudilərin tövbə barədə təliminə baxaq. Yəhudilərdə tövbə iman
  yolunda və Allahla münasibətdə əsas yeri tuturdu. C. F. Mur deyirdi ki
  «Tövbə — Allahın bağışlanmasını və rəğbətini əldə etmək üçün yeganə və
  vacib şərtdir. Həqiqətən tövbə edən şəxs əsla rədd edilməz. Yəhudi
  dininin əsas mahiyyəti ondan ibarətdir ki, Allah tamamilə və asanlıqla
  tövbə edən günahkarı bağışlayır». Ravvinlər deyirdilər: «Tövbə böyük
  əhəmiyyətə malikdir, çünki o, torpağa şəfa gətirir. Tövbə böyük
  əhəmiyyətə malikdir, çünki o, izzət taxtına çatır». K. C. Montefiore isə
  deyir ki «Tövbə — Allahla insanı bağlayan böyük vasitədir».</p>
<p>Ravvinlər öyrədirlər ki, Qanun dünyanın yaranmasından iki min il öncə
  yaradılmışdı. Tövbə isə Qanundan da əvvəl mövcud idi. Tövbə deyəndə —
  cənnət, cəhənnəm, Allahın izzət taxtı, Səmavi Məbəd və Məsihin adı başa
  düşülürdü. Ravvinlər deyirdilər ki, insan oxu bir neçə yüz metr irəli
  ata bilər, amma tövbə birbaşa Allahın taxtına çatır.</p>
<p>Ravvinlərin tövbəni birinci yerə qoyan məşhur ifadəsi belədir: «Allah
  qədər günahkarları tövbəyə çağıran kim var?» Ravvinlərin «Günahkarların
  cəzası necə olmalıdır?» sualına müdriklik belə cavab verir: «Günahkarı
  şər qovar…» <em>(Süleymanın məsəlləri 13:21);</em> peyğəmbərlik belə
  deyir: «Yalnız günah işlədən adam öləcək» <em>(Yezekel 18:4),</em> Qanun
  isə cavab verir: «Qoy qurban gətirsin» <em>(Levililər 1:4).</em> Allah
  da bu suala belə cavab verir: «Qoy tövbə etsin və təmizlənsin.
  Övladlarım, Mən sizdən nə istəyirəm ki? <em>Məni axtarın və
    yaşayın</em>». Beləcə yəhudilərin təsəvvürlərində Allaha açılan yalnız
  bir qapı var— tövbə qapısı. Yəhudilərin işlətdiyi <em>tövbə</em>
  anlamına gələn <em>teşuba</em> sözünün maraqlı mənası var. Tövbə —
  pislikdən imtina etmək və Allaha tərəf dönməkdir. C. F. Mur yazır:
  «Yəhudi dinində tövbənin əsas mənası insanın Allaha münasibətinin, həyat
  tərzinin, dini və ruhani dünyasının dəyişilməsindən ibarətdir». K. C.
  Montefiore qeyd edir: «Ravvinlər tövbə dedikdə insanın əqidəsində baş
  verən radikal dəyişikliyi nəzərdə tuturdular. Bu dəyişiklik insanın
  həyat tərzi və davranışında əksini tapır». Orta əsrlərin görkəmli yəhudi
  alimi Maymonid tövbəyə belə tərif verir: «Tövbə nə deməkdir? Tövbə —</p>
<p>günahkarın öz günahlarından imtina etməsi, onları öz fikrindən
  qovması və bir daha təkrar etməməsinə qərar verməsidir. Necə ki yazılıb:
  «Qoy pis adam öz yolunu, şər adam öz fikirlərini atsın…»</p>
<p>C. F. Mur haqlı olaraq qeyd edir ki, Vestminster inancında tövbə sözü
  mötərizədəki bir kəlmə istisna olmaqla yəhudiyə tamamilə uyğun gəlir:
  «Tövbə həyatda xilasedici lütfdür. Bu lütf günahkarın günahı və Allahın
  (Məsihdə) mərhəmətini səmimi dərk etməsi, öz günahına nifrət edib peşman
  olması, yenidən itaət etmək məqsədilə Allaha tərəf dönməsidir». Müqəddəs
  Kitabda dəfələrlə <em>günahdan imtina edib</em> Allaha tərəf
  <em>dönmək</em> barədə danışılır. Yezekel peyğəmbərin kitabında deyilir:
  «Dönün, pis yollarınızdan dönün. Nə üçün öləsiniz, ey İsrail nəsli?»
  (Yezekel 33:11) Yeremya peyğəmbərin kitabında isə yazılıb: «Məni geri
  qaytar, qayıdım, Çünki Allahım Rəbb Sənsən» <em>(Yeremya 31:18)</em>
  Huşə peyğəmbər də belə deyir: «Allahın Rəbbə üz tut, ey İsrail… Dua
  sözləri ilə Rəbbə tərəf dönün» <em>(Huşə 14:2-3).</em>
</p>
<p>Buradan aydın görünür ki, yəhudi dinində tövbə — Allaha tərəf dönmək
  və eyni vaxtda davranışların dəyişməsidir. Vəftizçi Yəhya ona qulaq
  asanlardan tövbəyə layiq səmərə verməyi tələb edəndə, öz xalqının
  ənənəsinə sadiq qalırdı. Sinaqoqlarda oxunan gözəl bir dua var: «Ata,
  bizi Öz Qanununa yönəlt. Sənə xidmət etmək üçün, ey Padşah, bizi Özünə
  yaxınlaşdır. Öz hüzurunda bizi həqiqi tövbəyə apar. Tövbədən zövq alan
  Rəbbə alqış olsun!» Amma bu tövbə real həyatda öz əksini tapmalıdır.</p>
<p>Ravvinlərdən biri Yəhya 3:10-u belə şərh edirdi: «Qardaşlar, Nineva
  sakinləri barədə deyilir ki, Allah onların kül üstündə oturub oruc
  tutmalarına baxmadı. Allah onların əməllərinə nəzər saldı. Onlar öz
  qanunsuz yollarından döndülər». Başqa bir ravvin isə deyirdi: «Günah
  edərkən qurban gətirən, ancaq tövbə etməyən axmaqlara bənzəməyin. Əgər
  insan «Mən günah edib tövbə edəcəyəm! Mən günah edib tövbə edəcəyəm!»
  deyirsə, o, tövbəyə layiq deyil. O, bağışlanmayan günahkarların beş
  nümunəsini göstərir. Onların sırasında «tövbə etmək üçün günah edən və
  çoxlu tövbə edib, sonra günaha yol verən»lər var. Ravvinlər həmçinin
  deyirdilər ki «Əgər insan əlində murdar bir şey saxlayıb sonra əllərini
  dünyadakı bütün dənizlərdə yusa belə, heç vaxt təmizlənməyəcək. Amma bu
  murdar şeyi atarsa, əllərini yumaq üçün azacıq su da kifayət edər».
  Yəhudi müəllimlər əsl «tövbənin doqquz forması» haqqında danışırdılar.
  Onlar bu formaları Yeşaya peyğəmbərin kitabı 1:16-dakı əmrlərdən
  götürürdülər: «Yuyunun, təmizlənin, gözümün önündə işlərinizi şərdən
  uzaqlaşdırın, pislik etməkdən vaz keçin. Yaxşılıq etməyi öyrənin,
  ədaləti axtarın, məzlumları qurtarın, yetimin haqqını qoruyun, dul
  qadını müdafiə edin». Sirax oğlu Yeşua Hikmət kitabında yazır: «Günah
  etdimsə də, mənə nə oldu?» demə, çünki Rəbb uzun müddət səbir edə bilər.
  Bağışlanacağına əmin olaraq günahı günah üstünə qalama. «Onun mərhəməti
  böyükdür, mənim çoxsaylı günahlarımı bağışlayar» demə. Çünki Onun
  mərhəməti olduğu kimi, qəzəbi də var, Onun hiddəti günahkarların
  üzərində qalacaq. Rəbbə üz tutmaqda yubanma, bu işi gündən-günə təxirə
  salma. Çünki Rəbbin qəzəbi qəflətən üstünə gələcək, əvəz aldığı zaman
  həlak olacaqsan. Haram sərvətə bel bağlama, çünki fəlakət günündə sənə
  bir faydası olmayacaq» <em>(Sirax 5:4-8).</em> Daha sonra «Bir adam
  cəsədə toxunduqdan sonra əlini yuyarsa və yenə ona toxunarsa, əlini
  yumasının xeyri nədir? Günahlarından ötrü oruc tutan, sonra gedib həmin
  işi edən adam da eyni vəziyyətdədir. Onun dualarını kim eşidər? Özünü
  alçaltmasının nə faydası var?» <em>(Sirax 34:25-26).</em></p>
<p>Yəhudilər hesab edirdilər ki, tövbə qısa müddətli peşmançılıq deyil,
  həyat tərzinin tamamilə dəyişməsidir. Məsihçilərə görə də belədir.
  Yəhudilər Allahın mərhəmətindən sui-istifadə etmək düşüncəsindən lərzəyə
  gəlirdilər. Məsihçilər də eyni cür fikirləşirlər. Yəhudilər düşünürdülər
  ki, həqiqi tövbə real peşmançılığı sübut edən səmərə gətirir. Məsihçilər
  də həmçinin.</p>
<p>Lakin yəhudilər tövbə haqqında daha çox fikir söyləyirdilər. Gəlin
  onlara baxaq.</p>
<h2 id="vəftizçi-yəhyanin-tələb-vəzi-matta-37-12-ardı-1">VƏFTİZÇİ
  YƏHYANIN TƏLƏB VƏZİ (Matta 3:7-12 (ardı))</h2>
<p>Yəhudilərin dediyinə görə, tövbə insanın istənilən vaxt çimə bildiyi
  dəniz kimidir. Bəzən dua qapısı insanın üzünə bağlı ola bilər. Amma
  tövbə qapısı heç vaxt bağlı olmur.</p>
<p>Tövbə zəruridir. İbrahimin Allahla etdiyi mübahisə haqqında əfsanə
  var. İbrahim Allaha deyir: «Sən ipin hər iki ucunu eyni vaxtda tuta
  bilməzsən. Əgər Sən tamamilə ədalət tələb edirsənsə, onda dünya buna tab
  gətirməyəcək. Əgər dünyanı saxlamaq istəyirsənsə, onda ədalət buna tab
  gətirməyəcək». Dünya Allahın mərhəməti və tövbə qapısı olmadan
  mövcudluğunu qoruya bilməz. Əgər təkcə Allahın ədaləti hökm sürərsə,
  onda bu, bütün insanların və hər şeyin sonu deməkdir. Tövbə və
  peşmançılıq o qədər vacib rol oynayır ki, Allah onların mümkün olması
  üçün hətta Öz tələblərini mübadilə edir: Allahın önündə tövbə etməyi
  sevin, çünki tövbə naminə O Öz Sözünü geri götürür. Günahkarın məhv
  olmasının əvəzinə onun tövbəsi qəbul olunur.</p>
<p>Nə qədər ömür varsa, tövbə etmək olar. «Allahın əli səmavi döyüş
  arabasının qanadlarının altından uzanır ki, tövbə edəni ədalətin
  məngənəsindən çıxartsın». Ravvin Şimon ben Yohay deyirdi: «Bütün həyatı
  boyu saleh yaşayan insan sonda üsyan edərsə, hər şeyi məhv edər. Çünki
  yazılmışdı: «Salehin salehliyi onu xilas etməz» <em>(Yezekel
    33:12)</em>. Əgər insan bütün həyatı boyu təqsirkar olarsa, ancaq son
  günlərdə tövbə edərsə, Allah onu qəbul edər. Çünki belə yazılıb: «Pis
  adama gəlincə, o öz pisliyindən dönərsə, bundan ötrü həlak olmaz»
  <em>(Yezekel 33:12)</em>. Necə ki deyilir: «Bir çoxlarının dünyaya gedib
  illər sonra Allaha tərəf qayıtdığını kimsə bir saatın ərzində edər».
</p>
<p>Allahın mərhəməti o qədər böyükdür ki, O, gizli peşmançılığı qəbul
  edir. Ravvin Eleazar deyirdi: «Dünyada, adətən, belə olur — əgər bir
  insan digərini təhqir edib bir müddət sonra həmin adamla barışmaq
  istəsə, belə cavab alır: «Sən məni camaat içində təhqir etdin. Amma
  mənimlə təklikdə barışmaq istəyirsən! Get, kimin qarşısında məni
  alçaltmısansa, onları gətir, mən də barışım». Allah isə belə deyil.
  İnsan bazar meydanında dayanıb küfr edəndə, Müqəddəs Allah deyir: «Mənim
  önümdə tövbə et, səni qəbul edərəm»«.</p>
<p>Allah unutmur, çünki O — Allahdır. Amma nə qədər inanılmaz səslənsə
  də, Allahın mərhəməti elə böyükdür ki, O, nəinki bağışlayır, hətta tövbə
  edənin günahını belə unudur. «Sağ qalan xalqının cəzasını aradan
  götürən, üsyankarlığını bağışlayan Sənin kimi Allah varmı? <em>(Mikeya
    7:18)</em>. «Xalqının təqsirlərini bağışladın, bütün günahlarını əfv
  etdin <em>(Zəbur 85:2)</em>.</p>
<p>Ən gözəli də budur ki, Tanrı tövbə edənə yolun yarısına qədər
  yaxınlaşır, hətta daha da irəli gedir: «Bacardığın qədər Mənə tərəf dön.
  Qalan yolu Mən gələcəyəm». Ravvinlər buna ən yaxşı nümunə kimi itmiş
  oğlunu qarşılamağa qaçan Atanı göstərirdilər.</p>
<p>Allahın mərhəmətini dərk etməklə yanaşı unutmayaq ki, əsl tövbə üçün
  hazırlaşmaq lazımdır. Ravvinlər vurğulayırdılar: «Ədalətsizlik aradan
  qalxmalıdır, bağışlanma axtarılmalı və arzulanmalıdır. Həqiqətən tövbə
  edən şəxs odur ki, eyni günahı etmək şərait olsa da, onu etmir».
  Ravvinlər dəfələrlə insan münasibətlərinin vacibliyi və bərpasının
  zərurətindən danışırdılar.</p>
<p>Ravvinlərin maraqlı atalar sözü var: <em>mömin saleh adamdır</em>.
  «Kim göylərə və öz qardaşlarına münasibətdə xeyirxahdırsa, o, yaxşı
  <em>mömindir</em>; kim göylərə münasibətdə xeyirxahdırsa, amma öz
  qardaşlarına münasibətdə xeyirxah deyilsə, o, pis <em>mömindir</em>; kim
  göylərə və öz qardaşlarına münasibətdə pisdirsə, o, günahkarın ən
  böyüyüdür; kim göylərə qarşı pisdirsə, amma öz qardaşlarına münasibətdə
  pis deyilsə, o, böyük günahkar deyil».
</p>
<p>Həqiqi tövbə üçün nəinki islah, eyni zamanda günahın etirafı
  vacibdir. Bu tələblə biz dəfələrlə Müqəddəs Kitabda qarşılaşırıq.
  «İnsanların işlətdiyi günahlardan birini edərək Rəbbə xəyanət edən kişi
  yaxud qadın təqsirkardır. Qoy o işlətdiyi günahı etiraf edib təqsirinin
  əvəzinin beşdə birini əlavə edərək qarşısında təqsirkar olan adama
  ödəsin» <em>(Saylar 5:6-7)</em>. «Günahlarını ört-basdır edən uğur
  qazanmaz, onu etiraf edərək tərk edən mərhəmət tapar» <em>(Süleymanın
    məsəlləri 28:13)</em>. «Sonra Sənə günahımı etiraf etdim, təqsirlərimi
  gizlətmədim. Dedim: «Üsyankarlığımı Rəbbə etiraf edirəm». Təqsirimi,
  günahımı bağışladın» <em>(Zəbur 32:5)</em>. Günah etmədiyini söyləyən və
  günahını boynuna almayan mühakimə olunacaq <em>(Yeremya 2:35)</em>. On
  ikinci əsrin yəhudi filosofu Maymonid insanın öz günahından tövbə etməsi
  üçün nümunə göstərir: «Ya Rəbb, mən günah və qanunsuzluq etdim. Sənin
  önündə günaha yol verdim. Mən buna görə peşmanam, öz əməllərimdən
  utanıram və bir daha bunu etməyəcəyəm». Həqiqi tövbə mütləq səmimi
  etirafla bağlıdır.</p>
<p>Elə əməl yoxdur ki, tövbəsi mümkün olmasın. Hər bir insan tövbə etmək
  imkanına malikdir. Yəhudi ravvinlər öyrədirdilər: «Qoy heç kim deməsin
  ki, mən günah etdim və artıq heç nəyi düzəldə bilmərəm. Qoy o, Allaha
  iman edib tövbə etsin. Allah onu qəbul edəcək». Buna yaxşı misal Menaşşe
  ola bilər. Onun mənəvi şəfası ilk baxışdan mümkünsüz görünürdü. O, Baala
  səcdə edir və yad allahları Yerusəlimə gətirmişdi. O, hətta oğullarını
  Ben-Hinnom dərəsində Molekə qurban gətirirdi. Bütün bunlardan sonra o,
  qandallanıb əsir kimi Babilə aparıldı. Orada zəncirlər içində Rəbbə
  yalvardı. Allah da onun yalvarışını eşitdi və geriyə — Yerusəlimə
  gətirdi. «Onda Menaşşe bildi ki, Rəbb həqiqi Allahdır» <em>(2Salnamələr
    33:13)</em>. Bəzən bunun üçün Allahın qəzəbi və cəzası lazımdır. Ancaq
  Allah insanın geri qayıtması üçün hər şey edə bilər.</p>
<p>Yəhudilərin inancına görə tövbə həm də başqa bir şeylə bağlıdır.
  Görünür, Vəftizçi Yəhya da bu barədə düşünürdü. Bəzi yəhudi müəllimlər
  deyirdilər ki, əgər İsrail bir gün belə peşman olub tövbə edərsə, Məsih
  gələcək. Onların sözlərinə görə, insanların daş ürəkli olması səbəbindən
  Xilaskarın dünyaya gəlməsi yubanır.</p>
<p>Tövbə yəhudilərin imanının əsasını təşkil edirdi. O, məsihçi imanının
  da əsasını təşkil edir. Çünki tövbə — günahdan imtina edib Allaha tərəf
  dönərək Onun istədiyi kimi yaşamaqdır.</p>
<p><strong>13-17</strong></p>
<h2 id="məsih-və-onun-vəftizi-matta-313-17">MƏSİH VƏ ONUN VƏFTİZİ (Matta
  3:13-17)</h2>
<p>İsa Məsih vəftiz olmaq üçün Yəhyanın yanına gələndə, Vəftizçi çox
  təəccübləndi və Onu vəftiz etmək istəmədi. Yəhya hesab edirdi ki, İsanın
  vəftizə ehtiyacı yoxdur. Əksinə, onun İsanın verəcəyinə ehtiyacı
  var.</p>
<p>İsa Məsihin vəftiz olunmasını başa düşmək insanlara həmişə çətin
  gəlib. Çünki Yəhyanın vəftizi tövbəyə çağırışdan ibarət idi. O,
  insanlara günahlardan bağışlanma yolunu təklif edirdi. Əgər İsa bizim
  hesab etdiyimiz Şəxs idisə, onda Onun heç bir tövbə və bağışlanmaya
  ehtiyacı yox idi. Vəftizçi Yəhyanın vəftizi günahını dərk edən
  günahkarlar üçün idi. Buna görə də insanlar elə fikirləşirdi ki, Məsihə
  ümumiyyətlə belə vəftiz lazım deyil.</p>
<p>Qədim müəlliflərdən biri deyirdi ki, İsa Öz valideynlərini və
  qardaşlarını razı salmaq üçün vəftiz olundu. İsa onların təkidi ilə bunu
  etməyə məcbur idi. Əhdi-Cədiddə əksini tapmayan Müjdələrdən biri olan
  «Yəhudilərin Müjdəsi»ndə belə bir yer var: «Budur, İsanın anası və
  qardaşları dedilər: «Vəftizçi Yəhya günahlardan azad olmaq üçün vəftiz
  edir. Onun yanına gedib vəftiz olaq». İsa onlara cavab verir: «Mən hansı
  günahı etdim ki, ona görə vəftiz olunum? Nəyisə bilmədən deyə
  bilərəm».</p>
<p>Artıq qədim zamanlardan mütəfəkkirlər İsa Məsihin vəftiz olunmasına
  təəccüblənirdilər. Ancaq bunun üçün ciddi səbəblər var idi.</p>
<ol type="1">
  <li>
    <p>İsa otuz il ərzində məişət vəzifələrini və emalatxana işlərini
      məsuliyyətlə yerinə yetirərək Nazaretdə yaşamışdı. Bütün bu vaxt ərzində
      O bilirdi ki, dünya Onu gözləyir. O Onu gözləyən tapşırığı yaxşı dərk
      edirdi. Yaxşı başlanğıc uğurun yarısıdır. Çox güman ki, İsa Məsih Öz
      vaxtının gəlməsini və çağırışının səslənməsini gözləyirdi. Vəftizçi
      Yəhya ortaya çıxanda, İsa başa düşdü ki, Onun vaxtı gəlib
      çatıb.</p>
  </li>
  <li>
    <p>Nə üçün hər şey məhz belə baş verməli idi? İş ondadır ki, tarix
      boyu heç bir yəhudi vəftiz olunmağa razılıq vermirdi. Vəftiz onlara
      məlum olsa da, buna ancaq başqa inancdan yəhudi dininə keçənlər icra
      edirdi. Günaha batmış və əxlaqsız həyat tərzi yaşamış başqa inanca
      mənsub olan şəxsin vəftiz təbii hal idi. Lakin heç bir yəhudi heç vaxt
      təsəvvür edə bilmirdi ki, Allahın seçilmiş xalqının, xilasla təmin
      olunan İbrahim nəslinin nə vaxtsa vəftizə ehtiyacı yaranacaq. Vəftiz
      günahkarlar üçün idi. Heç bir yəhudi özünü Allahdan uzaq düşən günahkar
      hesab etmirdi. İndi isə yəhudi xalqının tarixində ilk dəfə onların
      günahkar və Allaha ehtiyac olduqları ortaya çıxdı. Əvvəllər heç vaxt
      yəhudilərin belə kütləvi tövbə və Allahı axtarmaq istəyi
      olmamışdı.</p>
  </li>
</ol>
<p>İsa məhz bu anı gözləyirdi. İnsanlar öz günahını dərk edir və heç
  vaxt olmadığı kimi Allaha ehtiyac duyurdu. İsa bunu fürsət bildi.
  İnsanların öz günahını anlayıb Allaha tərəf döndüyü vaxt İsa xilas etmək
  istədiyi insanlarla Özünü bərabər tutdu.</p>
<p>Vəftiz anında İsa Məsihin göylərdən eşitdiyi səsin böyük mənası var:
  «Bu Mənim sevimli Oğlumdur, Ondan razıyam». Bu cümlə iki sitatdan
  ibarətdir: «Bu Mənim sevimli Oğlumdur» — <em>Zəbur 2:7-</em>dən sitat
  gətirilir (Sən Mənim Oğlumsan...»). Hər bir yəhudi bu zəburda Məsihə,
  gələcək Qüdrətli Allahın Padşahına işarə edildiyini görürdü. «Ondan
  razıyam» — cümləsi isə <em>Yeşaya 42:1</em>-dən sitat gətirilir («könlüm
  ondan razıdır»). Bu, <em>Yeşaya 53-</em>cü fəsildə iztirab Çəkən Qulun
  təsviridir.</p>
<p>Beləcə vəftiz zamanı İsa ikiqat əminlik əldə edir: birincisi, O,
  həqiqətən, Allahın Seçilmişidir və Onun yolu Çarmıxdan keçir. Həmin an
  İsa bilirdi ki, O, Padşah olmaq üçün seçilib. O, həm də taxtının Çarmıx
  olacağını bilirdi. İkincisi, O dərk edirdi ki, Qalib gələcək. Amma bu
  qələbə üçün Onun yalnız bir silahı var idi — şəfqətli məhəbbət. Bu vaxt
  İsa Məsihin qarşısında tapşırıq qoyuldu. Bu tapşırığı yerinə yetirmək
  üçün Ona tək bir yol göstərildi.</p>
<h2 id="sinaq-vaxti">SINAQ VAXTI</h2>
<p>Matta bizə addımbaaddım İsa Məsihin əhvalatını açıqlayır. O,
  hekayəsinə İsa Məsihin necə doğulması ilə başlayır. Sonra İsa Məsihin
  əsas tapşırığını yerinə yetirməzdən əvvəl ailəsi ilə bağlı öhdəliklərini
  necə icra etdiyini göstərir. Beləcə Matta bizə çatdırır ki, Allah İsaya
  böyük tapşırıq verməzdən əvvəl O, kiçik işlərdə sadiq olmalı idi.</p>
<p>Daha sonra Matta Vəftizçi Yəhyanın gəlişi ilə İsanın Öz xidmətinə
  başlamaq vaxtının yetişdiyini göstərir. Bu an İsa başa düşür ki, O,
  həqiqətən, Allahın Seçilmişidir. Lakin qələbəyə gedən yol Çarmıxdan
  keçir.</p>
<p>İsaya məhz bu tapşırıq həvalə olunmuşdu. O, dünyaya gəldi ki,
  insanları Allaha yönəltsin. Bəs bunu necə etməli idi? Hansı üsullardan
  istifadə etməli idi? Qüdrətli istilaçı olmalı, yoxsa fədakar məhəbbət
  göstərməli idi? Məhz buna görə O, sınağa çəkildi. Onun üzərinə tapşırıq
  qoyulmuşdu. Allahın tapşırığını yerinə yetirmək üçün O, hansı üsulu
  seçəcəkdi?</p>
