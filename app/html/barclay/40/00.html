<h1>MATTANIN MÜJDƏSİNƏ GİRİŞ</h1>
<h2 id="sinoptik-müjdələr">SİNOPTİK MÜJDƏLƏR</h2>
<p>Mattanın, Markın və Lukanın Müjdəsini, adətən, <em>sinoptik
    Müjdə</em> adlandırırlar. <em>Sinoptik</em> sözü mənası <em>birlikdə
    görmək</em> ifadəsini verən iki yunan sözünün birləşməsindən əmələ
  gəlib. Nəticə etibarilə yuxarıda qeyd olunan Müjdələr ona görə sinoptik
  adlandırılır ki, onların hər birində İsa Məsihin həyatında baş verən
  hadisələr təsvir olunub. Hər birində nəyinsə əlavə olunmasına, nəyinsə
  buraxılmasına baxmayaraq, görünən budur ki, onlar eyni materiala
  əsaslanmaqla yanaşı, eyni tərkibə malikdir. Buna görə də onları paralel
  sütunlarda qeyd edib bir-biri ilə müqayisə etmək olar.</p>
<p>Bundan sonra hər bir Müjdənin bir-birinə uyğun olması aydın görünür.
  Məsələn, əgər beş min insanın doydurulması barədə hekayəni (<em>Matta
    14:12-21; Mark 6:30-44; Luka 5:17-26)</em> müqayisə etsək, demək olar
  ki, eyni sözlərlə ifadə olunmuş hekayəni görərik.</p>
<p>Məsələn, ya da iflicin şəfası barədə hekayəni götürək <em>(Matta
    9:1-8; Mark 2:1-12; Luka 5:17-26).</em> Bu üç hekayə bir-birinə o qədər
  oxşayır ki, hətta «iflicə dedi» ara sözü hər üç hekayədə eyni formada və
  eyni yerdə yerləşdirilib. Üç Müjdə arasında uyğunluq o qədər çoxdur ki,
  hər üç Müjdənin ya eyni mənbədən götürülməsi, ya da ikisinin birinə
  istinad etməsi qənaətinə gəlmək olar.</p>
<h2 id="birinci-müjdə">BİRİNCİ MÜJDƏ</h2>
<p>Məsələni daha dəqiq araşdırsaq, Markın Müjdəsinin birinci
  yazıldığına, digər iki — Mattanın və Lukanın Müjdəsinin — ona
  əsaslandığını təsəvvür etmək mümkündür.</p>
<p>Markın Müjdəsini 105 hissəyə ayırmaq olar. Onlardan 93-nə Mattanın,
  81-nə isə Lukanın Müjdəsində rast gəlinir. Markın Müjdəsindəki 105
  hissədən yalnız dördünə nə Mattanın, nə də Lukanın Müjdəsində rast
  gəlmək olar. Markın Müjdəsində 661, Mattanın Müjdəsində 1068, Lukanın
  Müjdəsində isə 1149 ayə var. Mattanın Müjdəsində Markın Müjdəsindən 606
  ayə, Lukanın Müjdəsindən isə 320 ayə əks olunub. Markın Müjdəsindən 55
  ayə Mattanın Müjdəsində yoxdur, lakin 55 ayədən 31-i Lukanın Müjdəsində
  mövcuddur. Beləliklə, Markın Müjdəsindən yalnız 24 ayə nə Mattanın, nə
  də Lukanın Müjdəsində var.</p>
<p>Təkcə ayələrdəki mənalar deyil, həm də Mattada 51%, Lukada isə 53%
  Markın Müjdəsindəki sözlərdən istifadə olunur. Həm Matta, həm də Luka
  bir qayda olaraq Markın Müjdəsində qəbul edilmiş materialın quruluşunu
  və hadisələri izləyir. Bəzən Mattada, yaxud da Lukada Markın Müjdəsindən
  fərqli məqamlara rast gəlinir. Amma heç vaxt <em>hər ikisi</em> Markın
  Müjdəsindən fərqlənmir. Onlardan biri həmişə Markda izlənilən nizama
  riayət edir.</p>
<h2 id="markin-müjdəsinin-tamamlanmasi">MARKIN MÜJDƏSİNİN
  TAMAMLANMASI</h2>
<p>Mattanın və Lukanın Müjdəsinin həcmi Markın Müjdəsindən bir qədər
  böyük olduğuna görə düşünmək olar ki, Markın Müjdəsi Matta və Lukanın
  Müjdəsinin qısa xülasəsidir. Lakin Markın Müjdəsinin ən erkən yazılan
  Müjdə olmasına aid bir dəlil var: əgər belə demək olarsa, Matta və
  Lukanın Müjdəsinin müəllifləri Markın Müjdəsini təkmilləşdirib. Bir neçə
  nümunə göstərək.</p>
<p>Eyni hadisənin üç təsviri:</p>
<p><em>Mark 1:34</em> «İsa müxtəlif xəstəliyə tutulan <em>çox</em> adama
  şəfa verdi və <em>bir çox</em> cinləri qovdu».</p>
<p><em>Matta 8:16</em> «O, sözlə ruhları çıxartdı və xəstələrin
  <em>hamısına</em> şəfa verdi».
</p>
<p><em>Luka 4:40</em> «O <em>hər birinin</em> üzərinə əllərini qoyub
  onlara şəfa verdi».</p>
<p>Yaxud digər nümunəyə baxaq:</p>
<p><em>Mark 3:10</em> «Çünki O, çox adama şəfa vermişdi».</p>
<p><em>Matta 12:15</em> «İsa onların hamısına şəfa verdi».</p>
<p><em>Luka 6:19</em> «Çünki Ondan çıxan qüdrət hamını sağaldırdı».</p>
<p>Matta və Lukanın Müjdəsinin müəllifləri Markın Müjdəsində yazılan
  <em>bir çox</em> sözünü <em>hamı</em> sözü ilə əvəz ediblər. Bunu ona
  görə ediblər ki, İsa Məsihin səlahiyyət və qüdrətinə məhdudiyyət
  olmadığına heç bir şübhə yaranmasın.
</p>
<p>Təxminən belə bir dəyişiklik İsa Məsihin Nazaretə baş çəkməsində də
  təsvir olunub. Bu təsviri Matta və Markın Müjdəsində müqayisə edək:</p>
<p><em>Mark 6:5,6</em> «Orada O heç bir möcüzə yarada bilmədi... İsa
  onların imansızlığına heyrət edirdi».</p>
<p><em>Matta 13:58</em> «İsa onların imansızlığı üzündən orada çox
  möcüzə yaratmadı».</p>
<p>Mattanın Müjdəsinin müəllifinin İsa Məsihin <em>heç bir</em> möcüzə
  yarada bilmədiyini deməyə cəsarəti çatmır və o, ifadəni dəyişir. Bəzən
  Matta və Lukanın Müjdəsinin müəllifləri Markın Müjdəsindənki İsanın
  əzəmətinin kiçildə biləcək xırda məqamları buraxırlar. Matta və Lukanın
  Müjdəsində Markın Müjdəsində olan üç məqam buraxılıb:</p>
<p><em>Mark 3:5</em> «İsa ətrafındakılara qəzəblə baxdı və onların
  inadkar ürəkli olduqlarına görə kədərlənib...»</p>
<p><em>Mark 3:21</em> «İsanın ailə üzvləri bu barədə eşidəndə Onu
  aparmağa gəldilər. Çünki fikirləşirdilər ki, O, ağlını itirib».</p>
<p><em>Mark 10:14</em> «Bunu görən İsa acıqlanaraq onlara dedi...»</p>
<p>Matta və Lukanın Müjdəsinin müəllifləri İsa Məsihdə adi insanlardakı
  qəzəblə kədər hissini görməyə cəsarət etmir və kiminsə İsa Məsihin
  ağlını itirməsini düşünməyindən sarsılırdılar.</p>
<p>Bütün bunlar göstərir ki, Markın Müjdəsi digərlərindən əvvəl yazılıb.
  Onda sadə, canlı və səmimi hekayələr nəql olunub. Matta və Lukanın
  Müjdəsinin müəlliflərinə isə doqmatik və teoloji mülahizələr təsir
  etməyə başlayıb. Buna görə də onlar sözləri çox ehtiyatla seçiblər.</p>
<h2 id="isa-məsihin-təlimi">İSA MƏSİHİN TƏLİMİ</h2>
<p>Biz artıq Mattanın Müjdəsində 1068, Lukanın Müjdəsində 1149 ayənin
  olduğunu və onlardan 582-nin Markın Müjdəsində təkrarlandığını gördük.
  Bu o deməkdir ki, Matta və Lukanın Müjdəsindəki materiallar Markın
  Müjdəsindən çoxdur. Bu materialın tədqiqatı Luka və Mattanın
  Müjdəsindəki 200 ayənin təxminən eyni olduğunu göstərir. Məsələn,
  <em>Luka 6:41, 42</em> və <em>Matta 7:3, 5; Luka 10:21,22</em> və
  <em>Matta 11:25,27</em>; <em>Luka 3:7-9</em> və <em>Matta 3:7-10</em>
  ayələri demək olar ki, tamamilə eynidir. Lakin fərqli gördüyümüz yerlər
  bunlardır: Mattanın və Lukanın müəlliflərinin Markın Müjdəsindən
  götürdüyü materiallar təxminən İsa Məsihin həyatından bəhs edən
  hadisələrə aiddir. Matta və Lukanın Müjdəsində olan 200 ayə isə İsa
  Məsihin <em>nə etdiyinə</em> deyil, <em>nə dediyinə</em> aiddir. Buradan
  aydın görünür ki, Matta və Luka Müjdəsinin müəllifləri həmin hissədə
  eyni mənbədən — <em>İsa Məsihin təlimləri kitabından</em>
  yararlanıb.
</p>
<p>Bu kitab artıq mövcud deyil. Amma ilahiyyatçılar onu Kİ (Kovenant
  ilahiyyat) adlandırır. Bu da Quelle, alman dilində <em>mənbə</em>
  deməkdir. O dövrdə bu kitab böyük əhəmiyyətə malik olmalı idi. Çünki o,
  İsa Məsihin təlimi barədə ilk müntəxəbat<a href="#fn1" class="footnote-ref" id="fnref1"
    role="doc-noteref"><sup>1</sup></a>
  idi.</p>
<h2 id="məsihçi-adət-ənənəsində-matta-müjdəsinin-yeri">MƏSİHÇİ
  ADƏT-ƏNƏNƏSİNDƏ MATTA MÜJDƏSİNİN YERİ </h2>
<p>Biz burada həvari Mattanın probleminə toxunuruq. İlahiyyatçılar
  razıdırlar ki, ilk Müjdə Mattanın əlinin zəhməti deyil. Məsihin
  həyatının şahidi olan insanın İsa Məsihin həyatı barədə Markın Müjdəsinə
  mənbə kimi müraciət etməsinə ehtiyac yox idi. Necə ki, bunu Matta
  Müjdəsinin müəllifi etmişdir. Lakin Məsihin ilk Cəmiyyət tarixçilərindən
  biri olan Hierapolis yepiskopu Papiy bizə çox vacib məlumatı
  çatdırmışdır: «Matta İsa Məsihin təlimini ibrani dilində
  toplamışdı».</p>
<p>Beləcə biz hesab edə bilərik ki, bu Müjdəni elə Matta özü yazıb. İsa
  Məsihin təlimi barədə öyrənmək istəyən insanlar bu Müjdəyə mənbə kimi
  yanaşmalıdırlar. Elə buna görə də bu mənbə-kitabının çoxu ilk Müjdədə
  yer aldığı üçün ona Matta adı verilib. İsa Məsihin Dağüstü Vəzinin və
  bütün təliminin Mattaya aid olduğunu xatırlayanda, biz daim ona
  minnətdar olmalıyıq. Başqa sözlə desək, Markın Müjdəsinin müəllifi
  sayəsində biz İsa Məsihin <em>həyatı barəsində hadisələri</em>, Mattada
  isə İsa Məsihin <em>təliminin mahiyyətini</em> öyrənirik.</p>
<h2 id="vergiyiğan-matta">VERGİYIĞAN MATTA</h2>
<p>Mattanın özü barəsində məlumatımız azdır. <em>Matta 9:9-da</em> biz
  onun çağırışı barədə oxuyuruq. Bilirik ki, o, vergiyığan idi. Buna görə
  də hamı ona nifrət edirdi. Çünki yəhudilər istilaçılara xidmət edən
  həmvətənlərinə nifrət edirdilər. Matta onların gözündə satqın idi.</p>
<p>Ancaq Mattanın bir bacarığı var idi. İsa Məsihin şagirdlərinin çoxu
  balıqçı olduğuna görə kağız üzərində fikirlərini ifadə etmək bacarığına
  malik deyildi. Matta isə bu işdə peşəkar idi. İsa Məsih vergi yığılan
  yerdə oturan Mattanı çağıranda, o, ayağa qalxıb qələmindən başqa hər
  şeyi ataraq Onun ardınca getdi. Matta öz ədəbi istedadından ləyaqətlə
  istifadə edərək İsa Məsihin təlimini təsvir edən ilk insan oldu.</p>
<h2 id="yəhudilərin-müjdəsi">YƏHUDİLƏRİN MÜJDƏSİ</h2>
<p>İndi isə, Matta Müjdəsinin əsas xüsusiyyətlərinə nəzər salaq. Belə
  ki, onu oxuyanda buna diqqət yetirək. Hər şeydən əvvəl Mattanın Müjdəsi
  — <em>yəhudilər üçün yazılıb</em>. O, yəhudiləri Rəbbə tərəf döndərmək
  üçün nəzərdə tutulub.</p>
<p>Mattanın Müjdəsinin əsas məqsədi Əhdi-Ətiq peyğəmbərliklərinin
  hamısının İsa Məsihdə icra olunmasını göstərməkdir. Buna görə də O,
  Məsih olmalı idi. Eyni ifadə bütün kitab boyu tez-tez təkrar olunur:
  «Bu, Rəbbin peyğəmbər vasitəsilə söylədiyi söz yerinə yetsin deyə baş
  verdi». Bu ifadə Mattanın Müjdəsində 16 dəfə təkrar olunur. İsa Məsihin
  doğulması və adı <em>(1:21-23);</em> Onun ailəsinin Misirə qaçması
  <em>(2:14, 15)</em>; körpələrin öldürülməsi <em>(2:16-18);</em> Yusifin
  Nazaretdə məskən salması və orada İsa Məsihin böyüməsi <em>(2:23);</em>
  İsa Məsihin məsəllərlə danışması <em>(13:34, 35);</em> İsanın Yerusəlimə
  təntənəli girişi <em>(21:3-5)</em>; otuz gümüşə satılması
  <em>(27:9)</em>; Çarmıxa çəkiləndə paltarına görə püşk atılması
  <em>(27:35)</em> peyğəmbərliklərin icrası idi. Matta Müjdəsinin
  müəllifinin əsas məqsədi o idi ki, Əhdi-Ətiq peyğəmbərliklərinin İsa
  Məsihdə icra olunduğunu və həyatının hər bir anının peyğəmbərlər
  tərəfindən qabaqcadan deyildiyini göstərsin. Bununla da yəhudiləri
  İsanın Məsih olduğuna inandırsın.
</p>
<p>Matta Müjdəsinin müəllifinin marağı ilk növbədə yəhudilərə
  yönəlmişdi. Onun üçün ilk öncə yəhudilərin iman etməsi vacib idi.
  Kənanlı qadın kömək üçün Məsihə müraciət edəndə, O, əvvəlcə belə cavab
  verdi: «Mən yalnız İsrail xalqının itmiş qoyunlarının yanına
  göndərilmişəm» <em>(15:24).</em> İsa Məsih on iki həvarini Xoş Xəbəri
  yaymağa göndərəndə belə dedi: «Başqa millətlərin arasına getməyin və
  Samariyalıların heç bir şəhərinə girməyin, amma İsrail xalqının itmiş
  qoyunlarının yanına gedin <em>(10:5,6).</em> Lakin bu Müjdənin
  qeyri-yəhudiləri xilasını istisna etdiyini düşünmək olmaz. Şərqdən və
  qərbdən bir çoxu gələcək və Səmavi Padşahlıqda İbrahimlə bir süfrəyə
  oturacaq <em>(8:11)</em> «Səmavi Padşahlığın bu Müjdəsi bütün millətlərə
  şəhadət olmaq üçün bütün dünyada vəz ediləcək» <em>(24:14)</em>. Məhz
  Mattanın Müjdəsində Məsihin Cəmiyyətinə yürüş etmək əmri verilir:
  «Beləliklə, gedin, bütün millətləri Mənim şagirdim edin»
  <em>(28:19)</em>. Əlbəttə, Mattanın Müjdəsinin müəllifini daha çox
  yəhudilər maraqlandırır, amma o, bütün millətlərin bir yerə toplaşacağı
  günü öncədən görür.
</p>
<p>Mattanın Müjdəsinin yəhudi mənşəli və yəhudi meyilli olması onun
  Qanuna münasibətində də görünür. İsa Məsih Qanunu ləğv etməyə deyil, onu
  icra etmək üçün gəldi. Qanundan ən kiçik bir hərf və ya bir nöqtə belə,
  yox olmayacaq. İnsanlara Qanunu pozmağı öyrətmək olmaz. Məsihçinin
  salehliyi ilahiyyatçılarla fariseylərin salehliyindən artıq olmalıdır
  <em>(5:17-20)</em>. Matta Müjdəsini yazan Qanunu bilən və sevən insan
  idi. O görürdü ki, məsihçilik təlimində Qanunun yeri var. Bundan əlavə,
  Matta Müjdəsinin müəllifinin ilahiyyatçılarla fariseylərə münasibətində
  paradoks müşahidə etmək olar. O onların xüsusi səlahiyyətə malik
  olduğunu etiraf edir: «İlahiyyatçılar və fariseylər Musanın kürsüsündə
  oturmuşlar. Buna görə də sizə əmr etdikləri hər şeyə riayət və əməl
  edin» <em>(23:2,3)</em>. Lakin heç bir Müjdədə Mattada olduğu kimi onlar
  belə ciddi və tez-tez ifşa olunmur.
</p>
<p>Artıq Müjdənin əvvəlində Vəftizçi Yəhya tərəfindən gürzələr nəsli
  adlandırılan farisey və sadukeylərin sərt şəkildə ifşa olunduğunu
  görürük <em>(3:7-12)</em>. Onlar İsa Məsihin günahkarlar və
  vergiyığanlarla yeyib-içdiyindən şikayətlənirlər <em>(9:11)</em>; onlar
  iddia edirdilər ki, İsa cinləri Allahın qüdrəti ilə deyil, Baal-Zevulun
  gücü ilə qovur <em>(12:24)</em>. İsanı necə məhv etmək barədə
  məsləhətləşirlər <em>(12:14)</em>; İsa Məsih şagirdlərinə fariseylərin
  və sadukeylərin mayasından qorunmağı tapşırır <em>(16:12)</em>; onlar
  kökündən qoparılan bitkilərə bənzəyir <em>(15:13)</em>; zamanın
  əlamətlərini ayırd edə bilmirlər <em>(16:3)</em>; onlar peyğəmbərlərin
  qatilləridir <em>(21:41)</em>. Bütün Əhdi-Cədiddə ilahiyyatçılarla
  fariseylərin təlimi deyil, onların həyat tərzi və davranışlarını qınayan
  Matta 23-ə bənzəyən başqa bir fəsil yoxdur. Matta Müjdəsinin müəllifi
  onları təbliğ etdikləri təlimə riayət etməmələrinə və özlərinin qoyduğu
  ideala çatmadıqlarına görə məzəmmət edir.</p>
<p><em>Matta Müjdəsinin müəllifini Cəmiyyət də çox maraqlandırır.</em>
  Bütün sinoptik Müjdələrdən yalnız Mattanın Müjdəsində <em>Cəmiyyət</em>
  sözünə rast gəlinir. Ancaq Mattanın Müjdəsində Filip Qeysəriyyəsi
  bölgəsində Peterin iqrarından sonra Cəmiyyət haqqında bir parça
  yerləşdirilib <em>(Matta 16:13-23 ilə 8:27-33; Luka 9:18-22 ilə müqayisə
    edin)</em>. Yalnız Mattanın Müjdəsində yazılıb ki, mübahisələr Cəmiyyət
  tərəfindən həll olunmalıdır <em>(18:17)</em>. Matta Müjdəsinin yazıldığı
  dövrdə Cəmiyyət böyük təşkilata və məsihçilərin həyatında vacib amilə
  çevrilmişdi.</p>
<p><em>Mattanın Müjdəsində apokalipsisə xüsusi maraq göstərilir.</em>
  Başqa sözlə desək, İsa Məsihin İkinci gəlişi, dünyanın sonu və Hökm
  gününə maraq göstərilir. <em>24-cü fəsildə</em> digər Müjdələrə nisbətən
  İsanın apokalipsis barədə mülahizələrindən daha çox bəhs olunur. Yalnız
  Mattanın Müjdəsində talant <em>(25:14-20)</em>; ağıllı və ağılsız qızlar
  <em>(25:1-13)</em>; qoyun və keçi <em>(25:31-46)</em> barədə məsəllər
  var. Matta dövrün sonuna və Hökm gününə xüsusi diqqət yetirir.
</p>
<p>Lakin bu, Matta Müjdəsinin əsas səciyyəvi xüsusiyyəti deyil. <em>Bu,
    son dərəcə məzmunlu Müjdədir.</em></p>
<p>Biz artıq bu həvarinin İsa Məsihin birinci təlimini toplayıb
  müntəxəbat tərtib etdiyini gördük. Matta böyük sistemləşdirici idi. O,
  bu və ya digər məsələlərə aid İsa Məsihin təlimi barədə bildiyi hər şeyi
  bir yerə toplayıb. Buna görə də biz Mattanın Müjdəsində toplanmış və
  sistemləşdirilmiş Məsihin təlimində beş böyük kompleksə<a href="#fn2" class="footnote-ref" id="fnref2"
    role="doc-noteref"><sup>2</sup></a>
  rast gəlirik. Bütün bu beş kompleks Səmavi Padşahlıqla bağlıdır. Onlar
  aşağıdakılardır:</p>
<ol type="a">
  <li>
    <p>Dağüstü Vəz və ya Səmavi Padşahlıq Qanunu <em>(5-7)</em></p>
  </li>
  <li>
    <p>Səmavi Padşahlığın idarəçilərinin vəzifəsi <em>(10)</em></p>
  </li>
  <li>
    <p>Səmavi Padşahlıq barədə məsəllər <em>(13)</em></p>
  </li>
  <li>
    <p>Səmavi Padşahlıqda böyüklük və bağışlama <em>(18)</em></p>
  </li>
  <li>
    <p>Padşahın zühuru <em>(24, 25)</em></p>
  </li>
</ol>
<p>Amma Matta təkcə toplayıb sistemləşdirmədi. Unutmamalıyıq ki, o,
  mətbəə olmadığı dövrdə yazıb. Həmin vaxtlarda kitab çox az idi və nadir
  hallarda tapılırdı. Çünki onları əl ilə köçürürdülər. Həmin dövrdə çox
  az adamın kitabı var idi. Bu səbəbdən, əgər onlar İsa Məsih barədə
  hekayələri öyrənib istifadə etmək istəyirdilərsə, onu yadda saxlamalı
  idilər.</p>
<p>Buna görə də Matta vəsaiti elə yerbəyer edirdi ki, oxucular onu
  asanlıqla yadda saxlaya bilsinlər. Matta vəsaiti üçlüyə və yeddiliyə
  ayırırdı: Yusifin üç dəfə məlumatlandırılması, Peterin üç dəfə inkarı,
  Ponti Pilatın üç sualı, <em>13-cü fəsildə</em> Səmavi Padşahlıq haqqında
  yeddi məsəl, <em>23-cü fəsildə</em> yeddi dəfə fariseylərə və
  ilahiyyatçılara ünvanlanan «vay halınıza» ifadəsi.</p>
<p>Buna yaxşı nümunə Müjdədə qeyd olunan İsa Məsihin nəsil şəcərəsidir.
  Nəsil şəcərəsinin məqsədi — İsa Məsihin Davudun oğlu olmasını sübut
  etməkdir. Qədim ibrani dilində rəqəm yox idi. Onları hərflər təmsil
  edirdi; bundan başqa, qədim ibrani dilində sait səslər üçün hərflər yox
  idi. <em>Davud</em> qədim ibrani dilində <em>DVD</em> kimi qeyd olunur;
  əgər bunları hərf kimi deyil, rəqəm kimi qəbul etsək, onda onların cəmi
  14 olar. İsa Məsihin nəsil şəcərəsi üç qrup addan ibarətdir. Hər qrupda
  isə on dörd ad mövcuddur. Matta İsa Məsihin təliminin insanların yadda
  saxlayıb mənimsəməsi üçün əlindən gələn hər şey edib.</p>
<p>Hər bir müəllim Mattaya minnətdar olmalıdır. Çünki onun yazdığı Müjdə
  ilk növbədə insanların tədrisi üçündür.</p>
<p>Mattanın Müjdəsinin daha bir səciyyəvi cəhəti var: <em>burada əsas
    fikir İsa Məsihin Padşah olmasıdır.</em> Müəllif bu Müjdəni İsa Məsihin
  əzəmətini və padşah mənşəli olduğunu göstərmək üçün yazıb.</p>
<p>Nəsil şəcərəsi əvvəlcədən İsa Məsihin padşah Davudun Oğlu olduğunu
  sübut etməlidir <em>(1:1-17).</em> Davudun Oğlu olması titulu digər
  Müjdələrə nisbətən Mattanın Müjdəsində daha tez-tez vurğulanır
  <em>(15:22; 21:9,15).</em> Müdrik adamlar yəhudilərin Padşahını görməyə
  gəldilər <em>(2:2)</em>; İsa Məsihin Yerusəlimə təntənəli girişi —
  İsanın Padşah olmasının hüquqi bəyanatı idi <em>(21:1-11)</em>. Ponti
  Pilatın önündə İsa Məsih şüurlu olaraq padşah titulunu qəbul etdi
  <em>(27:11)</em>. Hətta Çarmıxda da Onun başı üzərində rişxəndlə olsa
  da, padşah titulu dayanırdı <em>(27:37)</em>. Dağüstü Vəzdə İsa Məsih
  Qanundan nümunə gətirir, sonra isə Padşah kimi onları təkzib edir: «Mən
  isə sizə deyirəm...» <em>(5:22, 28, 34, 39, 44)</em>. İsa Məsih bəyan
  edir: «Bütün səlahiyyət Mənə verilmişdir» <em>(28:18)</em>.
</p>
<p>Mattanın Müjdəsində biz Padşah olmaq üçün doğulan İnsan-İsanı
  görürük. Mattanın Müjdəsinin bütün səhifələrində İsa Məsih qırmızı və
  qızıla bürünmüş şahlıq paltarında təqdim olunur.</p>
