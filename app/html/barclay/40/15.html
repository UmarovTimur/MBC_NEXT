<h1>15-ci fəsil</h1>
<p><strong>1-9</strong></p>
<h2 id="təmiz-və-natəmiz-matta-151-9"><strong>TƏMİZ VƏ NATƏMİZ</strong>
  (Matta 15:1-9)</h2>
<p>Bu hissə bizə çətin və qaranlıq görsənsə də, Müjdə hekayəsinin ən
  vacib yerlərindən biridir. Burada İsa Məsihin ortodoksal yəhudi dininin
  rəhbərləri ilə toqquşması əksini tapıb. Artıq ilk cümlədən görürük ki,
  ilahiyyatçılar və fariseylər İsa Məsihə sual vermək üçün Yerusəlimdən
  Qalileyaya qədər böyük yol qət etmişdilər. Bu suallar pis niyyətlə
  hazırlanmamışdı. İlahiyyatçılar və fariseylər İsa Məsihi tələyə salmaq
  fikrində deyildilər. Əslində, onlar böyük çaşqınlıq içində idilər. Çox
  qəzəblənmişdilər. Bu hissədəki toqquşma İsa Məsihlə fariseylərin şəxsi
  toqquşması deyildi. Bu, Tanrını razı salmağa yönəlmiş dinə dair iki
  müxtəlif yanaşmanın toqquşması idi.</p>
<p>Bu iki yanaşma arasında heç bir kompromisdən və razılaşmadan söhbət
  gedə bilməzdi. Biri digərini mütləq şəkildə məhv etməli idi. Beləliklə,
  bu hissədə tarixin ən böyük dini mübahisəsi əksini tapıb. Bunu başa
  düşmək üçün biz fariseylər və ilahiyyatçıların yəhudi dininin əsasını
  dərk etməliyik.</p>
<p>Bu hissədə bizim qarşımızda <em>təmiz</em> və <em>natəmizliyin</em>
  konsepsiyası dayanır. Biz özümüz üçün aydınlaşdırmalıyıq ki, burada
  söhbət fiziki təmizlikdən getmir. Haradasa ucu gigiyenaya toxuna bilər.
  Burada söhbət daha çox adət-ənənədən gedir. Təmiz olmaq o deməkdir ki,
  insan Tanrıya yaxınlaşa və Ona ibadət edə bilər. Natəmiz olmaq isə o
  deməkdir ki, insan Tanrıya yaxınlaşa və Ona ibadət edə bilməz. Belə
  natəmizlik müəyyən insanlarla və əşyalarla təmasdan yaranırdı. Məsələn,
  qadında qanaxma olan zaman o, natəmiz sayılırdı. Hətta bu qanaxma aybaşı
  olsa belə. Qadın həmçinin uşaq doğandan müəyyən müddət sonra da natəmiz
  hesab edilirdi. Meyitlər və heyvan cəsədləri də natəmiz sayılırdı.
  Onlara toxunan insanlar da natəmiz hesab edilirdi. Bundan başqa,
  bütpərəstlər də natəmiz bilinirdi.</p>
<p>Bu natəmizliyi biri digərinə ötürə bilərdi. Başqa sözlə desək,
  yoluxucu idi. Məsələn, əgər siçan saxsı qaba toxunurdusa, qab natəmiz
  olurdu. Əgər həmin qab təmizlənmə mərasimindən keçmirdisə, içində
  saxlanılan hər şey natəmiz hesab edilirdi. Bunun nəticəsi olaraq, o qaba
  toxunan, onun içindəkindən yeyən və ya içən hər kəs natəmiz olurdu.
  Həmin adama toxunan hər kəs murdar sayılırdı.</p>
<p>Bu yanaşma təkcə yəhudilərə xas deyildi. Digər dinlərdə də buna rast
  gəlmək mümkündür. Ali təbəqədən olan hindulara görə onların təbəqəsindən
  olmayan hər kəs natəmiz sayılır. Əgər bu ali təbəqənin hansısa
  nümayəndəsi məsihçiliyi qəbul edirsə, onda o öz təbəqəsinin daxilində
  daha çox murdar sayılır. Hinduların ali təbəqəsindən olan Premanand
  yazır ki, məsihçiliyi qəbul etdiyinə görə ailəsi onu rədd etmişdi. Bəzən
  o, anasını ziyarət edirdi. Onun dönüklüyünə görə anasının ürəyi qırılsa
  da, oğlunu sevməyə davam edirdi. Premanand belə deyirdi: «Atam işdə
  olduğu vaxt mənim anamı ziyarət etdiyimi biləndə, qapıçı Ram Rapa məni
  evə buraxmamağı əmr etmişdi». Zaman keçdikcə Premanandın anası qapıçını
  yavaş-yavaş yola gətirdi. «Anam Ram Rapı dilə tutmağı bacardı və anama
  baş çəkməyimə icazə verildi. Mövhumatçılıq o qədər güclü idi ki, anamın
  mənə yemək yedizdirdiyi qabları qulluqçular yumaqdan imtina edirdilər.
  Adətən, xalam mənim oturduğum yeri Qanq çayından götürdüyü su ya da
  inəyin peyini ilə qarışdırılmış su ilə təmizləyərdi». Premanand onların
  gözündə murdar idi və onun toxunduğu hər şey natəmiz sayılırdı.</p>
<p>Qeyd etmək lazımdır ki, bütün bunların əxlaqla heç bir əlaqəsi yox
  idi. Müəyyən əşyalara toxunmaq özlüyündə murdarlığa səbəb olurdu. Bu
  murdarlıq isə həmin adamı həm cəmiyyətdən, həm də Allahdan uzaq salırdı.
  Müəyyən adamların və əşyaların ətrafı sanki infeksiya ilə dolu idi.
  Nəzərə alsaq ki, bu mövhumat qərb sivilizasiyasında hələ də mövcuddur,
  onda onun mənasını daha yaxşı başa düşmək olar. Hələ də dördyarpaqlı
  yoncanın, hansısa gözmuncuğunun, duanın, qara pişiyin xoşbəxtlik ya da
  bədbəxtlik gətirəcəyinə inanan insanlar var.</p>
<p>Beləliklə, dində olan bu kimi mövhumatlar murdar sayılan insan və ya
  əşyalardan uzaq durmağı tələb edir. Əgər murdar bir şeylə təmas baş
  veribsə, onda bu natəmizlikdən təmizlənmək üçün müəyyən paklanma
  mərasimindən keçmək lazımdır. Gəlin bunu bir qədər dərindən
  araşdıraq.</p>
<h2 id="insanin-qəbul-etdiyi-yemək-matta-151-9-ardı">İNSANIN QƏBUL
  ETDİYİ YEMƏK (Matta 15:1-9 (ardı))</h2>
<p>Təmizlik və natəmizlik haqqında qanun digər böyük sahədə daha geniş
  mənada qəbul edilirdi. Bura insanın nəyi yeyəcəyi və nəyi yeyə
  bilməyəcəyi də daxil idi. Ümumiyyətlə, bütün tərəvəz və meyvələr təmiz
  hesab olunurdu. Lakin canlı varlıqlara münasibətdə ciddi tələblər mövcud
  idi. Bu tələblər <em>Levililər 11-ci</em> fəsildə sadalanır.</p>
<p>Biz onları qısaca burada qeyd edə bilərik. Heyvanlardan qoşadırnaqlı
  gövşəyən heyvanın ətini yemək olar. Bax, buna görə yəhudilər donuz, çöl
  və ev dovşanının ətini yemirlər. Heç bir halda öz əcəli ilə ölən
  heyvanın ətini yemək olmaz (<em>Qanunun təkrarı 14:21</em>). Heyvanın
  bütün qanı mütləq axıdılmalıdır. Ortodoksal yəhudilər bu gün də
  adət-ənənə əsasında heyvan kəsən qəssabdan ət alırlar. Ətin üzərində
  olan yağı və piyi yemək olar. Amma içalatı örtən piyi və üstündəki piyi,
  belindəki hər iki böyrəyi, üstündəki piyi və qaraciyərin quyruğa bənzər
  hissəsini yemək olmaz. Dəniz heyvanlarına gəldikdə isə üzgəcləri və
  pulcuqları olanların hamısını yemək olar. Bu o deməkdir ki, məsələn,
  molyusk, dəniz xərçəngləri murdar sayılır. Çəyirtkə xaric bütün
  həşəratlar natəmizdir. Gördüyümüz kimi, nəyi yemək olar, nəyi yemək
  olmaz baxımından balıqlar və heyvanlar üçün qaydalar standartdır.
  Quşlara münasibətdə belə standart yoxdur. <em>Levililər 11:13-21-də</em>
  əti yeyilən və yeyilməyən quşların adları sadalanır.</p>
<p>Bunun üçün müəyyən səbəblər var idi.</p>
<ol type="1">
  <li>
    <p>Öz əcəli ilə ölən heyvanın ətindən istifadədən imtina etmək şər
      ruhlara imanla əlaqədar ola bilərdi. Elə hesab olunurdu ki, şər ruhlar
      həmin heyvanın bədənində məskən salır və beləcə qida vasitəsilə onu
      yeyənin daxilinə girir.</p>
  </li>
  <li>
    <p>Digər dinlərdə müəyyən heyvanlar müqəddəs hesab olunurdu.
      Məsələn, Misirdə pişik və timsah ilahiləşdirilmişdi. Çox güman,
      yəhudilər başqa xalqların müqəddəsləşdirdiyi heyvanları murdar sayırdı.
      Belə olan halda, heyvanlar bir növ büt sayılırdı. Buna görə də natəmiz
      hesab olunurdu.</p>
  </li>
  <li>
    <p>Rendl Şortun «Müqəddəs Kitab və müasir tibb» kitabında göstərilir
      ki, təmiz və natəmiz qidalar haqqındakı qaydalar gigiyena və sağlamlıq
      baxımından çox müdrikcəsinə qoyulub. O, belə yazır: «Biz donuz, ev və
      çöl dovşanının ətini yeyirik. Amma onlar iltihabla zəngindir. Buna görə
      onların ətini yalnız yaxşı bişirdikdən sonra yemək olar. Donuz nə gəldi
      yeyir. Bu səbəbdən onun əti insana asanlıqla keçən lentvari qurdların və
      trixinin daşıyıcısı ola bilər. Müasir dövrdə bu, elə də təhlükəli deyil.
      Lakin qədim İsraildə hər şey başqa cür idi. Ona görə də belə qidalardan
      uzaq durmaq lazım idi». Əti qanlı yemək qadağası, çox güman, yəhudi
      inancından irəli gəlir. Bu inanca görə qan — həyat deməkdir. Bu,
      tamamilə təbii yanaşmadır. Çünki qan bədəndən axdıqca, həyat o bədəni
      tərk edir. Həyat isə yalnız və yalnız Tanrıya məxsusdur. Piyi də qidada
      istifadə etmək yəhudi inancından irəli gəlir. Piy cəmdəyin ən bahalı
      hissəsi idi. Ən dəyərli hissəni isə Tanrıya təqdim etmək lazım idi. Bir
      çox hallarda bu qida qadağaları sağlam düşüncəyə əsaslanırdı.</p>
  </li>
  <li>
    <p>Digər əksər hallarda əşyalar və heyvanlar səbəbsiz yerə murdar
      hesab olunurdu. Haram sayılan şeyləri həmişə izah etmək olmur. Bu,
      sadəcə müəyyən heyvanların uğur və ya uğursuzluqla, təmiz və ya
      natəmizliklə əlaqələndirilməsindən irəli gələn mövhumatdır.</p>
  </li>
</ol>
<p>Ümumiyyətlə, bu şeylər özlüyündə böyük əhəmiyyətə malik deyildi.
  Lakin bu şeylər ona görə faciələşdirilirdi ki, farisey və ilahiyyatçılar
  üçün bu, ölüm-qalım məsələsi idi. Allaha ibadət etmək, dindar olmaq
  onların nəzərində bu qanunlara riayət etmək demək idi. Əgər bütün
  bunlara müəyyən nöqteyi-nəzərdən yanaşsaq, onda onların nəyə gətirib
  çıxardığını görərik. Fariseylərin gözündə qadağan olunmuş dovşanın və
  donuzun ətini yemək Allahın zina ilə bağlı qadağasını pozmağa bərabər
  idi. Başqa sözlə desək, dovşanın və donuzun ətini yemək qadını yoldan
  çıxarmaq və ya Qanuna zidd cinsi əlaqəyə girmək günahı ilə eyni idi.
  Fariseylərdə din zahiri qayda və normalarla qarışmışdı. Qayda və
  normalara riayət etmək, o cümlədən onları pozan adamları idarə etmək
  asandır. Buna görə həmin qayda və normalar ortodoksal yəhudilərin dininə
  <em>çevirmişdi</em>.
</p>
<h2 id="təmizlənmə-mərasimi-matta-151-19-ardı">TƏMİZLƏNMƏ MƏRASİMİ
  (Matta 15:1-19 (ardı))</h2>
<p>İndi isə gəlin baxaq, görək, bütün bunlar araşdırdığımız hissədə necə
  əksini tapır. Aydın məsələdir ki, təmizlənmə mərasiminin bütün
  tələblərinə əməl etmək qeyri-mümkündür. İnsan bildiyi natəmiz əşyalara
  toxunmaqdan uzaq dura bilər. Amma küçədəki murdar nəyəsə toxunduğunu
  necə bilə bilər? Axı İsraildə qeyri-yəhudilər də yaşayırdılar. Onların
  ayaq basdığı torpaq belə murdar sayılırdı.</p>
<p>Natəmizliklə mübarizə üçün xüsusi paklanma sistemi hazırlanmışdı. Bu
  sistem getdikcə təkmilləşirdi. Əvvəlcə yalnız səhərlər paklanma mərasimi
  var idi. Sonra əl yuma sistemi hazırlandı. Bu, ilk növbədə məbəddəki
  kahinlər üçün nəzərdə tutulmuşdu. Onlar paylarına düşən qurbanları
  yeməzdən öncə mütləq əllərini yumalı idilər. Bir qədər keçəndən sonra
  ortodoksal yəhudilər bu çətin paklanma mərasimini həm özləri, həm də
  başqa dindarlar üçün tələb kimi qoydular.</p>
<p>Ederşaymın «Həyat və İsa Məsihin dövrü» kitabında paklanmanın ən
  nəcib formaları göstərilib. Yeməkdən əvvəl paklanma üçün su ilə
  doldurulmuş bardaqlar hazır olurdu. Ən azı yarım stəkan su istifadə
  olunmalı idi. Əvvəlcə suyu hər iki ələ tökürdülər. Bu halda, barmaqlar
  yuxarı qaldırılmalı, su biləyə kimi axmalı idi. Həmin su biləkdən aşağı
  tökülməli idi. Çünki o, natəmiz əllərə toxunduğu üçün özü artıq murdar
  sayılırdı. Əgər həmin su təsadüfən barmaqlara dəysəydi, barmaqlar
  natəmiz sayılacaqdı. Belə olan halda, prosedur yenidən təkrarlanmalı
  idi. Bu zaman əllər tərs istiqamətdə tutulur, barmaqlar aşağıya
  yönəlirdi və sonra bir əl digərini yumruqla silərək təmizləyirdi. Əsl
  ortodoksal yəhudi bütün bunları yalnız yeməkdən əvvəl deyil, hər yemək
  arası da edirdi.</p>
<p>Ortodoksal yəhudi rəhbərləri İsaya belə sual verdilər: «Nə üçün
  şagirdlərin ağsaqqallardan qalan adət-ənənəni pozur və çörək yedikləri
  zaman əllərini yumurlar?»</p>
<p>Onlar <em>ağsaqqallardan qalan adət-ənənədən</em> danışırlar.
  Yəhudilər üçün Qanun iki hissədən ibarət idi: Müqəddəs Yazılardan ibarət
  olan Qanun və <em>şifahi qanun</em>. Şifahi qanun getdikcə təkmilləşmə
  və tamamlanma tələb edirdi. Məsələn, ilahiyyatçılar və digər ekspertlər
  tərəfindən nəsillər boyu formalaşan əllərin yuyulması və s. qanunlar
  kimi. Şifahi qanunlar ağsaqqallardan qalan adət-ənənə hesab olunurdu və
  Yazılı Qanunlar qədər müqəddəs sayılırdı. Bu vacib məqamı qeyd etmək
  üçün diqqət yetirmək lazımdır: ortodoksal yəhudilər üçün din
  mərasimlərdən ibarət idi. Onların fikrincə, Tanrı da insanlardan elə
  bunları tələb edirdi. Bütün bunları yerinə yetirmək Tanrını razı salmaq
  və yaxşı insan olmaq demək idi. Başqa sözlə, paklanma mərasiminə riayət
  on əmr qədər vacib sayılırdı. Beləcə din zahiri qaydalarla bir
  tutulurdu. Əllərin yuyulması «başqasının malına göz dikmə» əmri qədər
  vacib idi.</p>
<h2 id="allahin-qanunlarinin-pozulmasi-və-insan-adət-ənənələrinə-riayət-edilməsi-matta-151-19-ardı">ALLAHIN
  QANUNLARININ POZULMASI VƏ İNSAN ADƏT-ƏNƏNƏLƏRİNƏ RİAYƏT EDİLMƏSİ (Matta
  15:1-19 (ardı))</h2>
<p>İsa Məsih fariseylərin sualına birbaşa cavab vermədi. Onlara şifahi
  qanunların necə işlədiyini göstərmək üçün məsəllər çəkdi. Məqsəd şifahi
  qanunlara əməl etməklə Tanrının qanunlarına əməl etməyin eyni
  olmadığını, hətta tamamilə əksi olduğunu göstərmək idi.</p>
<p>İsa Məsih deyir ki, Allahın Qanunda yazılıb: ata-atana hörmət et.
  Sonra O, davam edir: «Əgər insan «məndən umduğun yardım Allaha həsr
  olundu» desə, onda atasına hörmət etməyə bilər». Əgər həmin ayələrə
  Markın Müjdəsində nəzər salsaq, orada belə yazıldığını görəcəyik:
  «məndən umduğun yardım <em>qurban</em> oldu». Bu ayənin mənası nədir?
  Onun iki mənası ola bilər. Çünki <em>qurban</em> sözünün iki mənası
  var.</p>
<ol type="1">
  <li>
    <p><em>Qurban Allaha həsr olunmuş</em> mənasını verir. Əgər kiminsə
      ata-anası kasıbdırsa və onlar övladlarına maddi kömək üçün müraciət
      ediblərsə, o, köməkdən yayınmaq üçün bu yola əl atır. O, rəsmi şəkildə
      bütün əmlakını və pullarını Allaha və Məbədə həsr edə bilərdi. Onda onun
      bu davranışı Tanrıya həsr olunan <em>qurban</em> sayılırdı. Belə olan
      halda, valideynlərinə deyə bilərdi: «Təəssüf ki, sizə heç nə verə
      bilməyəcəyəm. Mənim bütün var-dövlətim Tanrıya həsr olunub». O,
      ata-anasına hörmət və kömək etmək kimi əsas borcundan yayınmaq üçün dini
      adət-ənənədən istifadə etmiş olurdu. O, on əmrdən birini pozmaq üçün
      ilahiyyatçılar tərəfindən hazırlanmış qaydanı istifadə edirdi.</p>
  </li>
  <li>
    <p><em>Qurbanın</em> başqa bir mənası da var. Çox güman ki, burada
      istifadə olunan məhz ikinci mənadır. <em>Qurban</em> sözü and kimi
      istifadə edilirdi. Kimsə atasına və ya anasına deyə bilərdi: «Əgər məndə
      olan nəsə ilə sənə kömək edəcəyəmsə, <em>qurbandır</em> sənə». Tutaq ki,
      həmin adam vicdan əzabı çəkir və o, əsəbiləşəndə bu sözləri qəzəblə
      deyir. Ya da həmin adam yaxşı niyyətlə hiss edir ki, valideynlərinə
      kömək etməlidir. Belə olan halda, hər bir sağlam düşüncəli insan həmin
      adamın tövbə etdiyini fikirləşər və deyər ki, bu cür dəyişiklik yaxşı
      əlamətdir. Əgər o, düzgün davranıb Allahın Qanununu icra etmək
      istəyirsə, onu dəstəkləmək lazımdır.</p>
  </li>
</ol>
<p>Lakin ciddi ilahiyyatçı deyər: «Yox. Bizim Qanun andı pozmağa yol
  vermir». Sonra o, <em>Saylar 30:2-dən</em> sitat gətirər: «…bir kişi
  Rəbbə əhd edərək yaxud and içərək öhdəsinə nə isə götürərsə, verdiyi
  sözü pozmasın, ağzından çıxan hər şeyi yerinə yetirsin».</p>
<p>İlahiyyatçı Qanuna əsaslanaraq iddia edə bilər: «Sən and içmisən və
  heç bir halda onu poza bilməzsən». Başqa sözlə desək, ilahiyyatçı tələb
  edərdi ki, Allahın verdiyi ən ali insani Qanunu pozmaq bahasına
  düşünmədən verdiyi andı yerinə yetirsin.</p>
<p>İsa Məsihin nəzərdə tutduğu isə bu idi: «Siz Müqəddəs Yazılardan
  çıxardığınız nəticələri, adət və ənənələrinizi bir insanı atasına və
  anasına qarşı vicdansız davranmağa məcbur etmək üçün istifadə edirsiniz.
  Hətta o insan tövbə edib düzgün davranacağını istəsə belə».</p>
<p>Nə qədər qəribə və faciəli olsa da, o dövrün ilahiyyatçıları və
  fariseyləri dahi yəhudi mütəfəkkirlərin təliminə qarşı çıxırdılar.
  Ravvin Eliezer deyirdi: «İnsanın valideynlərinin qapısı həmişə övladının
  üzünə açıqdır». O, bununla demək istəyir ki, əgər kimsə ata və anasını
  alçaldan and içibsə, sonra bu andından peşman olubsa, onda and içməsinə
  baxmayaraq, öz fikrini dəyişməkdə azaddır. Həmişəki kimi İsa adamlara
  onların bilmədiyi həqiqətləri demirdi. O, sadəcə Allahın onlara
  dediklərini, onların unutduqlarını xatırladırdı. Çünki insanlar öz
  xeyrinə işləyən qaydaları Allahın sadə qanunlarından üstün
  tuturdular.</p>
<p>Fikir ayrılığı və toqquşma, iki növ din və iki növ Allaha ibadət
  arasındakı yarış bax, budur. İlahiyyatçılar və fariseylər üçün din
  yeməkdən qabaq əllərin düzgün yuyulması kimi müəyyən qayda, ənənə və
  mərasimlərə əməl etmək idi. İsa Məsihin təlimində isə Tanrıya ibadət
  insanın ürəyindən gəlir. Bu ibadət qanundan üstün olan şəfqət və
  xeyirxahlıqda özünü göstərirdi.</p>
<p>İlahiyyatçılar və fariseylərə görə, ibadət Qanunun dini ayinlərindən
  ibarət idi. İsa Məsihə görə isə ibadət insanın təmiz ürəyi və sevgi dolu
  həyatı idi. Bu fikir ayrılığı bu gün də mövcuddur. İbadət nədir? Bu
  suala cavab olaraq bu gün də bir çoxu deyər ki, əgər ibadət müəyyən
  şəkildə təqdis edilmiş bir binada, ibadətgahda, müəyyən ayinlərə uyğun
  olaraq təyin edilmiş rahib tərəfindən yerinə yetirilmirsə, onda ibadət
  deyil. Sadalananların hamısı yalnız xarici, gözə görünən
  məqamlardır.</p>
<p>İbadətin ən böyük təriflərindən biri Uilyam Templ tərəfindən
  verilmişdi: «İbadət — Tanrının müqəddəsliyini dərk etmək, Tanrının
  həqiqəti ilə doymaq, Tanrının gözəlliyini düşünmək, Tanrının sevgisini
  ürəyinə qəbul etmək və Onun iradəsinə şüurlu təslim olmaqdır». Biz də
  ilahiyyatçılar və fariseylər kimi zahiri mərasimlərdən uzaq qaçmalı və
  onlar kimi kor olmamalıyıq. Həqiqi ibadət heç vaxt adət-ənənəyə
  əsaslanmamalıdır. Həqiqi ibadət insanların bir-biri, eləcə də Tanrı ilə
  şəxsi münasibətlərinə əsaslanmalıdır.</p>
<p><strong>10-20</strong></p>
<h2 id="əsl-xeyirxahliq-və-əsl-pislik-matta-1510-20">ƏSL XEYİRXAHLIQ VƏ
  ƏSL PİSLİK (Matta 15:10-20)</h2>
<p>Bəlkə də bir yəhudiyə İsanın bu hissədə dedikləri çox təəccüblü
  gəlirdi. Çünki O, təkcə ilahiyyatçıların və fariseylərin ayinlərini,
  mərasimlərini qınamırdı. Əslində, İsa Levililər kitabının böyük
  hissəsini sanki kəsib atır. Çünki İsanın dedikləri yalnız əcdadların
  ənənələri ilə deyil, Müqəddəs Yazıların özü ilə ziddiyyət təşkil edir.
  İsa Məsihin təmiz və natəmiz qidalarla bağlı fikirləri Əhdi-Ətiqin bütün
  qanunlarını etibarsız sayır və üstündən xətt çəkir. Bəlkə də bu qanunlar
  sağlamlıq, təmizlik, sağlam düşüncə və tibbi baxımdan hələ də
  qüvvədədir, amma dini baxımdan bu qanunlar həmişəlik təsirini itirib.
  İsa birdəfəlik bəyan edir ki, insanın ayinlərə riayət etməyi deyil,
  qəlbinin vəziyyətinin necə olduğu vacibdir.</p>
<p>Ona görə də ilahiyyatçılar və fariseylərin şoka düşməsi təəccüblü
  deyildi. Sanki onların dinlərinin təməli sarsılmışdı. İsa Məsihin
  bəyanatı sadəcə həyəcan təbili çalmırdı. Bu bəyanat inqilab idi. Əgər
  İsa Məsih haqlıdırsa, demək, onların bütün dini nəzəriyyələri səhv idi.
  Onlar dini və Allahı razı salmağı təmizlik və murdarlıqla, bir insanın
  nə yediyi və yeməkdən əvvəl əllərini necə yuması ilə
  müəyyənləşdirirdilər. Məsih isə dini insanın ürəyinin vəziyyəti ilə
  müəyyənləşdirirdi. O, açıq-aydın şəkildə deyirdi ki, fariseylər və
  ilahiyyatçıların qayda-qanunlarının dinlə heç bir əlaqəsi yoxdur. Məsih
  deyirdi ki, fariseylər Allahın yolu haqqında heç bir təsəvvürə malik
  olmayan kor rəhbərlərdir. Onların ardınca gedən hər kəs yolunu azıb
  çuxura düşəcək.</p>
<ol type="1">
  <li>
    <p>Əgər din zahiri qaydalardan və onlara əməl etməkdən ibarətdirsə,
      onda buradan iki nəticə hasil olur. Birincisi, bu cür din çox <em>sadə
        və asandır</em>. Müəyyən qidalardan imtina etmək, əlləri lazımi şəkildə
      yumaq, xoşagəlməz və cəlbedici olmayan şeyləri sevməkdən, ehtiyacı
      olanlara vaxt və pulla kömək etməkdən, rahatlığı qurban verməkdən daha
      asandır.</p>
  </li>
</ol>
<p>Lakin biz bu dərsi hələ tam mənimsəməmişik. Məbədə müntəzəm getmək,
  səxavətlə ianə vermək, Müqəddəs Kitabı araşdıran dərnəyin üzvü olmaq —
  bütün bunlar zahiri ibadətdir, yəni dinə aiddir. Amma iman deyil. Həmişə
  özümüzə xatırlatmalıyıq ki, iman bizim Tanrı və bacı-qardaşlarımıza
  şəxsi münasibətlə əlaqədardır.</p>
<p>Bundan əlavə, əgər din zahiri qayda-qanunlara riayət etməkdən
  ibarətdirsə, onda o, yalnız <em>yanlışlığa</em> gətirib çıxaracaq.
  İnsanların əksəriyyətinin həyatı zahirən qüsursuz görünsə də,
  ürəklərində ən acı və pis düşüncələri daşıyır. İsa Məsih öyrədir ki,
  dünyanın bütün zahiri qayda-qanunlarına əməl etməklə ürəyə hakim olan
  qüruru, acını və ehtirası satın almaq mümkün deyil.</p>
<ol start="2" type="1">
  <li>
    <p>İsa Məsih öyrədir ki, insan üçün ən vacib onun ürəyidir. «Nə
      bəxtiyardır ürəyi təmiz olanlar! Çünki onlar Allahı görəcək» <em>(Matta
        5:8).</em></p>
  </li>
</ol>
<p>Tanrı üçün vacib olan bizim <em>nə</em> etməyimiz deyil, bizim <em>nə
    üçün</em> belə etməyimizdir. Başqa sözlə desək, bizim <em>faktiki
    etdiyimiz hərəkət</em> deyil, <em>ürəyimizin niyyəti</em> vacibdir.
  Akvinalı Foma belə demişdi: «İnsan əməlləri, Allah isə niyyəti
  görür».</p>
<p>İsa öyrədir ki, zahiri qayda-qanunlara əməl etməklə heç kəs özünü
  yaxşı adlandıra bilməz. Yaxşı o adamdır ki, onun təmiz ürəyi var. Bu isə
  qürurun sınması deməkdir. Ona görə də hər birimiz yalnız belə deyə
  bilərik: «Ya Allah! Mən günahkara rəhm et!» <em>(Luka 18:13)</em> İsanın
  bu təlimi hər birimizi ifşa edir.</p>
<p><strong>21-28</strong></p>
<h2 id="sinanmiş-və-bəraət-almiş-iman-matta-1521-28">SINANMIŞ VƏ BƏRAƏT
  ALMIŞ İMAN (Matta 15:21-28)</h2>
<p>Bu hissədə dərin məna var. Qeyd etmək lazımdır ki, bu hissədə baş
  verənlər İsanın İsraildən kənarda olması ilə bağlı yeganə hadisədir. Bu
  ayələrin ən böyük mənası odur ki, onlar Müjdənin bütün dünyaya
  yayılacağını göstərir. Bu ayələrdə bütün maneələr və sərhədlərin
  dağılmasının başlanğıcı göstərilir.</p>
<p>Bu, İsa Məsih üçün bilərəkdən getmək vaxtı idi. O, sonun
  yaxınlaşdığını bildiyinə görə bu yeri seçmişdi ki, bir qədər rahatlanıb
  baş verəcək hadisələrə hazırlaşa bilsin. Bu vaxt İsanın Özündən çox
  şagirdlərini Özünün çəkəcəyi iztirablara hazırlamaq üçün lazım idi. İsa
  bu barədə şagirdlərinə elə deməli idi ki, onlar başa düşsün.</p>
<p>İsraildə elə bir yer yox idi ki, İsa şagirdləri ilə birlikdə təkliyə
  çəkilə bilsin və kimsə onları narahat etməsin. O, hara gedirdisə, xalq
  Onun ardınca gedirdi. Buna görə O, finikiyalıların yaşadıqları Sur və
  Sidon ərazisinə çatana qədər Qalileyadan üzü şimala tərəf getdi. Orada
  O, ən azından müvəqqəti olaraq ilahiyyatçıların və fariseylərin
  düşmənçiliyindən, eləcə də insanların gözündən uzaq ola bilərdi. Çünki
  heç bir yəhudi Ona görə bütpərəstlərin torpağına ayaq basmazdı.</p>
<p>Həmin ayələrdə biz İsa Məsihin Onu bürüyən ölümqabağı həyəcanı dəf
  etmək üçün rahatlıq axtardığını görürük. Bunu qaçış kimi başa düşmək
  lazım deyil. O, həm Özünü, həm də şagirdlərini yaxınlaşmaqda olan
  həlledici sonuncu döyüşə hazırlayırdı.</p>
<p>Lakin İsa bu yad eldə belə, ehtiyacı olan insanların tələbatını
  qarşılamaqdan azad deyildi. Bir qadının qızı ağır xəstə idi. Yəqin ki,
  həmin qadın haradansa İsanın etdiyi möcüzələr haqqında eşitmişdi. O, göz
  yaşları içində kömək istəyə-istəyə İsanın və şagirdlərinin ardınca
  düşmüşdü. İlk baxışdan elə görünür ki, İsa sanki ona heç bir əhəmiyyət
  vermir. Şagirdləri Onun bu davranışından təəccüblənmişdilər. Onlar
  İsadan qadının xahişini yerinə yetirməyi və onu yola salmağı xahiş
  etdilər. Şagirdlər bunu qadına yazıqları gəldiyi üçün demədilər. Əksinə,
  qadın onlara mane olurdu və onlar tələsik qadından yaxa qurtarmaq
  istəyirdilər. Bir insandan yaxa qurtarmaq üçün ona istədiyini vermək
  kimi hallara tez-tez rast gəlinir. Lakin bu, heç də məsihçi sevgisi və
  şəfqətindən irəli gəlmir.</p>
<p>Amma İsa Məsih üçün burada problem var idi. Biz Məsihin bu qadına
  acıdığına dair bir an olsun belə şübhə edə bilmərik. Məsələ onda idi ki,
  qadın bütpərəst idi. Bütpərəstliyindən əlavə, həm də kənanlı idi.
  Kənanlılar isə hələ qədimdən israillilərin düşməni idi. O dövrlərdə
  tarixçi İosif Flavi yazırdı: «Finikiyalılardan da betər Sur sakinləri
  bizə qarşıdır». Gördüyümüz kimi, İsa Məsih gücünü tam şəkildə təzahür
  etdirmək üçün müdrik bir general kimi məqsədlərini məhdudlaşdırmalı idi.
  O, xidmətinə yəhudilərdən başlamalı idi. Burada kömək istəyən isə
  bütpərəst idi. İsa qadının ürəyində əsl iman oyatmalı idi.</p>
<p>Odur ki, İsa sonda qadına dedi: «Uşaqların çörəyini götürüb itlərə
  atmaq düzgün olmaz». Bir insana köpək demək, onu ölümcül və həqarətlə
  alçaltmaq demək idi. Yəhudilər təhqiramiz şəkildə «köpək-bütpərəstlər»,
  «kafir köpəklər», daha sonra isə «məsihçi köpəklər» haqqında təkəbbürlə
  danışırdılar. O dövrdə köpəklər küçədəki tullantılarla qidalanan, arıq,
  vəhşi və çox vaxt xəstə olan murdar heyvanlar idi. Amma burada növbəti
  məqama nəzər salmaq lazımdır:</p>
<p>Səs tonu və baxış böyük rol oynayır. Sərt ifadəni gülümsəyərək də
  demək olar. Dostuna təbəssümlə və yumşaq tonla alçaldıcı söz demək olar.
  Bu sözlər tikanlı deyil, məhəbbətlə doludur. Əminliklə demək olar ki,
  İsanın təbəssümü və gözlərindəki şəfqət Onun sözlərinin həqarətini
  azaldırdı.</p>
<p>İkincisi, yunan dilinin orijinalında <em>köpək (kunariya)</em> sözü
  kiçildilmiş mənasında işlədilir. Kunariya isə küçələrdə hürən, zibilləri
  eşələyən itlərdən fərqli olaraq kiçik ev itləri idi.</p>
<p>Qadın milliyyətçə yunan idi. O, İsanın nə demək istədiyini o dəqiqə
  başa düşdü və yunanlara məxsus hazırcavablıq göstərdi. Qadın dedi:
  «Haqlısan, ya Rəbb! Amma itlər də sahiblərinin süfrəsindən düşən
  qırıntılardan yeyir». Qadının belə güclü imanını görüb İsa Məsih
  sevindi. İsa ona xeyir-dua verib qızını sağaltdı.</p>
<h2 id="xeyir-dua-qazandiran-iman-matta-1521-28-ardı">XEYİR-DUA
  QAZANDIRAN İMAN (Matta 15:21-28 (ardı)) </h2>
<p>Bu qadınla bağlı bir neçə faktı qeyd etmək lazımdır.</p>
<ol type="1">
  <li>
    <p>Birincisi və hər şeydən əvvəl onun ürəyində <em>sevgi</em> vardı.
      İlahiyyatçılardan biri onun haqqında belə demişdi: «Uşağının bədbəxtliyi
      onun bədbəxtliyinə çevrilmişdi». Qadın bütpərəst olsa da, onun ürəyində
      övladına qarşı böyük sevgi var idi. Bu isə Allahın Öz övladlarına olan
      sevgisinin bir təzahürüdür. Məhz övladına olan ana sevgisi onu yadelliyə
      ağız açmağa vadar etmişdi. Bu sevgi onu hətta xahişinə cavab almasa
      belə, israrlı olmağa vadar etmişdi. Bu sevgi sayəsində o, rədd cavabını
      sakitliklə qarşıladı. Məhz həmin sevgi sayəsində o, İsa Məsihin
      sözlərindəki şəfqəti gördü. Bu qadını hərəkətə gətirən ürəyindəki sevgi
      idi. Sevgidən güclü və Allahı bu qədər razı salan başqa heç nə
      yoxdur.</p>
  </li>
  <li>
    <p>Bu qadının <em>imanı</em> vardı.</p>
  </li>
</ol>
<ol type="a">
  <li>
    <p>Bu iman İsa ilə ünsiyyətdən sonra daha da <em>artdı</em>. Əvvəlcə
      qadın İsanı <em>Davudun Oğlu</em> adlandırdı. Bu, çox geniş yayılmış
      məşhur siyasi titul idi. Bu titul qüdrət və izzət nöqteyi-nəzərindən
      möcüzə yaradan İsaya aid idi. Bu qadın dahi və səlahiyyət
      <em>Sahibindən</em> xeyir-dua istəmək üçün gəlmişdi. O, cadugərin yanına
      gəlirmiş kimi mövhumat hissləri ilə gəlmişdi. Sonradan o, İsanı
      <em>Rəbb</em> adlandırdı.
    </p>
  </li>
</ol>
<p>İsa qadını Özünə baxmağa vadar etdi. Qadın Onda sözlə ifadə edilməyən
  İlahilik gördü. İsa da qadının xahişini yerinə yetirməmişdən öncə Onu
  belə görməsini istəyirdi. O istəyirdi ki, <em>qadın dahi insandan xahiş
    etməyi deyil, Var Olan Tanrıya</em> yalvarmaq lazım olduğunu başa
  düşsün. İsa Məsihlə üzbəüz danışdıqca bu qadının imanının necə artdığını
  və əslində, Onun Kim olduğunu dərk etdiyini görmək olurdu.</p>
<ol start="2" type="a">
  <li>
    <p>Bu iman <em>səcdədə</em> özünü göstərdi. Qadın əvvəlcə İsanın
      ardınca düşmüşdü, sonda isə Onun önündə diz çökdü. Qadın əvvəlcə
      xahişdən başladı, sonda isə yalvardı. Biz həmişə İsanın əzəmətinə
      heyranlıq hissi ilə yanaşmalı və yalnız bundan sonra istək və
      ehtiyaclarımızla Ona müraciət etməliyik.</p>
  </li>
</ol>
<ol start="3" type="1">
  <li>
    <p>Bu qadın <em>çox israrlı</em> idi. Onu heç nə ilə ruhdan salmaq
      olmazdı. Bir nəfərin dediyi kimi, bəzi insanlar yalnız fürsəti əldə
      verməmək üçün dua edirlər, əslində isə, duanın gücünə inanmırlar. Onlar
      sadəcə nəyinsə baş verəcəyini gözləyirlər. Bu qadın İsanın yanına ona
      görə gəlməmişdi ki, bəlkə ona kömək edə bilər. İsa onun yeganə ümidi
      idi. O, böyük ümidlə və dərin ehtiyac duyduğu üçün gəlmişdi. Rədd
      edilməsi onu ruhdan sala bilməzdi. Onun duası <em>qəti</em> idi. Onun
      üçün dua formal adət deyildi. Onun üçün dua qəlbinin rədd qəbul etməyən
      böyük fəryadı idi.</p>
  </li>
  <li>
    <p>Qadının xüsusi <em>cəsarəti</em> var idi. Onun böyük sıxıntısı
      var idi. Vəziyyətinin ciddi olmasına baxmayaraq, o, gülümsəyə bilirdi.
      Onda həyat eşqi var idi. Allah gözləri ümidlə parladan, zülmətin hər
      zaman işıqlanacağına ümid bəsləyən imanı sevir.</p>
  </li>
</ol>
<p>Bu qadın İsanın önündə diz çökərkən gözəl, cəsarətli sevgi, artan
  iman, qırılmaz ümid və əzmkarlıq nümayiş etdirdi. Belə imanla edilən dua
  mütləq eşidilir.</p>
<p><strong>29-39</strong></p>
<h2 id="həyat-çörəyi-matta-1529-39">HƏYAT ÇÖRƏYİ (Matta 15:29-39)</h2>
<p>Biz gördük ki, İsa Məsih Özünü və şagirdlərini son günlərdəki
  əzablarına hazırlamaqdan ötrü yəhudilərdən uzaqlaşaraq Finikiya
  sərhədlərinə doğru getdi. Burada sual doğuran məqamlardan biri
  Müjdələrdə dəqiq tarixin və vaxtın göstərilməməsidir. Ona görə də bütün
  mümkün ipucularından istifadə edərək, onları özümüz tapmalıyıq. Müqəddəs
  Kitabı oxuduğumuz vaxt İsa Məsihin yəhudi sərhədlərindən kənarda
  təsəvvür etdiyimizdən daha çox qaldığını görürük.</p>
<p>Beş min nəfərin doydurulması <em>(Matta 14:15-21; Mark 6:31-44)</em>
  yazda baş vermişdi, çünki bu isti ölkədə başqa heç vaxt ot yaşıl ola
  bilməzdi <em>(Matta 14:19; Mark 6:39)</em>. İlahiyyatçılar və
  fariseylərlə münaqişədən sonra İsa Sur və Sidona getdi <em>(Mark 7:24;
    Matta 15:21)</em>. Piyada səfər etmək özlüyündə çox çətin idi.</p>
<p>Vaxtı və zamanı müəyyənləşdirmək üçün növbəti ipucunu <em>Mark
    7:31-də</em> görürük. «İsa yenə Sur bölgəsindən çıxdı, Sidonu keçdi və
  Dekapolis bölgəsindən keçərək Qalileya gölünə çatdı». Səyahət etmək üçün
  bu, çox qəribə üsuldur. Sidon — Tirdən <em>şimalda</em>, Qalileya dənizi
  isə Tirdən <em>cənubda</em> yerləşir; Dekapolis Qalileya dənizinin şərq
  sahilindəki yunan şəhərlərinin birləşməsi idi. Başqa sözlə desək, Məsih
  <em>cənubda</em> olmaq üçün <em>şimala</em> getdi. Üçbucağın
  oturacağının bir küncündən digər küncünə keçmək üçün onun zirvəsindən
  keçdi. Bu, Goranboydan Şəmkirə Gəncədən keçməklə getməyə oxşayır.
  Buradan aydın görünür ki, İsa Yerusəlimə getməzdən əvvəl şagirdləri ilə
  daha çox vaxt keçirtmək üçün yolunu bilərəkdən uzadırdı.
</p>
<p>Nəhayət, O, <em>Mark 7:31-də</em> baş verən hadisənin olduğu yerə —
  Dekapolisə gəlib çıxdı. Burada növbəti ipucunu görürük. İsa camaata əmr
  etdi ki, yerə (<em>epi ten gen</em>) otursunlar. Yayın axırları olduğu
  üçün yerdə ot qurumuşdu.</p>
<p>Başqa sözlə desək, İsanın bu şimal səfəri <em>altı ay çəkdi</em>. Biz
  bu altı ayda nələrin baş verdiyini bilmirik. Lakin əminik ki, bu altı ay
  Məsihin şagirdlərinin həyatında çox vacib dövr olub. Çünki bu vaxt
  ərzində İsa məqsədyönlü şəkildə onlara həqiqətləri öyrədib. Unutmayaq
  ki, sınaq dövründən əvvəl şagirdlər İsa ilə altı ay birlikdə
  olublar.</p>
<p>Bəzi ilahiyyatçılar elə hesab edirlər ki, beş min və ya dörd min
  insanın doydurulması eyni hadisənin müxtəlif variantlarıdır. Amma bu,
  belə deyil. Gördüyümüz kimi, hadisələr müxtəlif vaxtlarda baş verib.
  Birincisi yazda, ikincisi isə yayda. Müxtəlif olan adamlar və yerlərdir.
  Dörd min adamın doydurulması <em>Dekapolisdə</em> baş vermişdi.
  Dekapolis özündə on müstəqil yunan şəhərini birləşdirirdi. Burada
  yəhudilərdəkindən də çox qeyri-yəhudilərə rast gəlmək mümkün idi. Bu
  fakt <em>15:31</em>-dəki «Xalq.... heyrətləndi və <em>İsrailin
    Allahını</em> izzətləndirdi» ifadəsinin qəribəliyini göstərir.</p>
<p>Qeyri-yəhudilərin gözündə baş verənlər İsrailin Allahının qüdrəti
  idi. Bu hadisələrin müxtəlifliyini təsdiqləyən başqa kiçik bir ipucu da
  var. Beş min nəfərin doydurulmasını təsvir edən hadisədə artıq qalan
  hissələri toplamaq üçün istifadə edilən səbətlərə <em>kofina</em>, dörd
  min adamın doydurulması ilə bağlı hadisədə isə <em>sfuridlər</em>
  deyilir. <em>Kofinos</em> dar boğazlı butulka formasında səbət idi.
  Yəhudilər çox vaxt yeməklərini bu səbətdə daşıyırdılar ki,
  qeyri-yəhudilərin əli dəydiyi və buna görə murdar hesab etdikləri yeməyə
  möhtac qalmasınlar. <em>Sfurides</em> bizim qapaqlı səbətlərə oxşayırdı.
  Bu səbətlər o qədər yekə olurdu ki, onun içinə hətta adam belə
  sığışırdı. Bu tip səbətlərdən qeyri-yəhudilər istifadə edirdilər.</p>
<p>Bu şəfanın və izdihamın doydurulmasının qeyri-adiliyi İsanın
  şəfqətinin və mərhəmətinin qeyri-yəhudilərə də aid olmasında idi. Bu,
  həyat çörəyinin təkcə yəhudilər üçün deyil, eyni zamanda Həyat Çörəyinin
  yanında olan qeyri-yəhudilər üçün də nəzərdə tutulduğunun rəmzidir.</p>
<h2 id="isa-məsihin-mərhəməti-matta-1529-39-ardı">İSA MƏSİHİN MƏRHƏMƏTİ
  (Matta 15:29-39 (ardı))</h2>
<p>Bu ayələrdə bizə İsa Məsihin mərhəməti və xeyirxahlığı bütünlüklə
  açıqlanır. Biz Onun insanların bütün ehtiyaclarını necə ödədiyini
  görürük.</p>
<ol type="1">
  <li>
    <p>Biz Onun fiziki <em>xəstəlikləri</em> sağaltdığını görürük.
      Topal, şikəst, kor və kar adamları Onun ayaqlarına gətirirdilər və O,
      adamları sağaldırdı. İsa dünyanın fiziki iztirablarının qayğısına qalır.
      Bu gün insanlara şəfa verən adamlar İsanın işini görmüş
      olurlar.</p>
  </li>
  <li>
    <p>Biz Onun <em>yorğunların</em> qayğısına qaldığını görürük.
      İnsanlar yorulmuşdu. İsa onları uzun və çətin yola hazırlamaqdan ötrü
      qüvvətləndirmək istəyirdi. İsa dünyanın yorğun səyyahlarına və
      işçilərinə sonsuz qayğı göstərir.</p>
  </li>
  <li>
    <p>Biz Onun <em>acları</em> doydurduğunu görürük. Biz görürük ki,
      İsa fiziki aclığı və ehtiyacları ödəməkdən ötrü hər şeyi qurban edir.
      İsa insanın canının qayğısına qaldığı kimi, bədəninin də qayğısına
      qalır. Biz burada insanların saysız-hesabsız ehtiyaclarını təmin etmək
      üçün Tanrının Öz gücünü necə sərf etdiyini görürük. Bu ayələrlə bağlı
      belə bir gözəl fikir var. İsa xidmətinin üç ardıcıl mərhələsini xalqını
      doydurmaqla başa vurur. İlk dəfə bu, Qalileyadakı xidmətinin sonunda beş
      min nəfəri doydurmaqla baş verir. Çünki bundan sonra İsa heç vaxt
      Qalileyada nə öyrədir, nə təbliğ edir, nə də şəfa verir. İkinci dəfə
      İsrailin xaricindəki qeyri-yəhudilərə (əvvəlcə Sur və Sidonda, sonra isə
      Dekapolisdə) qısa xidmətdən sonra dörd min adamı doydurur. Üçüncü və
      sonuncu dəfə bu, Yerusəlimdəki axırıncı şam yeməyində baş
      verir.</p>
  </li>
</ol>
<p>Bu, çox gözəl idi: İsa insanlar yola çıxmamışdan əvvəl onları güclə
  təmin etməmiş heç vaxt tərk etməzdi; İsa yoluna davam etməzdən əvvəl
  ətrafına insanları toplayar, onları həyat çörəyi ilə doydururdu. O,
  həmişə Özünü tamlığı ilə onlara qurban edirdi. İsa Məsih bu gün də
  ruhumuzu doydurmaq və ömür boyu bizi gücləndirmək üçün çörək təklifi ilə
  həyatımıza gəlir.</p>
