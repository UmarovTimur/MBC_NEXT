<h1>14-cü fəsil</h1>
<h2 id="vəftizçi-yəhyanin-faciəsi-matta-141-12">VƏFTİZÇİ YƏHYANIN
  FACİƏSİ (Matta 14:1-12)</h2>
<p>Vəftizçi Yəhyanın ölümündən bəhs edən bu faciəli hekayədə bütün
  personajlar canlı və aydın şəkildə təsvir edilmişdi.</p>
<ol type="1">
  <li>
    <p>Bu, Vəftizçi Yəhyanın özüdür. Hiroda görə, Yəhyanın iki
      çatışmazlığı var idi: a) Tarixçi İosif Flavinin da qeyd etdiyi kimi, o,
      xalq arasında çox məşhur idi («Yəhudilərin qədimliyi» 18:5,2):</p>
  </li>
</ol>
<blockquote>
  <p>«Budur, bir çoxları onu dinləmək üçün izdihamla gəldi. Çünki onun
    sözlərindən çox təsirlənmişdilər. Hirod isə Yəhyanın insanlara təsir
    gücündən ehtiyat edirdi. O, Yəhyanın bundan istifadə edib, üsyan
    qaldıracağından qorxurdu (çünki onlar Yəhyanın əmr etdiyi hər şeyi
    etməyə hazır idilər). Elə buna görə də Yəhyanın gətirə biləcəyi bütün
    bəlaların qarşısını almaq və onu öldürmədiyinə görə sonradan peşman
    olmaması üçün Yəhyanı öldürmək qərarına gəldi. Hirod hər şeydən ehtiyat
    etdiyinə görə Yəhya həbs etdirib, Maxeron qalasına göndərdi... sonra
    öldürtdü».</p>
</blockquote>
<p>İosif Flavinin fikrincə, Hirodu Yəhyanı öldürməyə vadar edən səbəb
  şübhə və paxıllıq idi. Hirod istənilən zəif, xoflu və qorxaq tiran kimi,
  rəqibi məhv etməyin yalınız bir yolunu görürdü — onu öldürmək.</p>
<p>b) Amma Əhdi-Cədidin müəllifləri bütün məsələyə başqa
  nöqteyi-nəzərdən baxırlar. Onlar iddia edirlər ki, Hirod Yəhyanı doğru
  danışdığı üçün öldürüb. Bir tiranı məzəmmət etmək həmişə təhlükəlidir.
  Yəhya da məhz bunu edirdi.</p>
<p>Məsələ çox sadə idi. Hirod Antipa ən-Nəbatiyədən olan ərəb padşahının
  qızı ilə evlənmişdi. Romada Hirod Antipanın bir qardaşı var idi, onun da
  adı Hirod idi. Əhdi-Cədidin müəllifləri onu Filip adlandırırlar. Ola
  bilsin, onun tam adı Hirod Filip olub. Hirod (Filip) Romada varlı bir
  şəxs kimi yaşayırdı. Onun öz səltənəti yox idi. Romaya səfəri zamanı
  Hirod Antipa qardaşının arvadını yoldan çıxardı və ərini tərk edib
  onunla evlənməsinə razı saldı. Bunun üçün o, arvadını boşamalı oldu və
  bu, aşağıda görəcəyimiz kimi, onun üçün fəlakətli nəticələrə gətirib
  çıxardı. Məsələnin mənəvi tərəfini bir kənara qoysaq, Hirod arvadını
  boşamaqla iki Qanunu pozmuş oldu: birincisi, heç bir səbəb göstərmədən
  arvadını boşadı, ikincisi, qardaşının arvadı ilə evləndi. Hansı ki,
  yəhudi qanunlarına görə hər ikisi qadağan idi. Yəhya heç çəkinmədən bunu
  pislədi.</p>
<p>Şərq despotunu məzəmmət etmək həmişə təhlükəlidir. Beləliklə, Yəhya
  məzəmmətləri ilə ölüm əmrini imzalamış oldu. Vəftizçi Yəhya harada
  pislik görürdüsə, onu qınayırdı. Şotlandiya Presviterian kilsəsinin
  banisi Con Noks Şotlandiya kraliçası Mariya Stüartın əleyhinə çıxanda,
  kraliça ondan hökmdarın gücünə müqavimət göstərməyi məqbul hesab
  edib-etmədiyini soruşmuşdu. Con Noks suala belə cavab vermişdi: «Əgər
  şahzadələr öz hədlərini aşsalar, onlara müqavimət göstərmək, hətta
  devirmək olar». Dünya öz həyatlarını riskə ataraq padşahlara və
  kraliçalara əxlaq qanunu olduğunu cəsarətlə söyləyən bu böyük insanlara
  borcludur.</p>
<ol start="2" type="1">
  <li>
    <p>İkincisi, Hirodiya. Aşağıda görəcəyimiz kimi, bu qadın
      şan-şöhrətə düşkün olsa da, Hirodu hər cəhətdən məhvə apardı. Hələlik
      sadəcə qeyd edək ki, o özünü üç günahla ləkələdi. Hirodiya əxlaqsız və
      sədaqətsiz qadın idi; o, intiqam hissi ilə yaşayan qadın idi, hirsindən
      alışıb yanırdı, haqlı olaraq qınansa belə, qisas almağa can atırdı.
      Bəlkə də ən pisi o idi ki, bu qadın qisas planını həyata keçirmək üçün
      öz qızından istifadə etməkdən çəkinmədi. Günahını üzünə vuran Allah
      adamından intiqam almaq üçün yol tapmaq özü böyük pislik idi. Ən pisi
      isə o idi ki, qızını alçaq məqsədləri üçün istifadə edərək, onu
      özününkündən böyük günaha sövq etdi. Şəxsi, rəzil məqsədlərinə çatmaqdan
      ötrü övladını ləkələyən valideynlər haqqında uzun-uzadı danışmağa
      ehtiyac yoxdur.</p>
  </li>
  <li>
    <p>Bu, Hirodiyanın qızı Şalomitdir. Şalomit çox güman ki, gənc idi —
      onun on altı ya da on yeddi yaşı vardı. Onun sonradan başına nə
      gəldiyini bilmirik, amma sürükləndiyi günah etdiyi günahlardan daha pis
      idi. Lakin onun abırsız biri olduğu görünür: padşah qanından olan
      şahzadə sadə bir rəqqasə kimi davrandı, onun rəqsləri ədəbsiz idi və
      şəhvətli fikirlər yaradırdı. Şahzadənin tamaşaçılar qarşısında rəqs
      etməsinin özü biabırçılıq sayılırdı. Hirodiya onu haqlı olaraq təhqir
      edən adamdan qisas almaq üçün qızının ləyaqətinin alçalmasına heç bir
      əhəmiyyət vermədi.</p>
  </li>
</ol>
<h2 id="hirodun-süqutu-matta-141-12-ardı">HİRODUN SÜQUTU (Matta 14:1-12
  (ardı))</h2>
<ol start="4" type="1">
  <li>
    <p>Bu, Hirodun özüdür. O, burada tetrarx adlanır, yəni ölkənin
      <em>dörddəbir hissəsinə hökmdarlıq</em> edən. Lakin sonra bu söz, burada
      olduğu kimi, əsarətdə olan ölkənin hökmdarı mənasını qazanmışdır. Böyük
      Hirodun çoxlu oğulları var idi. Ölərkən səltənətini üç yerə böldü və
      romalıların razılığı ilə onları üç oğluna vəsiyyət etdi. O, Arxelaya
      Yəhudeya və Samariyanı, Filipə — şimal Traxonitis bölgəsi və İtureyanı,
      bu epizodda haqqında danışdığımız Hirod Antipaya Qalileya və Pereyanı
      verdi. Hirod Antipa heç də pis padşah deyildi. Amma burada o, ölümünə
      səbəb olan yola çıxdı. Onun haqqında bunları demək olar:
    </p>
  </li>
</ol>
<ol type="a">
  <li>
    <p>O, vicdansız adam idi. İsa Məsih Qalileyada məşhurlaşanda, Hirod
      elə güman etdi ki, Yəhya dirilərək geri dönüb. III əsrin məsihçi
      ilahiyyatçısı, filosofu və filoloqu Origen bununla bağlı çox maraqlı bir
      ehtimal irəli sürmüşdür. O, İsanın anası Məryəmin Yəhyanın anası
      Elizavetin yaxın qohumu olduğunu göstərir (<em>Luka 1:36</em>). Başqa
      sözlə desək, İsa Məsih və Yəhya qan qohumu idilər. Origen də İsa ilə
      Yəhyanın zahirən çox oxşar olması rəvayətinə istinad edir. Əgər bu,
      həqiqətən də, belədirsə, Hirodun ləkələnmiş vicdanının qorxmaq üçün daha
      çox səbəbi ola bilərdi. Hirod pis əməllərinə şahidlik edən insanları
      aradan götürməklə etdiyi günahdan yaxa qurtara bilməyəcəyinə ən yaxşı
      nümunədir. İnsanın vicdanı var. Hətta insanlar öldükləri üçün bizi
      ittiham edə bilməsələr belə, Allah vicdanımızı dilə gətirə
      bilər.</p>
  </li>
  <li>
    <p>Zəif adamlar, adətən, necə davranırsa, Hirod elə davrandı: o,
      axmaq andına sadiq qalaraq böyük Qanunu pozdu. O, Şalomitin nə
      istəyəcəyini, nə tələb edəcəyini düşünmədən söz verdi. O, yaxşı bilirdi
      ki, andına sadiq qalmaq üçün onun tələbini yerinə yetirməli, beləliklə
      də, verdiyi sözdən daha vacib Qanunu pozmalıdır. Amma yenə də bunu etdi.
      Çünki səhvini etiraf etmək gücündə deyildi. O, əxlaq qanunundan daha çox
      qadın qəzəbinin alovlanmasından qorxurdu. Onu vicdanının səsindən çox
      qonaqlarının tənqidi, bəlkə də, lağ etməsi narahat edirdi. Hirod öz
      səlahiyyətindən yanlış yerdə istifadə etdi, baxmayaraq ki, o, həqiqətin
      nə olduğunu bilirdi. Bununla da gücünü yox, zəifliyini sübut
      etdi.</p>
  </li>
  <li>
    <p>Qeyd etdiyimiz kimi, Hirodun bütün bu davranışları onun süqutunun
      başlanğıcı oldu. Hirodun Hirodiyanı yoldan çıxarması və birinci
      arvadından boşanması, təbii olaraq, birinci arvadının atası —
      ən-Nəbatiyənin ərəb padşahı Aretanı qəzəbləndirdi. O, Hiroda qarşı
      müharibəyə başladı və onu ağır məğlubiyyətə uğratdı. İosif Flavi bu
      barədə belə yazır:</p>
  </li>
</ol>
<p>«Bəzi yəhudilər hesab edirdilər ki, Hirodun ordusunun məğlubiyyəti
  Allahın müdaxiləsi və Vəftizçi adlanan Yəhyaya etdiyi cəzanın
  nəticəsidir».</p>
<p>(«Yəhudilərin qədimliyi» 18:5.2).</p>
<p>Hirod yalnız romalıların köməyilə xilas oldu.</p>
<p>Hirodiya ilə qeyri-qanuni və əxlaqsız birlik Hiroda bəladan başqa bir
  şey gətirmədi. Lakin Hirodiyanın təsiri bununla bitmədi. Zamanla Roma
  taxtına imperator Kaliqula çıxdı. Traxonitis bölgəsinin və İtureyanın
  tetrarxı Filip öldü. Kaliqula vilayəti Hirod ailəsinin Hirod Aqrippa
  adlı başqa bir üzvünə verildi. Ona əyalətlə birlikdə padşah titulu da
  verildi. Aqrippanın padşah titulu alması Hirodiyada kəskin paxıllıq
  hissi oyatdı. İosif Flavi bu barədə belə deyir:</p>
<blockquote>
  <p>«Təhqir hissi onu o qədər bürüdü ki, bədbəxtliyini gizlədə
    bilmədi»</p>
</blockquote>
<p>(«Yəhudilərin qədimliyi» 18,7-1).</p>
<p>Bu paxıllıq üzündən Hirodu qızışdırdı ki, Romaya gedib Kaliquladan
  ona padşah titulu verməsini xahiş etsin. «Gəlin Romaya gedək» — deyə
  Hirodiya təklif edir, — heç nəyi, istər pul, istər gümüş, istərsə də
  qızılı əsirgəməyək, çünki bunların padşahlıq almaqdan daha böyük faydası
  ola bilməz».</p>
<p>Hirod, həqiqətən də, bu məsələ ilə məşğul olmaq istəmirdi. O,
  təbiətcə tənbəl idi və üstəlik, ciddi çətinlikləri qabaqcadan görürdü.
  Amma israrlı arvad burada da məqsədinə nail oldu. Hirod Romaya getməyə
  hazırlaşırdı. Aqrippa isə Hirodu Romaya qarşı xain üsyan hazırlamaqda
  ittiham edərək, onu qabaqladı. Kaliqula Aqrippanın ittihamlarına inandı,
  Hirodun əyalətini, eləcə də bütün pulunu əlindən alıb, hamısını
  Aqrippaya verdi. Hirodun özü isə uzaq Qalliyaya sürgün edildi və orada
  öldü.</p>
<p>Beləliklə, nəticədə Hirod Hirodiyaya görə var-dövlətini, vilayətini
  itirdi və Qalliyanın ucqar bir yerində çox acınacaqlı həyat sürdü.
  Yalnız burada Hirodiya bir anlıq fədakarlıq göstərdi. O, Aqrippanın
  bacısı idi. Kaliqula ona Aqrippa naminə şəxsi əmlakını və sərvətini
  əlindən almayıb, əri ilə birlikdə sürgünə getmək məcburiyyətində
  olmadığını söylədi. Hirodiya isə ona belə cavab verdi:</p>
<blockquote>
  <p>«Ey imperator, sən, həqiqətən, bütün bunları mənə təklif etməklə öz
    əzəmətini göstərirsən. Amma ərimə olan məhəbbətim sənin yaxşı
    hədiyyəndən istifadə etməyimə mane olur. Çünki rifah içində olduğum
    halda onu indi bu vəziyyətində tərk etməyim ədalətsizlik olardı.</p>
  <p>(«Yəhudilərin qədimliyi» 18:7.2)</p>
</blockquote>
<p>Beləliklə, Hirodiya Hirodun ardınca sürgünə getdi.</p>
<p>Əgər günahın cəzasız qalmadığını sübut etməyə ehtiyac varsa, bunu
  Hirod Antipanın hekayəsində görmək olar. Fəlakət Hirodun Hirodiyanı ilk
  dəfə yoldan çıxardığı gündən başlamışdı. Bu xəyanətin ardınca Yəhyanın
  öldürülməsi baş verdi. Sonda isə onu həm sevən, həm də məhvə aparan
  qadın istisna olmaqla, hər şeyini itirdiyi bədbəxtlik baş verdi.</p>
<p><strong>13-21</strong></p>
<h2 id="şəfqət-və-güc-matta-1413-21">ŞƏFQƏT VƏ GÜC (Matta 14:13-21)</h2>
<p>Yəqin ki, Qalileyada tək qalmaq çətin idi. Qalileya şimaldan cənuba
  cəmi 80 km, qərbdən şərqə təxminən 40 km məsafədə yerləşən kiçik bir
  ölkədir. İosif Flavinin fikrincə, o dövrdə Qalileyada hər birində
  əhalisi 15 mindən çox olan 204 şəhər və kənd var idi. Əhalinin belə sıx
  məskunlaşdığı yerdə uzun müddət insanlardan uzaqlaşmaq asan olmasa da,
  gölün o tayı sakitlik idi, onun eni, hətta ən geniş yerində belə, cəmi
  12 kilometr idi. İsa Məsihin dostları balıqçılar idi, ona görə də
  onlardan birinin qayığına minib, gölün şərq sahilində sığınacaq axtarmaq
  çətin deyildi. İsa Məsih Yəhyanın ölümünü eşidəndə məhz belə də
  etdi.</p>
<p>İsanın tək qalmaq istəməsi üç sadə və normal səbəblə izah edilir.
  Onun da hamı kimi istirahətə ehtiyacı var idi. O, heç vaxt düşünmədən
  özünü təhlükəyə məruz qoymurdu. İndi isə Yəhyanın taleyini vaxtsız
  yaşamamaq üçün müvəqqəti olaraq harasa getmək daha yaxşı olardı. Çox
  güman ki, Çarmıxa çəkilmək vaxtı yaxınlaşdıqca, İsa insanlarla
  görüşməzdən əvvəl Allahla görüşməli olduğunu bilirdi. O, tənha yerdə
  bədəni üçün dinclik, ruhu üçün güc axtarırdı.</p>
<p>Amma orada da O dincələ bilmədi. Sahildən qayığın yelkənini necə
  qaldırdığını görmək və hara doğru getdiyini başa düşmək çətin deyildi.
  İnsanlar gölün ətrafında dolanaraq Onun gəlişini gözləyirdilər. İsa
  Məsih orada yoxsullara şəfa verdi. Axşam düşəndə ​​insanlar evlərinə
  getməzdən əvvəl onları yedizdirdi. İsanın çox möcüzəsi var. Amma yalnız
  bir neçə möcüzəsi bu möcüzə qədər bizə çox şey göstərir.</p>
<ol type="1">
  <li>
    <p>Bu möcüzə İsanın mərhəmətindən bəhs edir. O, izdihamı görəndə
      onlara qəlbində şəfqət duydu. Bu necə də gözəldir! İsa oraya dinclik,
      rahatlıq tapmaq və bir müddət tək qalmaq üçün gəldi, lakin əvəzində O,
      ehtiyacları və xahişləri ilə Onu əhatə edən böyük bir izdiham gördü. O,
      asanlıqla qəzəblənə bilərdi. İstirahət və rahatlıq axtardığı yerdə O,
      yenə sonsuz xahişlərlə qarşılaşdı. Məgər Onun istirahəti, rahatlığı, Özü
      üçün ayırdığı vaxt ola bilməzdimi?</p>
  </li>
</ol>
<p>Lakin İsa Məsih xidmət etməyə gəlmişdi. O, nəinki qəzəblənir,
  insanların Ona mane olduğunu düşünürdü, əksinə, adamlara mərhəmət
  edirdi. Keçmişdə varlı olmuş ali kasta hindu məsihçisi olan Premanand öz
  tərcümeyi-halında belə yazırdı: «Bu gün, Məsihin dövründə olduğu kimi,
  məsihçiliyi qəbul etməyənlərə eyni mesajı verməliyik: <em>Allah bizim
    qayğımıza qalır</em>». Biz heç vaxt düşünməməliyik ki, insanlara
  ayırmağa vaxtımız yoxdur. Adamlar bizə əngəl, yük kimi
  görünməməlidirlər. Premanand daha sonra deyir: «Öz təcrübəm göstərir ki,
  mən və ya başqa bir missioner və ya hindli kahin ehtiyacları ilə
  yaxınlaşan adamlara qarşı səbirsizlik və ya narahatlıq əlamətləri
  göstərəndə, onlara çox məşğul olduğumuzu bildirəndə, nahar və ya çay
  vaxtının yaxınlaşdığına görə gözləyə bilməyəcəyimizi deyəndə. belə
  insanları birdəfəlik itiririk, onlar bir daha geri qayıtmırlar». Bir
  gözü saatda qala-qala insanlarla danışmaq olmaz. Çünki belə olanda ədəb
  qaydaları imkan verən kimi adamlara onlardan qurtulmaq istədiyimizi
  bildiririk.</p>
<p>İsa heç vaxt insana maneə və ya əlverişsiz bir vəziyyət kimi
  baxmırdı, hətta bütün varlığı təcili istirahət və rahatlıq tələb edəndə
  belə. Onun ardıcılları da belə etməlidir.</p>
<ol start="2" type="1">
  <li>
    <p>Bu epizodda İsa Məsihin bütün xeyir-duaların Allahdan olduğuna
      şəhadət etdiyini görürük. İsa çörəyi götürüb xeyir-dua verdi və şükür
      duası etdi. Yeməkdən əvvəl yəhudilərin duası çox sadə idi: «Ey Allahımız
      Yehova, kainatın Padşahı, torpaqdan çörək yetişdirən, Sənə alqış olsun!»
      Ola bilsin, İsa da belə dua edirdi. Çünki bu dua hər yəhudi ailəsində
      səsləndirilirdi. Burada İsa insanlara göstərir ki, onlara bəxş etdiyi
      hər şey — Allahın hədiyyəsidir. İnsan insana belə həmişə təşəkkür etmir,
      qaldı ki Allaha şükür etsin.</p>
  </li>
</ol>
<h2 id="məsihin-fəaliyyəti-ilə-əlaqədar-olaraq-şagirdlərin-vəziyyəti-matta-1413-21-ardı">MƏSİHİN
  FƏALİYYƏTİ İLƏ ƏLAQƏDAR OLARAQ ŞAGİRDLƏRİN VƏZİYYƏTİ (Matta 14:13-21
  (ardı))</h2>
<ol start="3" type="1">
  <li>
    <p>Bu möcüzə bizə şagirdlərin Məsihin fəaliyyətində tutduqları yeri
      aydın göstərir. Burada deyilir ki, İsa Məsih çörəkləri şagirdlərə,
      şagirdlər isə camaata verdi. O vaxt da bugünkü kimi, İsa Məsih
      şagirdləri vasitəsilə iş görürdü.</p>
  </li>
</ol>
<p>Biz İmanlı Cəmiyyətinin mahiyyətini açıqlayan bu həqiqətlə tez-tez
  qarşılaşırıq. Düzdür, şagirdlər, Rəbb olmadan aciz və köməksizdirlər.
  Amma bu da həqiqətdir ki, Rəbb Öz fəaliyyətini şagirdlərlə
  əlaqələndirir. İsa Məsih bir şeyin edilməsini istəyirsə, bir uşağı
  öyrətmək və ya bir insana kömək etmək istəyirsə, mütləq bunu edəcək
  adamı tapacaq. İsanın onların vasitəsilə hərəkət edəcəyi və danışa
  biləcəyi insanlara ehtiyacı var. İsa Məsihə onların vasitəsilə hərəkət
  edəcəyi şagirdlər lazımdır. Bu şagirdlər vasitəsilə Onun həqiqəti və
  məhəbbəti başqalarının həyatına daxil ola bilər. O Öz ənamlarını verə
  biləcəyi insanlara ehtiyac duyur ki, onlar da həmin ənamları başqalarına
  ötürə bilsinlər.</p>
<p>Belə böyük tapşırığı görəndə tez ruhdan düşmək olar, lakin bu
  hadisədə başqa bir məqam bizi ruhlandıra bilər. İsa Məsih camaatı
  yedizdirməyi əmr edəndə şagirdlər cavab verdilər ki, əllərində cəmi beş
  çörək və iki balıq var. Buna baxmayaraq, İsa onların gətirdiklərindən
  möcüzə göstərdi. İsa hər birimizin qarşısına möhtəşəm tapşırıq qoyur —
  insanlara Onun haqqında danışmaq. Lakin O bizdən bizdə olmayan əzəmət və
  mükəmməllik tələb etmir. O bizə deyir: «Yanıma olduğunuz kimi gəlin, nə
  qədər az da olsa, əlinizdə olanı Mənə gətirin, mən də ondan möhtəşəm
  şəkildə Öz xidmətimdə istifadə edəcəyəm». Məsihin əlində ən az olan da
  həmişə bəs edir.</p>
<ol start="4" type="1">
  <li>
    <p>Möcüzənin təsvirinin ən sonunda qalıqların toplandığı gözəl bir
      yer var. Bir möcüzə ilə insanları qidalandırmaq mümkün olsa belə,
      qalıqlar israf edilməməlidir. Burada bir şeyi qeyd etmək lazımdır: Allah
      insanlara qeyri-adi dərəcədə səxavətlə verir, amma israfçı olmaq olmaz.
      Biz həmişə Allahın səxavətli hədiyyəsindən ağıllı şəkildə istifadə
      etməliyik.</p>
  </li>
</ol>
<h2 id="möcüzə-yaratmaq-matta-1413-21-ardı">MÖCÜZƏ YARATMAQ (Matta
  14:13-21 (ardı))</h2>
<p>İsanın möcüzələri haqqında oxuyanların bəziləri onları başa düşməyə
  ehtiyac görmürlər. Ancaq elələri də var ki, bu möcüzələrlə bağlı
  sualları yaranır və onları başa düşmək zərurəti hiss edirlər. Buna görə
  utanmaq lazım deyil. Çünki Allah sorğu-sual edən ağıllardan çəkinmir.
  İsanın möcüzələrinə necə yanaşmağımızdan asılı olmayaraq, bir şey
  tamamilə aydındır: onlara heç vaxt <em>baş vermiş</em> hadisə kimi
  baxmaq olmaz. Biz həmişə onlara <em>baş verənlər</em> kimi baxmalıyıq.
  Bunlar tarixdə təcrid olunmuş hadisələr deyil; bu möcüzələr İsa Məsihin
  həmişəlik və daimi fəal gücünün təzahürüdür.</p>
<p>Çoxları bu möcüzəyə çörək və balıqların sadə artımı kimi baxmır. Belə
  olsaydı, bu, bir dəfə baş vermiş və bir daha təkrarlanmayan hadisə
  olardı.</p>
<p>Çoxları bu möcüzədə Rəbbin müqəddəs süfrəsini görür. Onlar hesab
  edirlər ki, orada olanların hər biri yalnız kiçik bir parça yemək aldı,
  bununla da yola çıxmağa güc tapdılar. Hamı bundan razı idi. Onlar hesab
  edirlər ki, bu, insanların fiziki aclıqlarını təmin etdikləri qida
  deyildi. Bu, Məsihin ruhani qidası idi. Əgər belədirsə, onda bu möcüzə
  biz hər dəfə ibadətə toplaşanda təkrarlanır. Çünki orada bizi Allaha
  aparan həyat yolunda daha qüvvətlə yeriməyə imkan verən ruhani qida
  alırıq.</p>
<p>Bu möcüzəni necə başa düşməyimizin heç bir əhəmiyyəti yoxdur. Bir şey
  tamamilə aydındır: Məsihin olduğu yerdə yorğun rahatlıq tapır, ac qalmış
  qəlb doyur.</p>
<p><strong>22-27</strong></p>
<h2 id="həyəcan-və-təlaş-saati-matta-1422-27">HƏYƏCAN VƏ TƏLAŞ SAATI
  (Matta 14:22-27)</h2>
<p>İsa Məsih insanları yedizdirdikdən sonra şagirdlərini yolladı.
  Mattanın yazdığına görə, İsa onları qayığa mindirib Özündən əvvəl
  getməyə <em>məcbur etdi</em>. <em>Məcburiyyət</em> sözü ilk baxışda
  qəribə görünür. Amma Yəhyada bu hadisənin təsvirinə baxsaq, izahını tapa
  bilərik. Yəhya deyir ki, insanlar yeyəndən sonra gəlib İsanı zorla
  padşah etmək istəyirdilər (<em>Yəhya 6:15</em>). Bu, ümumi təsdiq
  dalğası idi və İsrail kimi dövlətdə asanlıqla inqilaba vəsilə ola
  bilərdi. Vəziyyət təhlükəli idi və şagirdlər bunu daha da pisləşdirə
  bilərdilər, çünki onların da İsanın yer üzündəki səlahiyyət və gücü
  haqqında müəyyən təsəvvürləri var idi. İsa şagirdlərini ona görə
  göndərdi ki, Özünün təklikdə daha yaxşı öhdəsindən gələ biləcəyi bir
  vəziyyət yaranmışdı və O, şagirdləri bu işə cəlb etmək istəmirdi.</p>
<p>İsa tək qalanda dua etmək üçün dağa çıxdı. Bu vaxt gecə oldu.
  Şagirdlər gölün o tayına geri qayıtdılar; birdən göldə fırtına qopdu.
  Şagirdlər külək və dalğalarla mübarizə apara-apara güclə
  irəliləyirdilər. Gecə ikən İsa o biri sahilə keçmək üçün piyada gölün
  ətrafına endi.</p>
<p>O dövrdə gecə dörd hissəyə bölünürdü: axşam saat 6-dan 9-a qədər,
  axşam saat 9-dan gecəyarı saat 12-yə qədər, gecəyarı saat 12-dən səhər
  saat 3-ə qədər və səhər saat 3-dən səhər 6-ya qədər. Beləliklə, səhər
  saat 3-də gölün şimal tərəfində dağ yolu ilə gedən İsa, dalğalarla
  mübarizə aparan bir qayıq gördü və şagirdlərinə kömək etmək üçün sahilə
  endi.</p>
<p><em>İsa şagirdlərinin ehtiyacı olan vaxtda onların yanına gəldi.</em>
  Külək əsəndə və həyat mübarizəyə çevriləndə, İsa ehtiyac yaranan kimi
  kömək etmək və xilas etmək üçün orada idi.</p>
<p>Həyatda belə küləklər tez-tez əsir. Çətinliklərlə qarşılaşırıq və
  həyat bizim özümüzlə, maddi problemlərlə, imtahanlarla, kədərlə,
  qərarlarımızla yorucu bir mübarizəyə çevrilir. Belə anlarda heç kim
  təkbaşına döyüşməməlidir, çünki İsa həyatın fırtınalarından keçərək
  xilas olmağımız üçün əllərini uzadır, sakit səslə bizi cəsarətli olmağa
  və qorxmamağa çağırır.</p>
<p>Bu hadisəni necə başa düşməyimizin heç bir əhəmiyyəti yoxdur. Burada
  İsanın İsraildə bir dəfə fırtına zamanı etdiyindən daha çox məna var. Bu
  Onun külək əsəndə və həyat fırtınası ilə alt-üst olmaq təhlükəsi ilə
  üz-üzə qalanda, Öz xalqı üçün etdiklərinin əlaməti və simvoludur.</p>
<p><strong>28-33</strong></p>
<h2 id="fəlakət-və-dirilmə-matta-1428-33">FƏLAKƏT VƏ DİRİLMƏ (Matta
  14:28-33)</h2>
<p>Əhdi-Cədiddə Peterin xarakterinin bu qədər tam şəkildə açıqlandığı
  başqa bir yer yoxdur. Burada Peterin üç xüsusiyyətini görürük.</p>
<p>1. Peter nə etdiyini dərk etmədən qeyri-iradi davranmağa meylli idi.
  Onun səhvi o idi ki, faktları incələmədən, olub-bitənləri ölçüb-biçmədən
  eyni şeyləri təkrarlayırdı. O, ölənə kimi Rəbbə sarsılmaz sədaqətini
  bəyan edib (<em>Matta 26:33-35</em>), sonradan Onu tanıdığını inkar
  edəndə də eyni şeyi etdi. Amma bundan da pis günahlar var, çünki Peterin
  bütün problemləri onun ürəyinin səsinə uyğun davranmasından irəli
  gəlirdi və bəzən nə qədər səhvlər etsə də, ürəyi həmişə səmimi sevgi ilə
  dolu idi.</p>
<p>2. Qeyri-iradi hərəkət edərkən Peter tez-tez uğursuzluğa düçar olur
  və kədərlənirdi. İsa insanın vəziyyətə necə baxması və hərəkətə
  keçməzdən əvvəl hər şeyi hərtərəfli düşünməsi barədə dəfələrlə
  danışmışdı (<em>Luka 9:57-58; Matta 16:24-25</em>). İsa insanlarla
  münasibətdə tamamilə dürüst idi. İnsanlar həqiqət yoluna gəlməzdən əvvəl
  İsa onlara demişdi ki, Onun ardınca gəlmək çoxlu bəlalara səbəb olacaq.
  Məsihçilərin uğursuzluqlarının çoxu onların vəziyyəti və nəticələrini
  ölçüb-biçmədən, kortəbii davranmasından irəli gəlir.</p>
<p>3. Lakin sonda Peter heç vaxt ağır məğlubiyyətə uğramadı, çünki o
  anda İsadan möhkəm yapışdı. Onun ən heyrətamiz cəhəti odur ki, yıxılanda
  hər dəfə ayağa qalxdı. Bəlkə də onu Məsihə daha da yaxınlaşdıran
  uğursuzluqları olub. Bir nəfər yaxşı deyib: müqəddəs o adam deyil ki,
  heç vaxt səhv etmir və uğursuzluğa düçar olmur, müqəddəs — hər
  yıxılandan sonra ayağa qalxıb yoluna davam edəndir. Peterin bütün
  uğursuzluqları və büdrəmələri onun Məsihi daha çox sevməsinə səbəb
  oldu.</p>
<p>Bu ayələr daha böyük və əbədi həqiqətlə bitir. İsa qayığa minəndə
  külək dayandı. Böyük həqiqət budur ki, İsanın olduğu yerdə ən böyük
  tufan belə sakitləşir.</p>
<p><strong>34-36</strong></p>
<h2 id="isa-məsihin-xidməti-matta-1434-36">İSA MƏSİHİN XİDMƏTİ (Matta
  14:34-36) </h2>
<p>Bu, Mattanın keçidlər etmək və müxtəlif epizodlar arasında əlaqə
  yaratmaq üçün istifadə etdiyi, demək olar ki, gözə çarpmayan yerlərdən
  biridir. Əhdi-Cədiddə heç bir mənası olmadığı üçün üstündən keçilən
  yalnız bir və ya iki belə cümlə var. Amma buna baxmayaraq, onlar İsa
  haqqında çox şey deyir.</p>
<ol type="1">
  <li>
    <p>Onlarda gözəllik var. İsa bir yerdə görünən kimi dərhal insanlar
      toplaşır, hay-küylə Ondan kömək istəyir və O da heç vaxt imtina etmir.
      Onları sağaldır. Burada Onun uzun müddət təbliğ etdiyi və ya öyrətməsi
      barədə bir söz deyilmir, yalnız şəfa verdiyi yazılır. İsanın ən
      heyrətamiz cəhəti o idi ki, O, insanları öyrədə-öyrədə Allahın
      xasiyyətini <em>təzahür etdirirdi</em>. O, insanlara Allahın onların
      qayğısına qaldığını <em>demirdi</em>. O, Allahın onların qayğısına
      qaldığını <em>göstərirdi</em>. Allahın sevgisini əməldə göstərmədən
      sözdə Allah sevgisini təbliğ etməyin mənası yoxdur.</p>
  </li>
  <li>
    <p>Amma onlarda pafos<a href="#fn68" class="footnote-ref" id="fnref68" role="doc-noteref"><sup>68</sup></a> var. Bu
      parçanın
      oxucusu görür ki, yüzlərlə və minlərlə insan sadəcə İsadan nəsə almaq
      üçün Onun yanına qaçırdı və lazım olan şəfanı alan kimi Onun ardınca
      getməyə qətiyyən hazır olmurdu. Bu, həmişə belə olub: insanlar
      məsihçiliyin verdiyi imtiyazları istəyirlər. Onlar məsihçiliyin
      öhdəliklərini götürmək istəmirlər. Axı bizim çoxumuz Allahı yalnız Ona
      ehtiyac duyanda xatırlayırıq. Allaha və İsa Məsihə qarşı nankorluq ən
      dəhşətli günahdır. İnsanlar çox vaxt məhz buna görə günahkar
      olurlar.</p>
  </li>
</ol>
