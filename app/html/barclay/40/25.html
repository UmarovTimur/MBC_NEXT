<h1>25-ci fəsil</h1>
<p><strong>1-13</strong></p>
<h2 id="hazirliqsizlarin-taleyi-matta-251-13">HAZIRLIQSIZLARIN TALEYİ
  (Matta 25:1-13)</h2>
<p>Əgər məsəli Qərb sivilizasiyasının adamının gözü ilə oxusaq,
  qeyri-təbii görünər. Amma reallıqda İsrail kəndində hər an, hətta yaxın
  vaxtlara qədər baş verə biləcək hadisədən bəhs edilir.</p>
<p>Toy böyük mərasim idi. Bütün kənd bəylə gəlini yeni evlərinə ötürmək
  üçün yola çıxırdı. Cütlük isə mümkün qədər çox insandan xoş arzular
  almaq məqsədilə ən uzun yoldan gedirdi. Yəhudi məsəlində deyilir:
  "Altıdan altmışa qədər hər kəs toy nağarası ilə gedəcək». Bir adam toy
  şənliyində iştirak etmək üçün ibadətindən belə vaz keçə bilər. Bu
  fikirlə ravvinlər də razılaşırdılar.</p>
<p>Bu hekayənin əsas mahiyyəti bildiyimiz hər şeydən çox fərqli olan
  yəhudi adətlərindədir. Yeni evlənənlər bal ayına getmirdilər, evdə qalıb
  bir həftə qapılarını açıq saxlayırdılar. Onlara şahzadə kimi yanaşır,
  hətta belə müraciət edirdilər. Bu onların həyatlarının ən xoşbəxt
  həftəsi idi. Həftəni ən yaxın dostları onlarla birlikdə qeyd edirdilər.
  Ağılsız bakirə qızlar isə təkcə toy mərasimini deyil, bütün həftəni
  qaçırmış olurdular.</p>
<p>Onların bütün toy şənliyini necə qaçırdıqları barədə hekayə tamamilə
  realdır. Səyahətçi Dr. Aleksandr Findli İsraildə gördüklərini belə
  təsvir edir: «Biz Qalileya şəhərinin darvazalarına yaxınlaşanda, mən
  yolda, maşınımızın qarşısında bir neçə musiqi alətində çalıb rəqs edən
  gözəl paltar geyinmiş qızlar gördüm. Mənim «onlar nə edirlər?» sualıma
  tərcüməçi cavab verdi ki, gəlinin yanında durub bəyi gözləyirlər.
  Tərcüməçidən toya baxmaq olarmı deyə soruşdum. O isə başını yelləyib
  dedi: «Toy bəlkə bu axşam olacaq, ya sabah gecə, ya da iki həftə
  sonra... nə vaxt olacağını heç kim dəqiq bilmir». Sonra izah etməyə
  başladı ki, nikah zamanı toy məclisinə qatılan orta səviyyəli bir ailəyə
  baş çəkmək çox maraqlıdır. Bəy gözlənilmədən, bəzən gecənin bir
  yarısında gəlir. Düzdür, o özündən əvvəl «Baxın! Bəy gəlir!» deyə
  qışqıran bir adam göndərməlidir. Amma bu, günün istənilən vaxtında ola
  bilər. Ona görə hamı hər an küçəyə çıxmağa hazır olmalıdır ki, bəy gələn
  vaxt onu qarşılaya bilsin. Onu da qeyd etmək lazımdır ki, hava
  qaralandan sonra heç kim çıraq yandırmadan bayıra çıxa bilməz. Bəy
  gələndən sonra qapılar onun arxasınca bağlanır, gec gələnlər içəri
  buraxılmırlar». 20-ci əsrdə təkrarlanan İsa Məsihin məsəlinin dramı bax
  budur. Bizim qarşımızda dayanan uydurma bir hekayə deyil, İsrail kənd
  həyatının bir hissəsidir.</p>
<p>İsanın bir çox məsəli kimi, bunun da həm yerli, həm də universal
  mənası var.</p>
<p>Onun xüsusi mənası yəhudilərin əleyhinə yönəlmişdir. Onlar Allahın
  seçilmiş xalqı idi. Onların bütün tarixi Allahın Oğlunun gəlişinə
  hazırlıqdan ibarət olmalı, özləri də O gələndə hazır olmalı idilər. Amma
  əvəzində onlar tamamilə hazırlıqsız idilər və qapıdan kənarda
  qalmışdılar. Burada yəhudilərin faciəvi hazırlıqsızlığı dramatik formada
  təqdim olunur.</p>
<p>Lakin məsəldə ən azı iki universal həqiqət var.</p>
<ol type="1">
  <li>
    <p>Bu məsəl bizə xəbərdarlıq edir ki, bəzi şeyləri son anda etmək
      olmaz. İmtahan günü çatanda imtahana hazırlaşmağa başlamaq çox gecdir.
      Kiməsə tapşırıq veriləndə, öyrənməyə başlamaq çox gecdir. Eləcə də uzun
      müddət müxtəlif fəaliyyətlərlə o qədər məşğul olmaq olar ki, Allahla
      görüşə hazırlaşmağa vaxt qalmaz.</p>
  </li>
  <li>
    <p>Bu məsəl bizə xəbərdarlıq edir ki, başqalarından borc alına
      bilməyən şeylər var. Ağılsız bakirə qızlar yağa təcili ehtiyac duyduqda
      borc ala bilmədilər. İnsan Allahla münasibəti borc ala bilməz — bu
      münasibəti o özü qurmalıdır. İnsan kimdənsə xarakter götürə bilməz —
      onun özünün xarakteri olmalıdır. Biz başqalarının yığdığı ruhani
      kapitalla yaşaya bilmərik. Bəzi şeylərə özümüz nail olmalıyıq, çünki
      onları başqalarından götürmək olmaz.</p>
  </li>
</ol>
<p><strong>14-30</strong></p>
<h2 id="gizlədilmiş-talantin-mühakiməsi-matta-2514-30">GİZLƏDİLMİŞ
  TALANTIN MÜHAKİMƏSİ (Matta 25:14-30)</h2>
<p>Bu məsəl də əvvəlki məsəl kimi o dövrdə onu eşidənlər üçün xüsusi bir
  dərs idisə, bu gün bizim üçün özündə bir neçə dərs ehtiva edir. Bu məsəl
  talant məsəli kimi tanınır. <em>Talant</em> pul vahidi idi, lakin
  <em>sikkə</em> ilə deyil, <em>çəki</em> ilə ölçülən pul vahidi. Buna
  görə də onun dəyəri qızıl, gümüş və ya mis olmasından asılı idi. Çox
  vaxt talant gümüş olurdu.
</p>
<p>Məsəlin ilkin variantında, şübhəsiz ki, bütün diqqət tənbəl qulun
  üzərində cəmlənmişdi.</p>
<p>Bu məsəl, şübhəsiz ki, ilahiyyatçılar və fariseyləri, eləcə də
  onların Allahın Qanunu və həqiqəti ilə əlaqəsini simvollaşdırır. Tənbəl
  qul talantını sonradan eyni formada sahibinə təhvil vermək üçün torpağa
  basdırdı. İlahiyyatçıların və fariseylərin məqsədi Qanunu olduğu kimi
  saxlamaq idi. Öz sözləri ilə desək, «qanun ətrafında hasar çəkməyə
  çalışırdılar». İstənilən dəyişiklik, hər hansı təkmilləşdirmə, yenilik
  onlar üçün lənət idi. Bütün bunlar durğunluğa, dini həyatın acizliyinə
  gətirib çıxardı.</p>
<p>Onlar bir talantı olan adam kimi hər şeyi olduğu kimi saxlamaq
  istəyirdilər və buna görə də qınanırdılar. Bu məsəldə İsa bizə deyir ki,
  yeniliyə can atmayan iman — iman ola bilməz, eləcə də özünü hər şeydən
  uzaqlaşdırandan Allah heç bir fayda görə bilməz. Ancaq bu məsəldə
  digərlərinə nisbətən daha çox şey var.</p>
<ol type="1">
  <li>
    <p>Bu məsəldə deyilir ki, Allah insanlara müxtəlif ənamlar və
      istedadlar verir. Bir nəfər beş, digəri iki, üçüncüsü isə bir talant
      alır. İnsanın neçə talant alması deyil, ondan necə istifadə etməsi
      önəmlidir. Allah heç vaxt insandan onda olmayanı tələb etməz. Amma sahib
      olduğu bütün qabiliyyətlərdən tamamilə istifadə etməsini tələb edər.
      İnsanların istedadları eyni deyil, amma can atmaqda və səy göstərməkdə
      onlar eyni ola bilərlər. Məsəl bizə deyir ki, kiçik və ya böyük
      olmasından asılı olmayaraq, istedadımız varsa, onu Allaha xidmətdə
      istifadə etməliyik.</p>
  </li>
  <li>
    <p>Məsəldə deyilir ki, yaxşı zəhmətin mükafatı — daha böyük işlərə
      təyin olunmasıdır. İşini yaxşı görən iki qul şöhrətlə
      mükafatlandırılmır. Onlara ağalarının işini görməkdə daha böyük
      tapşırıqlar verilir.</p>
  </li>
  <li>
    <p>Bu məsəldə deyilir ki, səy göstərməyən insan cəzalandırılacaq.
      Bir talantı olan adam pulunu itirmədi. O, sadəcə heç nə etmədi. Heç bir
      şey etməməkdənsə, talantı ilə nəsə edib onu itirsəydi, daha yaxşı
      olardı. Yalnız bir talantı olan insan həmişə "Mənim belə kiçik talantım
      var və onunla az şey edə bilərəm. Əlimdən gələni etmək üçün cəhd etmək
      mənasızdır" deməyə şirnikdirilir. Bir talantı olsa belə, ondan istifadə
      etməyə can atmayan və ümumi mənafe üçün risk etməyən şəxs mühakimə
      olunur.</p>
  </li>
  <li>
    <p>Bu məsəldə həyatın hər zaman və hər yerdə ədalətli olan qaydası
      əksini tapıb: kimin varsa, ona daha çox veriləcək, kimdə yoxdursa, sahib
      olduğunu da itirəcək. Bu qaydanın mənası belədir: əgər insanın istedadı
      varsa və ondan istifadə edirsə, o, getdikcə daha çox iş görə biləcək.
      Amma istedadı varsa və onu tətbiq edə bilmirsə, istər-istəməz onu
      itirəcək. Əgər bizim hansısa alətdə çalmaq qabiliyyətimiz və ya bir növ
      sənətimiz varsa, nəyəsə istedadımız çatırsa, bu bacarığı nə qədər çox
      məşq etdirsək, nə qədər çox çalışsaq, bir o qədər çətin işlərin
      öhdəsindən gələ biləcəyik. Ya da əksinə, onlardan istifadə etməsək,
      onları itirəcəyik. Bu, futbol oynamaq və pianoda ifa etmək, mahnı oxumaq
      və moizə hazırlamaq, taxta oymaq və yeni ideyalar yaratmaq üçün eyni
      dərəcədə keçərlidir. Həyat öyrədir ki, istedadı saxlamağın yalnız bir
      yolu var — onu Allaha və insanlara xidmətdə istifadə etmək.</p>
  </li>
</ol>
<p><strong>31-46</strong></p>
<h2 id="allahin-məhkəməsinin-miqyasi-matta-2531-46">ALLAHIN MƏHKƏMƏSİNİN
  MİQYASI (Matta: 25:31-46)</h2>
<p>Bu, İsa Məsihin indiyə qədər söylədiyi ən güclü məsəllərdən biridir,
  ondan alınan dərs tamamilə aydındır: Allah bizi insan ehtiyaclarına
  münasibətimizə görə mühakimə edəcək. O bizi biliyimizə və ya
  qazandığımız şöhrətə, topladığımız sərvətə görə deyil, yalnız
  göstərdiyimiz köməyə görə mühakimə edəcək. Və bu məsəl bizə göstərməli
  olduğumuz kömək haqqında bir şey öyrədir.</p>
<ol type="1">
  <li>
    <p>Biz sadə işlərdə kömək etməliyik. İsanın seçdiyini — aclara yemək
      verməyi, susuzlara içmək, qərib qəbul etmək, xəstələrə baş çəkmək,
      məhbusun yanına getmək — bunu hər kəs edə bilər. Bunun üçün yüz minlərlə
      pul xərcləmək və ya adınızı tarixə yazdırmaq tələb olunmur; insanlara
      gündəlik işlərində sadə kömək göstərilməlidir. Sadə insanların özləri
      üçün şöhrətə yol açmasını göstərən başqa belə bir məsəl yoxdur.</p>
  </li>
  <li>
    <p>Bu, heç bir mənafe axtarmadan kömək olmalıdır. Kömək edən
      insanlar İsa Məsihə kömək etdiklərini və bununla da əbədiyyətdə mükafat
      qazandıqlarını düşünmürdülər. Onlar yardım göstərirdilər, çünki başqa
      cür hərəkət edə bilməzdilər. Bu, heç bir mənafe güdmədən, sevən bir
      ürəyin təbii, instinktiv reaksiyası idi. Kömək etməyənlər isə "Əgər
      bunun Sən olduğunu bilsəydik, məmnuniyyətlə Sənə kömək edərdik, amma elə
      zənn etdik ki, bu, sadə insandır, ona kömək etməyə dəyməz" dedilər.
      Çoxları tərif, minnətdarlıq qarşılığında kömək etməyə hazırdırlar. Ancaq
      bu, heç də kömək göstərmək deyil, öz ambisiyasını güdməkdir. Belə
      yardımın səxavətlə heç bir əlaqəsi yoxdur, bu, maskalanmış eqoizmdir.
      Allah yalnız kömək məqsədilə edilən yardıma görə təriflər
      deyir,</p>
  </li>
  <li>
    <p>İsa bizə gözəl bir həqiqəti göstərir: bu cür yardım etməklə biz
      Ona kömək etmiş oluruq və edilməyən istənilən yardım Ona ​​verilməmişdir.
      Bunun mənası nədir? Əgər bir valideyni razı salmaq istəyiriksə, onu
      minnətdarlıq etməyə sövq etmək istəyiriksə, ən yaxşısı onun övladına
      kömək etməkdir. Allah böyük Atadır və Allahın ürəyini sevindirməyin ən
      yaxşı yolu Onun övladlarına, həmvətənlərimizə kömək etməkdir.</p>
  </li>
</ol>
<p>Bu məsəldə həqiqəti iki nəfər gördü. Onlardan biri də Assizli
  Fransisko<a href="#fn82" class="footnote-ref" id="fnref82" role="doc-noteref"><sup>82</sup></a> idi. O, varlı, nəcib,
  cəsur, lakin
  bədbəxt bir insan idi; həyatında nəyinsə çatışmadığını hiss edirdi. Bir
  gün o, at sürərkən bütün xəstəliklərin ən dəhşətlisi və ən iyrənci olan
  cüzama yoluxmuş bir nəfərlə qarşılaşdı. Nəsə Fransisi atından enib
  dəhşətli dərəcədə əziyyət çəkən bu adamı qucaqlamağa sövq etdi. Onun
  əlində cüzamlının üzü Məsihin üzünə çevrildi.</p>
<p>Digəri isə Turlu Martin idi. O, Roma əsgəri və məsihçi idi. Soyuq qış
  günündə şəhərə girərkən sədəqə dilənən bir dilənçi tərəfindən
  saxlanıldı. Martinin pulu yox idi, dilənçi soyuqdan göyərmiş və
  titrədirdi. Martin ona özündə olanı verdi: köhnəlmiş və sökülmüş əsgər
  plaşını çıxardı, ikiyə bölüb yarısını dilənçiyə verdi. Həmin gecə yuxu
  gördü. Martin yuxusunda cənnəti, mələkləri və onların arasında yarım
  əsgər plaşı geyinmiş İsanı gördü. Mələklərdən biri Ondan soruşdu:
  "Pərvərdigara, bu köhnəlmiş, cırıq paltarı niyə geyinirsən? Onu Sənə kim
  verib?" İsa sakitcə cavab verdi: «Onu Mənə qulum Martin verib».</p>
<p>Heç bir mənafe güdmədən ən sadə insanlara ən sadə işlərdə kömək edən
  səxavəti dərk edəndə, İsa Məsihin Özünə kömək etməyin sevincini
  anlayacağıq.</p>
