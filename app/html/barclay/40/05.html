<h1>5-ci fəsil </h1>
<p><strong>1-2</strong></p>
<h2 id="dağüstü-vəz">DAĞÜSTÜ VƏZ</h2>
<p>Biz artıq gördük ki, Matta Müjdəni nəql edərkən dəqiq konsepsiyaya
  malik idi.</p>
<p>Matta vəftizdən bəhs edəndə vurğulayır ki, İsa Məsih xidmətə başlamaq
  və çağırışını yerinə yetirmək vaxtının çatdığını dərk etmişdi. Sınaq
  barədə danışanda isə İsanın məqsədinə çatmaq üçün şüurlu şəkildə ən
  yaxşı üsulu seçdiyini və Allahın iradəsinə zidd olan üsulları kənara
  atdığını bildirir. Belə ki, böyük tapşırığı öhdəsinə götürən insana
  köməkçilər lazımdır. Matta İsa Məsihin Özünə necə köməkçi və tərəfdarlar
  seçdiyini göstərir.</p>
<p>Lakin öz işlərinin öhdəsindən uğurla gəlsinlər deyə, öncə köməkçiləri
  öyrətmək lazım idi. Matta İsanın Dağüstü Vəzdə şagirdlərinə Xoş Xəbəri
  insanlara necə çatdıracaqlarına dair nəsihət verdiyini və öyrətdiyini
  göstərir. Lukanın Müjdəsində bəhs olunan Dağüstü Vəzdə bu, daha aydın
  görünür. Çünki Dağüstü Vəz On iki şagirdin seçilməsindən sonra başlayır
  <em>(Luka 6:13 və s)</em>.
</p>
<p>Bu səbəbdən ilahiyyatçılardan biri Dağüstü Vəzi «On iki şagirdin
  yüksək rütbəyə təyin olunduğu təbliğ» adlandırırdı. Gənc kahinlər ilk
  dəfə xidmətə başlayarkən qarşılarına tapşırıq qoyulduğu kimi, İsa da Öz
  tapşırıqlarını icra etməzdən əvvəl on iki şagird qarşısında vəz etdi.
  Məhz elə buna görə də müxtəlif ilahiyyatçılar Dağüstü Vəzə fərqli ad
  veriblər: «İsa Məsihin təliminin əsasları», «Padşahlığın möhtəşəm
  xartiyası», «Padşahın Manifesti» və s. Hər kəs bu fikirlə razıdır ki,
  Dağüstü Vəz İsanın Öz yaxın ətrafına öyrətdiyi təlimin mahiyyətinin
  ifadəsidir.</p>
<h2 id="imanin-qisa-xülasəsi">İMANIN QISA XÜLASƏSİ</h2>
<p>Biz Dağüstü Vəz haqqında sanki eyni yerdə səslənən ayrı vəz kimi
  danışırıq. Lakin bu, belə deyil. Belə bir tutarlı və inandırıcı dəlil
  var ki, Dağüstü Vəz bir vəzdən daha artıqdır. Yəni bu, İsanın bütün
  vəzlərinin xülasəsidir.</p>
<ol type="1">
  <li>
    <p>İndiki formada onu ilk dəfə eşidən şəxs oxuyub qurtaranadək
      yorulardı. Onu bir dəfə oxuyub mənimsəmək çox çətindir. Çünki həddindən
      artıq çox məlumat var. Biri var oturub asta-asta <em>oxuyasan</em>, biri
      də var şifahi şəkildə ilk dəfə <em>dinləyəsən</em>. Biz onu öz oxunuş
      tərzimizə uyğun şəkildə oxuya bilərik. İndiki formada ilk dəfə Dağüstü
      Vəzi əvvəldən sonadək eşitmək, gur işıqdan kor olmağa bənzəyir.</p>
  </li>
  <li>
    <p>Dağüstü Vəzdə bəzi hissələr qəfildən ortaya çıxır. Bu hissələrin
      özündən əvvəlki və sonrakı ilə heç bir əlaqəsi yoxdur. Məsələn,
      <em>Matta 5:31-32 və Matta 7:7-11</em>. Bu hissələrin kontekstlə heç bir
      bağlılığı yoxdur. Dağüstü Vəzdə bir qədər qarışıqlıq hiss
      olunur.
    </p>
  </li>
  <li>
    <p>Amma ən əsası odur ki, həm Mattanın, həm Lukanın Dağüstü Vəz
      haqqında öz versiyaları var. Mattanın Müjdəsində Dağüstü Vəz 107 ayədən
      ibarətdir. Onlardan 29-na Lukanın Müjdəsi <em>6:20-49</em> ayələrində
      rast gəlirik. 47 ayə Lukanın Müjdəsində yoxdur. 34 ayə isə Lukanın
      Müjdəsində müxtəlif yerlərdə səpələnib.</p>
  </li>
</ol>
<p>Nümunə üçün, duz barədə məsəl <em>Matta 5:13</em>-də, <em>Lukada</em>
  isə <em>14:34-35</em>-də, çıraq barədə məsəl <em>Matta 5:15,</em>
  <em>Lukada</em> isə <em>8:16</em>-da, Qanundan bir nöqtə belə yoxa
  çıxmayacaq ifadəsi <em>Matta 5:18</em>-də, <em>Lukada</em> isə
  <em>16:17</em>-də əksini tapıb. Bu o deməkdir ki, Mattanın Müjdəsində
  bir-birinin ardınca gedən ayələrə Lukanın Müjdəsində bir-birindən uzaqda
  yerləşən fəsillərdə rast gəlinir.
</p>
<p>Daha bir misal. Qardaşının gözündə çöpü görən, öz gözündə isə tiri
  görməyən məsəli <em>Matta 7:15-</em>də, <em>Lukada 6:37-42</em>-də, İsa
  Məsihin insanları axtarıb tapmağa çağırdığı ayələr <em>Matta
    7:7-12</em>-də, <em>Lukada</em> isə <em>11:9-13</em>-də ifadə
  olunub.</p>
<p>Bütün bunları cədvəl şəklində təsvir etsək, hər şey daha aydın
  görünəcək:</p>
<p>Matta 5:13 — Luka 14:34-35</p>
<p>Matta 5:15 — Luka 8:16</p>
<p>Matta 5:18 — Luka 16:17</p>
<p>Matta 7:1-5 — Luka 6:37-42</p>
<p>Matta 7:7-12 — Luka 11:9-13</p>
<p>Göründüyü kimi, Mattanın Müjdəsi hər şeydən əvvəl məsihçi təliminin
  Müjdəsidir. İsa Məsihin təliminin müəyyən vacib başlıqlar altında
  yığılması Mattaya xas xüsusiyyətdir. Belə görünür ki, Matta İsanın bütün
  təlimini müəyyən sxemə salıb, Luka isə işlənmiş bu sxemi dağıdaraq onu
  bütün Müjdəyə səpələyib. Dağüstü Vəz İsa Məsihin müəyyən yerdə
  səsləndirdiyi ayrı təbliğ deyil. Bu, şagirdlərinə verdiyi ardıcıl
  nəsihətlərin xülasəsidir. Belə bir fərziyyə var ki, İsa on iki şagirdini
  seçəndən sonra daha sakit yerə çəkilib, onları öyrətmək üçün bir həftə
  vaxt ayırdı. Dağüstü Vəz isə bu təlimin qısa xülasəsidir.</p>
<h2 id="matta-müjdəsinə-giriş">MATTA MÜJDƏSİNƏ GİRİŞ</h2>
<p>Matta bunu kifayət qədər sabit giriş cümləsi kimi verir: «İsa
  izdihamı görüb dağa çıxdı. Oturan kimi şagirdləri Onun yanına gəldi. İsa
  danışmağa başlayıb onları öyrədərək dedi...»</p>
<p>Bu qısa ayələrdə Dağüstü Vəzin əsl mənasını açıqlayan üç açar
  mövcuddur:</p>
<ol type="1">
  <li>
    <p>İsa <em>oturanda</em>, öyrətməyə başladı. O dövrdə yəhudi
      ravvinlər rəsmi təlimə başlayanda, adətən, otururdular. Yunan dilində
      <em>kafedra</em> sözünün mənası <em>oturmaq</em> deməkdir. Bir çox
      Avropa dillərində bu günədək professorun <em>stulu,</em> yəni
      <em>kafedra</em> ifadəsi işlədilir. Roma Papası öz oturacağını <em>eks
        kafedra</em> adlandırır. Ravvinlər, adətən, gəzişərək təlim verirdilər.
      Lakin rəsmi təlimə onlar öz yerində oturaraq başlayırdılar. Beləcə İsa
      Məsihin şagirdlərini öyrətməzdən əvvəl oturması artıq ona işarə edirdi
      ki, bu təlim əsas yer tutur və rəsmi əhəmiyyət daşıyır.
    </p>
  </li>
  <li>
    <p>Matta davamında qeyd edir ki, İsa <em>danışmağa başlayıb</em>
      onları öyrədərək dedi. <em>Danışmağa başlayıb</em> ifadəsi yunan dilində
      iki məna verir.</p>
  </li>
</ol>
<ol type="a">
  <li>
    <p>Bu ifadə təmtəraqlı, vacib və əzəmətli fikir söyləmək mənasını
      verir. Məsələn, <em>orakulanın</em> kəlamı kimi. Bu ifadə, adətən, çox
      vacib fikirdən əvvəl işlədilir.</p>
  </li>
  <li>
    <p>Bu ifadə insanın ürəyini açaraq öz fikir və düşüncələrini
      bölüşməsi mənasını verir. Başqa sözlə, müəllim və şagird arasında heç
      bir maneənin olmadığı fərdi təlimi göstərir. Bu ayədə istifadə olunan
      «<em>danışmağa başlayıb»</em> ifadəsi Dağüstü Vəzin təsadüfi deyil,
      İsanın əsas təliminin təmtəraqlı və vacib şərhinin olmasına işarə edir.
      İsa ürəyini və fikirlərini Onun missiyasını icra edəcək və Onun sağ əli
      olacaq şəxslərə açır.</p>
  </li>
</ol>
<ol start="3" type="1">
  <li>
    <p>Müqəddəs Kitabda vurğulanır ki, İsa oturanda danışmağa başlayıb
      onları <em>öyrədərək dedi</em>. Burada yunan dilində istifadə olunan fel
      iki keçmiş zamandan ibarətdir: <em>aorist</em> — keçmişdə edilmiş və
      tamamlanmış konkret tək bir hərəkəti göstərir. Məsələn, «O, qapını
      bağlayıb» söz birləşməsində <em>bağlayıb</em> ifadəsi <em>aorist</em>
      kimi istifadə olunur. Çünki vahid bitmiş hərəkəti bildirir. Yunan
      dilində həm də keçmiş zamanın bitməmiş, yəni davam edən və təkrarlanan
      forması mövcuddur. Məsələn, «O, adətən, hər bazar günü ibadətə gedirdi»
      cümləsində <em>o, adətən, gedirdi</em> yunan dilində keçmiş zamanın
      təkrarlanan və davamedici formasıdır.</p>
  </li>
</ol>
<p>Yunan mətnində araşdırdığımız cümlədə <em>öyrətmək</em> feli
  <em>aoristdə</em> deyil, <em>keçmiş zamanın bitməmiş formasındadır.</em>
  Buna görə bu söz təkrar olunan adi hərəkəti bildirir. Tərcüməsi isə
  təbii ki, belə olmalıdır: «İsa danışmağa başlayanda, adətən, bunları
  onlara öyrədirdi». Matta yunanların etdiyi kimi, aydın deyir ki, Dağüstü
  Vəz İsanın müəyyən vaxtda səsləndirdiyi bir təbliğ deyil. Bu, İsanın
  şagirdlərinə daima öyrətdiyi təlimin qısa xülasəsidir.
</p>
<ol start="4" type="1">
  <li>
    <p>Dağüstü Vəz müəllimlə şagirdləri arasında olan uzunmüddətli
      səmimi ünsiyyətin cəmlənmiş xatirəsidir.</p>
  </li>
</ol>
<h2 id="ali-bəxtiyarliq-matta-53"><strong>ALİ BƏXTİYARLIQ</strong>
  (Matta 5:3)</h2>
<p>Bəxtiyarlıq haqqında təlimə ətraflı nəzər salmazdan əvvəl iki ümumi
  bəndə diqqət yetirmək lazımdır.</p>
<ol type="1">
  <li>
    <p>Bütün bəxtiyarlıqların eyni formaya malik olduqlarını görmək
      mümkündür. Müqəddəs Kitabda yazılmış bəxtiyarlıq təlimində fellər
      yoxdur, yalnız feli sifətlər var. Nə üçün? İsa Məsih bu sözləri yunan
      dilində deyil, o dövrün qədim yəhudi danışıq tərzində, arami dilində
      səsləndirirdi. Arami və qədim yəhudi dilində «Ah bəxtəvərlik!» mənasını
      verən bənzər oxşar ifadələr var idi. Bu ifadə (ibrani dilində
      <em>aşer</em>) Əhdi-Ətiq üçün səciyyəvidir. Məsələn, birinci məzmur
      qədim ibrani dilində belə başlayır: «Pislərin məsləhəti ilə getməyən
      bəxtəvər insandır!» <em>(Zəbur 1:1)</em> İsa Məsih məhz belə bəxtiyarlıq
      haqqında danışırdı. Onun sözü sadəcə vurğu deyil, nidadır: «Ruhən
      yoxsulların bəxtiyarlığı!»
    </p>
  </li>
</ol>
<p>Bu, son dərəcə çox vacibdir. Çünki bəxtiyarlıq baş verəcək hadisələrə
  ümid deyil, dumanlı olsa da, hansısa gələcək xoşbəxtliyin
  peyğəmbərliyidir. Bu, artıq məsihçilərin malik olduqlarına görə təbrik
  olunmasıdır. Məsihçilərin bəxtiyarlığı — cənnətdəki xoşbəxtlik deyil. Bu
  onlara burada indiki zamanda verilmiş bəxtiyarlıqdır. Bu, məsihçilərin
  <em>nə vaxtsa</em> <em>əldə edəcəyi</em> deyil, <em>artıq əldə
    etdiyidir</em>.
</p>
<p>Əlbəttə, bəxtiyarlıq öz dolğunluğunu və tamlığını Allahın hüzurunda
  tapacaq. Lakin buna baxmayaraq, bu, reallıqdır. Onu bu dünyada,
  hal-hazırda dadmaq olar. Bəxtiyarlıq sanki deyir: «Məsihçi olmaq necə də
  böyük xoşbəxtlikdir! Məsihin ardınca getmək böyük sevincdir! Məsihi
  Padşah, Rəbb və Xilaskar kimi tanımaq necə də böyük bəxtəvərlikdir!»
  Bəxtiyarlığın forması artıq məsihçi həyatının sevincinin parlaq
  sübutudur. Bu bəxtiyarlıqlar arasında məsihçi həyatının kədərli və
  qəmgin olmasını təsəvvür etmək mümkün deyil.</p>
<ol start="2" type="1">
  <li>
    <p>Dağüstü Vəzdə istifadə olunan <em>bəxtiyarlıq</em> ifadəsi xüsusi
      sözdür. Yunan dilində bu, <em>makariosdur.</em> Hər şeydən öncə bu söz
      allahları xarakterizə edir. İlahi sevinc məsihçiliyə xasdır.</p>
  </li>
</ol>
<p><em>Makarios</em> sözünün mənası növbəti nümunədə daha aydın
  görünəcək. Qədim yunanlar həmişə Kipr adasını <em>he makariya</em>
  adlandırırdılar. Bu da <em>Xoşbəxtlik Adası</em> deməkdir. Yunanlar
  Kiprin o qədər gözəl, zəngin və məhsuldar ada olduğunu zənn edirdilər
  ki, insan xoşbəxtliyi dadmaq üçün oranı tərk etməzdi. Bu ada gözəl
  iqlimə, güllərə, meyvələrə, ağaclara, minerallara və təbii mədənlərə
  malik idi.</p>
<p><em>Makarios</em> sözü çox vaxt həyatın gözlənilməz dəyişikliyindən
  təsirlənməyən gizli, sakit və dərin sevinci ifadə edir. İnsan
  xoşbəxtliyi hadisələrdən asılıdır. Həyat və hadisələr insanlara
  xoşbəxtlik verə, həm də bu xoşbəxtliyi əllərindən ala bilər. Məsihçi
  bəxtiyarlığı isə tamamilə dərin və şəxsidir. O, heç bir xarici
  təsirlərdən asılı deyil. İsa dedi: «Heç kəs sevincinizi sizdən ala
  bilməyəcək» (<em>Yəhya 16:22).</em> Bu xoşbəxtlik hətta iztirablar
  vasitəsilə də bizi bürüyür. Onu nə kədər, nə itki, nə ağrı, nə də əzab
  əlimizdən ala bilər. Bu sevinc kədərdən asılı olmayaraq, parlayır. Onu
  nə ölüm, nə də həyat məhv edə bilər.</p>
<p>Dünya sevincə bürünə, eləcə də onu itirə bilər. Taleyin dönüşü,
  xəstəlik, planların və arzuların puç olması, hətta havanın dəyişməsi
  belə, dünyanın verdiyi sevinci oğurlaya bilər. Məsihdə və Onun hüzurunda
  yaşayan məsihçiyə isə sonsuz sevinc verilib.</p>
<p>Bəxtiyarlıq gələcək gözəlliyin görüntüsündən, hətta gələcək izzətli
  ehtişam vədindən ibarət deyil. Bu, dünyada heç kimin məhrum edə
  bilməyəcəyi xoşbəxtliyin və sonsuz sevincin nidasıdır.</p>
<h2 id="ruhən-yoxsullarin-bəxtiyarliği-matta-53-ardı">RUHƏN YOXSULLARIN
  BƏXTİYARLIĞI (Matta 5:3 (ardı)) </h2>
<p>«Nə bəxtiyardır ruhən yoxsullar» xoşbəxtlik barədə söhbətə bu cür
  başlamaq, bəlkə də, qəribə görünür. <em>Yoxsullar</em> sözü iki mənaya
  malikdir.</p>
<p>Müqəddəs Kitabda <em>ptoxos</em> sözü qeyd olunub. Yunan dilində
  <em>yoxsul</em> sözünün iki mənası var. Birincisi, bu söz <em>penesdir.
    Penes</em> — dolanmaq üçün işləyən insandır. Yunanlar hesab edirdilər
  ki, <em>autodiakonos</em> sözü <em>öz əməyi ilə özünü təmin edən</em>
  insanı səciyyələndirir.
</p>
<p><em>Penes —</em> başqasına verməyə artığı olmayan zəhmətkeş insandır.
  Başqa sözlə, varlı olmasa da, heç nəyə ehtiyac duymayan insandır. Lakin
  biz Müqəddəs Kitabda <em>penes</em> sözünü deyil, <em>ptoxos</em>
  sözünün qeyd olunduğunu gördük. Bu isə <em>yoxsulluğu bildirir.</em> Bu
  sözün kökü <em>ptosseyn</em> sözündən götürülüb. Bu da kasıblıqdan qəddi
  əyilən insanı göstərir. Artıq gördüyümüz kimi, <em>penes</em> başqasına
  verməyə artığı olmayan, <em>ptoxos</em> isə, ümumiyyətlə, heç nəyi
  olmayan insan deməkdir. Tamamilə yoxsulluğa düçar olan insan
  bəxtiyardır. Heç nəyi olmayan insan xoşbəxtdir. Yuxarıda dediyimiz kimi,
  biz artıq gördük ki, bəxtiyarlıq haqqında bütün ifadələr yunan dilində
  deyil, arami dilindədir. Yəhudilərdə isə <em>yoxsul</em> sözünə aid
  xüsusi kəlmələr var. Qədim ibrani dilində bu, <em>oni</em> və ya
  <em>ebion</em> kəlmələridir. Bu sözlər qədim ibrani dilində dörd dəfə
  dəyişikliyə məruz qalıb.
</p>
<p>1. Əvvəlcə bu kəlmələr ancaq <em>yoxsul</em> mənasını verirdi. 2.
  Sonra bu sözlər kasıb olduğu üçün <em>heç bir nüfuza və ya gücə, köməyə
    və hörmətə</em> malik olmayan mənasını bildirirdi. 3. Daha sonra
  <em>məzlum</em> və <em>əzilmiş</em> mənasını ifadə edirdi. 4. Nəhayət,
  bu sözlər yer üzündə <em>heç bir var-dövləti olmayan, tamamilə Allaha
    güvənən</em> insanlara aid edilirdi.
</p>
<p>Beləcə qədim ibrani dilində <em>yoxsul</em> sözü təvazökar və aciz,
  eyni zamanda tamlığı ilə Allaha güvənən insanı xarakterizə edirdi. Zəbur
  kitabının müəllifi «Mən məzlum Rəbbi çağırdım, O məni eşitdi, bütün
  əzablarımdan məni xilas etdi» <em>(Zəbur 34:6)</em> ifadəsini işlədəndə,
  məhz bu mənanı nəzərdə tuturdu. Əslində, Zəburdakı belə bir məzlum Allah
  üçün dəyərli comərd insandır. «Çünki fəqir adam həmişəlik unudulmaz»
  <em>(Zəbur 9:18).</em> Allah məzlumu ondan güclünün, fəqiri isə
  istismarçının əlindən azad edir <em>(Zəbur 35:10).</em> «Ey Allah,
  xeyirxahlığına görə məzlumlar üçün oranı Sən hazırladın» <em>(Zəbur
    68:10).</em> «Padşah xalq arasında məzlumları qorusun» <em>(Zəbur
    72:4).</em> «Amma fəqiri zülm altından qaldırar» <em>(Zəbur
    107:41).</em> «Buradakı fəqirlərə doyunca ərzaq verəcəyəm» <em>(Zəbur
    132:15).</em> Bütün bu ayələrdəki yoxsullar — təvazökar, aciz və tamlığı
  ilə Allaha arxalanan insanlardır.
</p>
<p>İndi isə, yunan və arami dilində olan iki mənanı birləşdirək.
  <em>Ptoxos</em> heç bir şeyə malik olmayan, <em>ani və ebion</em> isə
  təvazökar, aciz və yalnız Rəbbə etibar edən yoxsul insanı göstərir. Buna
  görə də «ruhən yoxsullar» öz acizliyini dərk edib, yalnız Allaha bel
  bağlayan bəxtiyar insan deməkdir.
</p>
<p>Çarəsizliyini dərk edən və Allaha iman edən insanın həyatında
  bir-biri ilə əlaqəli iki tərəf mövcuddur. Bu insan tamamilə <em>maddi
    şeylərdən</em> imtina edir. Çünki o, maddi şeylərin ona xoşbəxtlik
  gətirə bilməyəcəyini dərk edir və Allaha bağlanır. O anlayır ki, ona güc
  və ümidi yalnız Allah verə bilər. Ruhən yoxsul insan maddi şeylərin heç
  bir əhəmiyyətə malik olmadığını, Allahın isə hər şey olduğunu
  anlayır.</p>
<p>Elə düşünmək olmaz ki, sanki bu bəxtiyarlıq yoxsulluğu ləyaqətə
  çevirir. Yoxsulluq ləyaqət deyil. İsa Məsih heç vaxt xarabalıqlarda
  yaşayan, qida çatışmazlığından əziyyət çəkən və sağlamlığı məhv olan
  insanları bəxtiyar adlandırmazdı. Çünki hər şey ona qarşı durur.
  Məsihçilik bu cür yoxsulluğu aradan qaldırmağa çağırır. Həyat üçün lazım
  olan hər bir şeydə Allahdan kömək və güc almağı dərk edən insan ruhən
  yoxsul və bəxtiyardır.</p>
<p>İsa Məsih deyir ki, Allahın Padşahlığı məhz belə yoxsullarındır. Nəyə
  görə belədir? Əgər Rəbbin duasından iki cümləni «Padşahlığın gəlsin;
  Göydə olduğu kimi yer də Sənin iradən olsun» götürüb onları müqayisə
  etsək, başa düşəcəyik ki, Allahın Padşahlığı Göydə olduğu kimi yer
  üzündə də iradəsi həyata keçən İmanlı Cəmiyyətidir. Bu isə o deməkdir
  ki, Allahın Padşahlığının vətəndaşı ancaq Allahın iradəsini yerinə
  yetirəndir. Biz öz acizliyimizi, biliksizliyimizi, həyatımızı idarə edə
  bilməmək bacarıqsızlığımızı dərk edib tamamilə Allaha etibar edəndə,
  Onun iradəsini yerinə yetirə bilərik. İtaət həmişə etibara əsaslanır.
  Allahın Padşahlığı ruhən yoxsullarındır. Çünki ruhən yoxsullar
  həyatlarında Allah olmadan əlacsızlıqlarını başa düşür, Ona etibar və
  itaət etməyi öyrənir. Beləliklə, ilk bəxtiyarlıq belə səslənir:
  «<em>Çarəsiz olduğunu anlayan və Allaha etibar edən insan nə
    bəxtiyardır. Çünki o, yalnız bu yolla Allaha tam itaət edə və Səmavi
    Padşahlığın vətəndaşına çevrilə bilər!</em>»</p>
<h2 id="qəlbisiniqlarin-bəxtiyarliği-matta-54">QƏLBİSINIQLARIN
  BƏXTİYARLIĞI (Matta 5:4)</h2>
<p>Bəxtiyarlıqla bağlı «<em>yaslı olanlar</em>» sözünün yunan mətnində
  xüsusi vurğulandığını qeyd etmək lazımdır. Bu söz doğma insan ölən zaman
  yaşanan çox dərin kədəri və ah-naləni ifadə edir. Əhdi-Ətiqin yunan
  dilində tərcüməsi <em>Septuaqintada</em> bu söz oğlu Yusifin öldüyünü
  düşünəndə Yaqubun yaşadığı kədəri göstərir <em>(Yaradılış 37:34)</em>.
  Bu, insanlardan gizlədilməsi mümkün olmayan qüssədir. Bu, nəinki ürəyə
  ağrı gətirən dərddir, həm də durmadan axan göz yaşlarıdır. Məhz bu cür
  kədər həqiqi bəxtiyarlıqdır.</p>
<p>Ölüyə yas tutduğu kimi, yaslı olan insan bəxtiyardır.</p>
<p>Bu bəxtiyarlığı üç cür başa düşmək olar.</p>
<ol type="1">
  <li>
    <p>Onu hərfi mənada başa düşmək olar: həyatın vura biləcəyi ən böyük
      acını yaşayan insan bəxtiyardır. Ərəblərin belə bir atalar sözü var:
      «Qürub etməyən günəş torpağı səhraya çevirər». Həmişə günəş şüalarını
      udan torpaq tezliklə quraqlığa çevrilir və onun üzərində heç bir bitki
      inkişaf etmir.</p>
  </li>
</ol>
<p>Kədər ikitərəfli olur. Kədər heç bir şey olmadığı kimi insanların
  həqiqi xeyirxahlığını üzə çıxarır. O, həm də Allahın şəfqətini və
  dəstəyini bizə aşkar edir. Əksər insanlar çətinlik vaxtı heç vaxt
  olmadığı kimi həqiqi dost və Allahı tanıyırlar. Hər şey yaxşı olanda
  insan bivec yaşayır. Nə vaxt ki, qüssə onu boğur, o, hər şeyin əsl
  dəyərinin fərqinə varır. Əgər o, bu çətinliyə düzgün yanaşsa, onun
  daxilinə yeni güc və gözəllik daxil olacaq.</p>
<p>Zövqlə mən yola çıxdım</p>
<p>Yol boyu o susmadı.</p>
<p>Amma onun danışdıqları</p>
<p>Məni müdrik etmədi.</p>
<p>Kədərlə mən yola çıxdım</p>
<p>O, yol boyu yalnız susdu.</p>
<p>Amma o, yanımda olarkən</p>
<p>Mən çox şeyi dərk etdim.</p>
<ol start="2" type="1">
  <li>
    <p>Bəziləri buradakı bəxtiyarlıq haqqında danışanda hesab edir ki,
      yaslı olanlar dünyanın kədərinə və iztirablarına biganə yanaşmayan
      insanlardır.</p>
  </li>
</ol>
<p>Biz ilk bəxtiyarlığı araşdıranda gördük ki, insanların <em>maddi
    şeylərdən</em> imtina etməsi yaxşıdır. Ancaq <em>insanlardan</em> imtina
  etməsi yaxşı deyil. Əgər başqa insanların əzablarına şəfqətlə yanaşan və
  onların qayğısına qalan şəxslər olmasaydı, bu dünya çox kasıb
  olardı.</p>
<p>İngilis filosofu və moralisti<a href="#fn10" class="footnote-ref" id="fnref10" role="doc-noteref"><sup>10</sup></a>
  qraf Entoni Şeftsberi
  adi işçilər və uşaqlar üçün istənilən sosial islahatçıdan daha çox iş
  görmüşdü. O, uşaqlıqda Xarrouda özəl məktəbdə oxuyarkən küçədə kasıb
  insanın dəfn mərasimi ilə üzləşdi. Tabuta oxşayan yöndəmsiz yeşiyi əl
  arabasında dörd sərxoş kişi aparırdı. Bu kişilər ədəbsiz mahnı
  oxuya-oxuya və zarafat edə-edə gedirdilər. Onlar əl arabasını təpənin
  üstünə itələyəndə, yeşik-tabut yerə düşüb açıldı. Bəlkə də bəziləri bunu
  zarafat kimi qəbul edər, bəziləri ikrah hissi ilə üzlərini çevirər,
  bəziləri də heç nə olmamış kimi çiyinlərini çəkərdilər. Bunu görən
  yeniyetmə Şeftsberi öz-özünə dedi: «Mən böyüyəndə bu şeylər təkrar
  olunmasın deyə əlimdən gələni edəcəyəm». Beləcə o, həyatını insanlara
  xidmətə həsr etdi.</p>
<p>Məsihçilik — <em>qayğı</em> deməkdir. Buna görə bəxtiyarlıq haqqında
  danışanda deməliyik ki, başqalarının ehtiyaclarına və əzablarına
  şəfqətlə qayğı göstərən insan bəxtiyardır.</p>
<ol start="3" type="1">
  <li>
    <p>Hər iki fikrin bu bəxtiyarlıqda öz əksini tapması şübhə doğurmur.
      Lakin onun əsas mahiyyəti belədir: öz günahına və ləyaqətsizliyinə görə
      peşman olan insan bəxtiyardır. Gördüyümüz kimi, İsa Məsihin
      səsləndirdiyi ilk çağırış «Tövbə edin!» idi. Əgər insan günahına görə
      peşman olmasa, tövbə edə bilməz. İnsan günah və günahın təsirinə qarşı
      gözlərini açan nə iləsə qarşılaşanda, dəyişməyə başlayır.</p>
  </li>
</ol>
<p>Məsihin Çarmıxa çəkilməsi bizə məhz bu cür təsir edir. Biz Çarmıxa
  baxanda deyirik: «Gör günah nə edir. Günah dünyada ən gözəl həyatı
  götürüb Çarmıxda məhv edə bilir». Çarmıxın böyük məqsədlərindən biri
  odur ki, günahın dəhşətini görmək üçün insanın gözlərini açır. İnsan isə
  günahın vahiməli olduğunu görəndə, ola bilməz ki, peşmançılıq hissi
  keçirməsin.</p>
<p>Məsihçilik günahın dərk edilməsi ilə başlayır. Günahına görə sidq
  ürəkdən peşman olan, Allahı və İsa Məsihi kədərləndirdiyinə görə ürəyi
  qüssələnən insan nə bəxtiyardır. Çarmıxı və günahın viranəlik
  gətirdiyini görən insan nə bəxtiyardır. Bu hissləri yaşayan insan,
  həqiqətən, təsəlli tapacaq. Çünki bu hissləri biz tövbə adlandırırıq.
  Allah isə heç vaxt sınan və peşman olan ürəyə xor baxmaz <em>(Zəbur
    51:17).</em> Bağışlanma sevinci sınan ürəyin peşmançılığından gəlir.</p>
<p>Bax, həqiqi bəxtiyarlığın mənası budur: «<em>Dünyanın iztirablarından
    və öz günahlarından ürəyi sınan insan bəxtiyardır. Çünki onun kədəri
    Allahdan gələn sevincə çevriləcək!»</em></p>
<p><strong>5</strong></p>
<h2 id="allah-qorxusunun-bəxtiyarliği-matta-55">ALLAH QORXUSUNUN
  BƏXTİYARLIĞI (Matta 5:5)</h2>
<p>Müasir cəmiyyətdə <em>həlim</em> insanlara çətin ki, hörmət edilə.
  Bu, iradəsizlik və yumşaq xasiyyətlilik kimi qəbul olunur.</p>
<p>Lakin qədim yunanlar üçün <em>həlimlik</em> sözü <em>(praus)</em>
  vacib əxlaq terminlərindən biri idi. Həlimliyin gözəllikləri <em>(yun.
    praotes)</em> barədə dahi yunan filosofu Aristotelin<a href="#fn11" class="footnote-ref" id="fnref11"
    role="doc-noteref"><sup>11</sup></a>
  müşahidələrində çoxlu maraqlı fikirlər tapmaq olar. Ümumiyyətlə,
  xeyirxahlıq barədə fikirləri müzakirə edəndə, Aristotelin onları iki
  ifratın arasında yerləşdirdiyini görürük. Bir tərəfdən ifrat bu
  xüsusiyyətin çatışmazlığı, digər tərəfdən isə həddindən artığıdır.
  Xeyirxahlıq — iki ifratın arasında ortaq məxrəcdir. Məsələn,
  səxavətlilik xəsisliklə (ifratın bir tərəfi) israfçılıq (ifratın digər
  tərəfi) arasında ortaq məxrəcdir.</p>
<p><em>Həlimliyə (praotes)</em> gəlincə, Aristotel onu hədsiz qəzəblə
  <em>(orgilotes)</em> və hədsiz mülayimlik <em>(aorgeziya)</em> arasında
  ortaq məxrəc kimi qiymətləndirir. Bu tərifi rəhbər tutaraq Məsihin
  sözləri aşağıdakı kimi tərcümə edilə bilər:
</p>
<p>Yerli-yerində qəzəblənən və səbəbsiz yerə heç vaxt qəzəblənməyən
  insan nə bəxtiyardır.</p>
<p>«Nə vaxt qəzəblənmək olar, nə vaxt olmaz?» sualını versək, onda ümumi
  təklif olunan qayda belədir ki, biz təhqir edilib incidiləndə,
  qəzəblənməyimizə lüzum yoxdur. Məsihçi bu kimi şeylərə
  hiddətlənməməlidir. Eyni zamanda başqalarının incidildiyini görəndə,
  qəzəblənməyə haqqı var. Eqoist qəzəb — günahdır. Fədakar qəzəb isə
  dünyadakı böyük mənəvi idarəedici qüvvələrdən biri ola bilər.</p>
<p><em>Praus</em> sözü yunan dilində daha bir məna daşıyır. Adətən, bu
  sözlə əmr komandasına itaət etməyi və qoşquda gəzməyi öyrənən
  əhliləşdirilmiş heyvanı xarakterizə edirlər. Buna görə də bəxtiyarlığın
  ikinci mümkün olan tərcüməsi belə səslənir:</p>
<p>«Öz istəklərinin, həvəslərinin, hisslərinin coşqunluğunu idarə edən
  insan bəxtiyardır. Bəxtiyar insan odur ki, tamamilə özünə hakimdir».</p>
<p>Lakin bu xülasəyə nəsə əlavə etmək lazımdır. Yalnız <em>özünə</em>
  tam hakim olan insan bəxtiyar deyil, çünki insan öz-özünü tamamilə idarə
  etməyə qadir ola bilməz. Əsl bəxtiyar insan odur ki, daim <em>Allah</em>
  tərəfindən idarə olunur. Çünki yalnız Ona xidmət edəndə biz tam azadlığı
  qazanırıq və Onun iradəsini yerinə yetirəndə sülhlə doluruq.</p>
<p>Bundan başqa, biz bəxtiyarlıq anlayışına üçüncü tərəfdən də yanaşa
  bilərik. Yunanlar həmişə <em>həlimlik</em> sözünü (<em>praotes</em>)
  <em>hupselokardiya</em> hissi ilə, yəni <em>təkəbbürlük,
    məğrurluqla</em> müqayisə edirdilər. <em>Praotes</em> — heç bir qürurun
  olmadığı həqiqi təvazökarlıqdır.
</p>
<p>Təvazökar olmayan insan heç nə öyrənə bilməz. Çünki təlim üçün ilk
  addım öz biliksizliyini dərk etməkdir.</p>
<p>Roma ritorikasının görkəmli nəzəriyyəçilərindən biri Kvintilian
  şagirdləri barədə belə deyirdi: «Əgər onlar hər şeyi bildiklərini iddia
  etməsəydilər, sözsüz ki, yaxşı tələbə ola bilərdilər». Heç kim hər şeyi
  bilən insanı öyrədə bilməz. Təvazökarlıq olmadan məhəbbət ola bilməz.
  Çünki məhəbbətin təməlində özünü layiq bilməmək hissi dayanır.
  Təvazökarlıq olmadan həqiqi iman yolu ola bilməz. Çünki iman yolu
  zəifliyimizi və Allaha möhtac olduğumuzu dərk etməklə başlayır. İnsan
  özünün yaradılış, Allahın isə Yaradan olduğunu anlayanda, həqiqi
  yetkinliyə çatır. Çünki Allahsız o, heç nə edə bilməz.</p>
<p><em>Praotes</em> — öyrənməyin və bağışlanmanın vacibliyini dərk edən
  təvazökarlıqdır. <em>Praotes</em> Allahla həqiqi münasibəti xarakterizə
  edən yeganə xüsusiyyətdir. Buna görə də bəxtiyarlığın üçüncü mümkün
  ifadəsi belədir:</p>
<p>«Öz biliksizliyini, zəifliyini və şəxsi ehtiyaclarını anlayan həlim
  insan bəxtiyardır».</p>
<p>İsa Məsih deyir ki, həlimlər yer üzünü irs alacaq. Tarix göstərir ki,
  öz ehtiraslarını, istəklərini və instinktlərini idarə etməyi bacaran
  insanlar böyük uğur əldə edirdilər. Saylar kitabında Musa peyğəmbər
  haqqında yazılıb: «Musa yer üzündə yaşayan bütün adamlardan daha
  itaətkar bir insan idi» <em>(Saylar 12:3)</em>. Musa peyğəmbər iradəsiz
  və xaraktersiz insan deyildi. O, qəzəbindən coşa, cilovunu əlində
  saxlayıb lazımi vaxtda qəzəbini tökə bilərdi. <em>Süleymanın
    məsəlləri</em> kitabının müəllifi yazır ki: «Nəfsə hakim olmaq şəhəri
  almaqdan üstündür» <em>(Süleymanın məsəlləri 16:32).</em></p>
<p>Makedoniyalı İsgəndəri məhv edən də onda bu xüsusiyyətin olmaması
  idi. O, sərxoş olanda qəzəbini idarə edə bilməyib, dostuna qılıncla
  hücum çəkdi və onu öldürmüşdü. Özünü idarə edə bilməyən insan başqasını
  öz ardınca apara bilməz. Özü tabe olmayan insan başqasına xidmət edə
  bilməz. Öz nəfsinə hakim olmayan insan başqasını idarə edə bilməz.
  Tamamilə Allahın idarəsinə tabe olan insan həqiqi sülhü irs almağa kömək
  edən təvazökarlığı əldə edəcək. Buradan aydın görünür ki, <em>praus</em>
  adi <em>təvazökarlıqdan</em> daha böyük məna daşıyır. <em>Prausun</em>
  tam mənasını çatdıracaq söz yoxdur. Halbuki <em>yumşaq</em> sözü onun
  mənasına daha uyğun gəlir. Bu hissədəki bəxtiyarlığın mənaca tərcüməsi
  belə olmalıdır: <em>«Bəxtiyar insan odur ki, yerli-yerində qəzəblənir və
    heç vaxt səbəbsiz qəzəblənmir. O, tamamilə öz instinktlərini, həvəsini
    və coşqunluğunu idarə edir. Çünki onu idarə edən Allahdır. O öz
    biliksizliyini və zəifliyini dərk etmək üçün çox təvazökardır. Belə
    insan adamlar arasında padşahdır!»</em></p>
<p><strong>6</strong></p>
<h2 id="susayan-ruhun-bəxtiyarliği-matta-56">SUSAYAN RUHUN BƏXTİYARLIĞI
  (Matta 5:6)</h2>
<p>Sözlər öz-özünə yaranmır. Onlar həm insan təcrübəsinin kontekstində,
  həm də insan təfəkkürünün fonunda mövcuddur. Buna görə də sözlərin
  mənası onları istifadə edən insanın həyat təcrübəsindən asılıdır. Bu,
  ilk növbədə indi haqqında danışacağımız bəxtiyarlığa aiddir. Onu birinci
  dəfə eşidən insanda bizdən fərqli olaraq başqa təəssürat yaranır.</p>
<p>Məsələ bundadır ki, indiki dövrdə çoxları əsl aclığın və ya
  susuzluğun nə olduğunu bilmir. Qədim zamanlarda isə hər şey başqa cür
  idi. Zəhmət çəkən insanın maaşı ilə varlanmaq olmazdı. Əməksevər insan
  İsraildə həftədə yalnız bir dəfə ət yeyirdi. O, gündəlik işçi kimi
  həmişə yarı tox, yarı ac yaşayırdı.</p>
<p>Su ilə bağlı problem daha böyük idi. İnsanlar evdə kranı açıb təmiz
  su yığa bilmirdilər. İnsan yolda olanda, qəflətən qum fırtınası gətirən
  isti külək əsə bilərdi. Onun yun plaşına bürünüb arxasını küləyə çevirib
  gözləməkdən başqa çarəsi yox idi. Bu vaxt uçuşan qum dənələri insanın
  burun və boğazına dolurdu. İnsan boğulur və onu dəhşətli susuzluq
  bürüyürdü. Hal-hazırda Avropada yaşayanlar buna bənzər bir şeylə
  qarşılaşmayıblar.</p>
<p>Bu bəxtiyarlığa səbəb olan aclıq buterbrodla mədəni aldatmaqdan
  ibarət olan aclıq deyil. Susuzluq isə bir fincan çay və ya qəhvə ilə
  yatırılan susuzluq deyil. Bu, yeməyin olmamasına görə aclıqdan ölən
  insanın aclığıdır. Susuzluq isə su olmadan ölən insanın
  susuzluğudur.</p>
<p>Belə olan halda, bu bəxtiyarlıq özündə çağırış və sual yaradır:
  «Xeyirxahlığa can atmağınız sizə nə dərəcədə vacibdir? Siz onu acından,
  yaxud susuzluqdan ölən insan kimi arzulayırsınızmı? Bizim xeyirxahlıq
  istəyimiz nə qədərdir?»</p>
<p>Çoxlarında instinktiv olaraq xeyirxahlıq etmək istəyi var. Lakin bu,
  güclü və aydın olmayan, dumanlı istəkdir. Qərar vermək anı yetişəndə,
  insanlar əsl xeyirxahlıq tələb edən qurbanları gətirmək üçün cəhd
  göstərmirlər. Bir çoxları «həvəssizlik» xəstəliyindən əziyyət çəkir.
  Əgər xeyirxahlıq bizim ən ali istəyimiz olsa idi, dünya tamamilə fərqli
  olardı.</p>
<p>Bu bəxtiyarlığın kökündə bir məqsəd dayanır: bəxtiyar o kəs deyil ki,
  xeyirxahdır; bəxtiyar o kəsdir ki, xeyirxahlığa bütün ürəyi ilə susayır.
  Əgər bəxtiyarlıq yalnız xoş günündən yaxşılıq etmək olsaydı, onda,
  ümumiyyətlə, bəxtiyarlar olmazdı. Bütün uğursuzluğa və büdrəmələrə
  baxmayaraq, ürəyində ali şeylərə yanğı ilə can atan insanlar
  bəxtiyarlığa nail olur.</p>
<p>İngilis yazıçısı Herbert Uells bir dəfə belə demişdi: «İnsan pis
  musiqiçi ola bilər, eyni zamanda musiqini bütün varlığı ilə sevə bilər».
  Məşhur hakimlərdən biri cinayətkarlar barədə belə demişdi: «Hər insanda
  sönməz bir qığılcım var». Xeyirxahlıq həmişə insanı izləyən «amansız
  ovçudur». İnsanların ən pisi belə «özünəməxsus tərzdə xeyirxah ola
  bilər».</p>
<p>Burada təəccüblü olan insanın günahkar olması deyil, günah içində onu
  xeyirxahlığın izləməsidir. Hətta bataqlığa batsa belə, ulduzları unuda
  bilmir. Padşah Davud Allaha məbəd tikmək arzusunda idi. Amma arzusuna
  çata bilmədi. Onun istəyi rədd edildi. Allah ona dedi: «Sən yaxşı
  eləmisən ki, Mənim adıma bir məbəd tikmək niyyətinə düşmüsən»
  <em>(1Padşahlar 8:18)</em>. Allah Öz böyük mərhəməti sayəsində bizi
  yalnız əməllərimizə və nailiyyətlərimizə görə deyil, həm də arzularımıza
  görə mühakimə edir. Hətta insan heç vaxt xeyirxahlıq etməsə də, ömrünün
  sonuna qədər xeyirxahlıq etməyə acıb-susayarsa, o, bəxtiyarlıqdan məhrum
  olmayacaq.
</p>
<p>Yunan dilindəki mətndə bu bəxtiyarlığa dair aydın görünən daha
  maraqlı bir bənd var. Yunan dilində aclığı və susuzluğu ifadə edən
  fellər özündən əvvəlki isimdən yönlük halı tələb edir. Yunan dilində bu,
  yönlük hala aiddir. Fikir belədir: yunan deyəndə ki, «Mən bir parça
  çörəyə möhtacam», o, bütöv kömbəni yox, çörəyin müəyyən bir hissəsini
  istəyir. Yunan deyəndə ki, «Mən susamışam», o, bir səhəng deyil, bir az
  su içmək istəyir.</p>
<p>Danışdığımız bəxtiyarlıqda «<em>salehlik»</em> sözü yönlük halda yox,
  təsirlik halındadır. Yunan dilində <em>acmaq</em> və <em>susamaq</em>
  fellərindən əvvəl gələn isim yönlük halının əvəzinə təsirlik halda
  olarsa, deməli, insan hər şeyə acıb-susayır. Məsələn, «Mən çörəyi
  istəyirəm» desək, deməli, bütün kömbəni nəzərdə tutur; «Mən suyu
  istəyirəm», deyəndə, bir səhəng suyu nəzərdə tutur. Buna görə düzgün
  tərcümə belə olacaq:</p>
<p>«Salehliyə bütün varlığı ilə acıb-susayan nə bəxtiyardır».</p>
<p>Bunu isə insanlar nadir hallarda istəyir. Çox vaxt onlar həqiqətin
  müəyyən hissəsi ilə kifayətlənirlər. Məsələn, bir adam o qədər yaxşı ola
  bilər ki, onda çatışmazlıq gözə görünməsin. Onun dürüst, əxlaqlı və
  hörmətli olması şübhə doğurmur. Lakin bununla yanaşı, kimsə ona
  yaxınlaşıb dərdini bölüşə bilməz. Kimsə bunu etmək istəsə, həmin adam
  diksinər. Sərtliklə, mühakiməyə meyilliliklə, şəfqətsizlik hissi ilə
  müşayiət olunan alicənablıq da mövcuddur. Ancaq bu, tam alicənablıq
  deyil.</p>
<p>Başqa birinin isə qüsurları kifayət qədər ola bilər. O, içki içə,
  qumar oynaya və tez özündən çıxa bilər. Bununla bərabər, kiminsə çətin
  vəziyyətini və ehtiyacını görəndə, o öz cibindən son qəpiyini və
  əynindən son köynəyini çıxarıb verə bilər. Lakin bu da tam alicənablıq
  deyil.</p>
<p>Haqqında danışdığımız bəxtiyarlıq bizə deyir ki, xeyirxahlığın
  müəyyən bir hissəsi ilə kifayətlənmək olmaz. Bəxtiyar o insandır ki,
  kamil xeyirxahlığa acıb-susayır. Soyuqqanlı qüsursuzluq və ya qüsurlu
  səmimilik bəxtiyar olmağa yetərli deyil.</p>
<p>Deməli, dördüncü bəxtiyarlığın əsl tərcüməsi belə olacaq:
  <em>«Aclıqdan və susuzluqdan ölən insan kimi, salehliyə susayan insan
    bəxtiyardır. Çünki belə insan əsl məmnunluğu dadacaq».</em>
</p>
<p><strong>7</strong></p>
<h2 id="kamil-şəfqətin-bəxtiyarliği-matta-57">KAMİL ŞƏFQƏTİN
  BƏXTİYARLIĞI (Matta 5:7)</h2>
<p>Bu prinsip bütün Əhdi-Cədiddə izlənilir. Əhdi-Cədid bildirilir ki,
  bağışlanma əldə etmək üçün birinci biz özümüz bağışlamalıyıq. Həvari
  Yaqub bu barədə belə deyir: «Çünki mərhəmət göstərməyən mərhəmətsiz
  mühakimə olunur» <em>(Yaqub 2:13)</em>. İsa Məsih borc verən rəhimsiz
  ağadan bəhs edərkən hekayəsini bu sözlərlə bitirir: «Hər biriniz
  qardaşlarınızı ürəkdən bağışlamasanız, Səmavi Atam da sizə elə edər»
  <em>(Matta 18:35)</em>. «Ey göylərdə olan Atamız» duasında bu fikri izah
  edən və vurğulayan iki ayə var: «Bizə borclu olanları bağışladığımız
  kimi bizim borclarımızı da bağışla». «Əgər başqa insanların təqsirlərini
  bağışlasanız, Səmavi Atanız da sizi bağışlayar. Amma siz başqa insanları
  bağışlamasanız, Atanız da sizin təqsirlərinizi bağışlamaz» (<em>Matta
    6:12,14,15</em>). Əhdi-Cədid öyrədir ki, mərhəmətli olanlara mərhəmət
  edilir.
</p>
<p>Bu bəxtiyarlıqda böyük məna var. Bizim dildə <em>mərhəmətli</em>
  sifəti yunan dilindəki <em>eleemon</em> sözünün tərcüməsidir. Amma
  gördüyümüz kimi, Əhdi-Cədidin yunan mətni orijinal qədim ibrani və arami
  dillərinə gedib çıxır. Qədim ivrit dilində mərhəmət <em>hesed</em>
  deməkdir. Bu söz isə tərcümə olunmur. Bu söz təkcə insana şəfqət
  göstərmək və ya çətinliyə düşənlərin halına acımaq üçün istifadə
  edilmir. <em>Hesed, mərhəmət</em> sözünün əsl mənası — özünü başqa bir
  insanın vəziyyətinə qoyaraq, dünyaya onun gözü ilə baxmaq, problemləri
  onun düşüncəsi ilə düşünmək və onun kimi hiss etmək deməkdir.</p>
<p>Bu, emosional şəfqət göstərməkdən daha böyük məna kəsb edir. Belə
  mərhəmət ağıl və iradə tələb edir. Bu söz səthi olaraq başqasının halına
  acımaq deyil, şüurlu şəkildə həmin insanla özünü eyni vəziyyətə qoyub,
  dünyanı onun kimi görüb hiss etməkdir. Bu, sözün əsl mənasında, canı
  yanmaqdır. Canı yanmaq, simpatiya iki yunan sözündən yaranıb:
  <em>sin</em> — ikisi birlikdə və <em>pasheyn</em> — həyəcan və ya
  iztirab çəkmək deməkdir. Canı yanmaq — <em>dünyanı başqa insanla
    birlikdə hiss etmək</em>, sözün həqiqi mənasında, onun yaşadıqlarını
  yaşamaqdır.
</p>
<p>Çoxları isə buna can atmır. Əksər insanlar öz hisslərinə o qədər
  qapılıblar ki, başqa birinin hissləri onları maraqlandırmır. Əgər onlar
  kiminsə halına acıyırlarsa, bunu yalnız səthi şəkildə edirlər. Onlar
  şüurlu şəkildə başqalarının əqlinə və ürəklərinə varmırlar ki, dünyanı
  həmin insanların görüb hiss etdikləri kimi görüb hiss etsinlər.</p>
<p>Əgər biz belə şüurlu cəhdlər edəriksə, özümüzü başqa insanlarla
  eyniləşdirəriksə, şübhəsiz ki, dünya çox dəyişər.</p>
<ol type="1">
  <li>
    <p>Bu bizi yanlış xeyirxahlıqdan qoruyar. Əhdi-Cədiddə laqeyd və
      yersiz xeyirxahlığa aid gözəl nümunə var. Bu, İsa Məsihin Bet-Anyada
      Marta və Məryəmə baş çəkməsindən bəhs edən hekayədir <em>(Luka
        10:38-44)</em>. İsa Məsih Çarmıxa çəkilməsinə sayılı günlər qalanda,
      Marta və Məryəmin evinə gəldi. O, qısa müddətə istirahət etmək və
      həyatın dəhşətli gərginliyindən uzaqlaşmaq istəyirdi.</p>
  </li>
</ol>
<p>Marta İsanı sevirdi. Məsih onun ən hörmətli qonağı idi. Marta İsanı
  sevdiyi üçün istəyirdi ki, Ona ən yaxşı yeməyi bişirsin. Marta
  vurnuxaraq ora-bura qaçırdı. Ətrafı qab-qacaq səsi bürümüşdü. Hər səs
  İsa Məsihin əsəbləri üçün gərginlik idi. O, yalnız sakitlik
  istəyirdi.</p>
<p>Marta öz xeyirxahlığını göstərməyə çalışırdı. Hətta o, bunu
  bilərəkdən etsəydi, çətin ki, bu qədər qəddarlıq edə bilərdi. Məryəm isə
  İsa Məsihin rahatlığa ehtiyac duyduğunu başa düşmüşdü. Beləcə biz də
  xeyirxahlığımızı göstərmək istəyəndə, bunu öz bildiyimiz kimi edirik.
  Xoşuna gəlib-gəlməsə də, adam razı qalmalıdır. Əgər biz özümüzü başqa
  insanın yerinə qoysaq, onda göstərdiyimiz xeyirxahlıq ikiqat olar və
  istəmədən pisliyə yol vermərik.</p>
<ol start="2" type="1">
  <li>
    <p>Bu bizə bağışlamağa və dözümlü olmağa kömək edəcək. Biz çox vaxt
      bir prinsipi unuduruq: insanın düşüncə və hərəkətinin həmişə müəyyən
      səbəbi olur. Əgər biz bu səbəbləri bilsəydik, onda bizə başa düşmək,
      şəfqət göstərmək və bağışlamaq daha asan olardı. Əgər bizə görə insan
      səhv düşünürsə, çox güman ki, o, həyatında nəsə yaşayıb və ya onu belə
      düşünməyə vadar edən müəyyən xüsusiyyətlər var. Özünü əsəbi və ya
      nəzakətsiz aparan insan, yəqin ki, nəyəsə görə narahatdır, ya da iztirab
      çəkir. Əgər insan bizimlə pis davranırsa, ola bilsin ki, bu onun
      yanıldığına görədir.</p>
  </li>
</ol>
<p>Bu yerdə fransız atalar sözü yerinə düşür: «Hər şeyi bilmək — hər
  şeyi bağışlamaq deməkdir». Lakin biz özümüzü başqasının yerinə qoymayana
  qədər heç vaxt hər şeyi bilməyəcəyik.</p>
<ol start="3" type="1">
  <li>
    <p>Məgər Allahın da İsa Məsihdə etdiyi bu deyildimi? Allah İsa
      Məsihdə, sözün əsl mənasında, bizim insan təbiətimizə şərik oldu. O, yer
      üzünə insan kimi gəldi. O, dünyaya və hər şeyə insan gözü ilə baxmağa,
      insan kimi düşünməyə gəldi. Allah insan həyatının nə olduğunu bilir.
      Çünki Özü insan həyatına daxil oldu.</p>
  </li>
</ol>
<p>Böyük Britaniya kraliçası Viktoriya Sent-Endrüs şəhərinin baş keşişi
  Talloha və onun həyat yoldaşı ilə yaxın dost idi. Amma Viktoriyanın əri
  şahzadə Albert öləndə, o, tək qaldı. Elə həmin vaxt Sent-Endrüsun baş
  keşişi də öldü və xanım Talloha da dul qaldı. Kraliça Viktoriya xəbər
  etmədən xanım Tallohaya baş çəkməyə gəldi və onun öz otağında taxtda
  istirahət etdiyini gördü. Kraliçanın gəlişi barədə elan ediləndə, xanım
  Talloha taxtdan cəld qalxaraq reverans<a href="#fn12" class="footnote-ref" id="fnref12"
    role="doc-noteref"><sup>12</sup></a>
  etməyə çalışdı. Kraliça isə ona yaxınlaşıb dedi: «Əzizim, qalxma. Bu gün
  mən sənin yanına kraliçanın rəiyyətin yanına gəldiyi kimi deyil, ərini
  itirən və eyni hissləri yaşayan bir qadın kimi gəlmişəm».</p>
<p>Allah da bu cür davrandı. O, insanların yanına uzaqda olan, təcrid
  olunmuş və əzəmətli Allah kimi deyil, insan kimi gəldi. Allahın İsa
  Məsihdə zühur etməsi <em>mərhəmətin (həsəd)</em>, ən ali
  təcəssümüdür.</p>
<p>Yalnız belə mərhəmət göstərən insanlara mərhəmət olunacaq. Bu,
  insanlara qarşı ədalətli addımdır. Çünki həyatdakı böyük həqiqət başqa
  insanlarda öz əksimizi görməkdən ibarətdir. Əgər biz özümüzü laqeyd və
  etinasız aparsaq, onlar da bizə laqeyd və etinasız yanaşacaqlar. Əgər
  görsələr ki, onların problemləri bizi qayğılandırır, onlar da bizə qayğı
  göstərəcəklər. Allah da belə edir. Çünki mərhəmət göstərən insan Allaha
  bənzəyir. Bu səbəbdən də beşinci bəxtiyarlığın əsl tərcüməsi belə
  səslənir: «<em>Başqalarının yaşadıqlarını yaşayan, onların gözü ilə
    dünyanı görən, düşünən, hiss edən insan nə bəxtiyardır. Çünki o,
    başqalarının qarşılıqlı münasibətini görəcək və Allahın Məsihdə bu cür
    davrandığını dərk edəcək!»</em></p>
<p><strong>8</strong></p>
<h2 id="təmiz-ürəyin-bəxtiyarliği-matta-58">TƏMİZ ÜRƏYİN BƏXTİYARLIĞI
  (Matta 5:8)</h2>
<p>Bu bəxtiyarlıq insandan özünü araşdırmağı və düşünməyi tələb
  edir.</p>
<p><em>«Təmiz»</em> yunan dilində «<em>hansı ki»</em> deməkdir<em>.</em>
  Bu söz bir neçə mənaya malikdir — hər biri məsihçi həyatı üçün
  bəxtiyarlığın mahiyyətini izah edir.</p>
<ol type="1">
  <li>
    <p>Əvvəlcə <em>təmiz</em> sözü yuyulmuş paltara aid
      edilirdi.</p>
  </li>
  <li>
    <p>Bu söz, adətən, taxılı sovurmaq və küləşdən təmizləməkdən ötrü
      istifadə edilirdi. <em>Təmiz</em> sözü orduya da aid edilirdi. Belə ki,
      ordu narazı, qorxaq, bacarıqsız əsgərlərdən təmizlənilir və mərd
      döyüşçülərdən qurulurdu.</p>
  </li>
  <li>
    <p><em>Kataros</em> sözü tez-tez digər yunan sözü <em>akeratos</em>
      sifəti ilə birgə işlənir. <em>Akeratos</em> təmiz süd və ya çaxırı,
      yaxud da heç bir qatışığı olmayan təmiz metalı göstərir.</p>
  </li>
</ol>
<p>Beləcə <em>kataros</em> sözünün əsl mənası qatışıqsız, təmiz, xalis
  deməkdir. Məhz buna görə bu bəxtiyarlıq yüksək tələblər qoyur. Onu bu
  cür tərcümə etmək olar:</p>
<p><em>Həmişə təmiz niyyətli olan insan nə bəxtiyardır. Çünki belə insan
    Allahı görəcək.</em></p>
<p>Axı biz çox nadir hallarda yaxşı əməllərimizi təmiz niyyətlə edirik.
  Hətta yaxşı işlər üçün səxavət göstərən insan ürəyinin dərinliyində
  özünə qarşı məmnunluq, tərif, minnətdarlıq və hörmət hissi yaşaya bilər.
  Qurban tələb edən yaxşı işlər görəndə, ola bilsin ki, ürəyimizin
  dərinliyində insanların bizi qəhrəman və ya şəhid kimi görəcəyini
  gözləyirik. Hətta kahin ən səmimi niyyətində belə, yaxşı təbliğ etdiyinə
  görə özündən razı qalmaq təhlükəsindən uzaq deyil. Bir dəfə ingilis
  puritan yazıçısı Con Bunyana çox gözəl təbliğ etdiyini demişdilər. O isə
  belə cavab vermişdi: «Mən kafedradan düşəndə iblis artıq bu barədə mənə
  dedi».</p>
<p>Bu bəxtiyarlıq bizdən özümüzü çox diqqətli təhlil etməyi tələb edir.
  Biz yaxşılığı insanlara xidmət etməkdən ötrü, yoxsa pul naminə edirik?
  Biz mənfəət güdmədən, yoxsa izzət naminə xidmət edirik? Biz imanlı
  cəmiyyətində Məsihə görə, yoxsa öz nüfuzumuza görə xidmət edirik? İmanlı
  cəmiyyətinə Allahla görüşmək, yoxsa borcumuzdan çıxmaq üçün gedirik?
  Dualarımız və Müqəddəs Kitabı oxumağımız Allahla yaşamaqdan, yoxsa
  özümüzü üstün hiss etməkdən ötrüdür? Bizim imanımız ürəyimizdə Allaha
  yer olmasına, yoxsa möminliyimizə təsəlli verməyə əsaslanır? Ürəyimizin
  dərindən təhlili çox vaxt bizi utandırır. Çünki bu dünyada hətta ən
  yaxşı insanlar belə, nadir hallarda təmiz niyyətlə nəsə edirlər.</p>
<p>İsa Məsih ardınca qeyd edir ki, yalnız ürəyi təmiz olanlar Allahı
  görəcək. Həyat aydın göstərir ki, biz yalnız görə bildiklərimizi
  görürük. Bu, nəinki fiziki, hətta hər mənada doğrudur.</p>
<p>Adi insan qaranlıqda bayıra çıxanda o, səmada ancaq işıq saçan çoxlu
  nöqtələr görür. O, görə bildiklərini görür. Lakin astronom səmadakı
  bütün ulduzların və planetlərin adlarını çəkə və özünü onların arasında
  bir dost kimi hiss edə bilər. Dənizçi üçün həmin səma heç bir işarəsi
  olmayan ucsuz-bucaqsız dəniz üzərindən gəmisini lazımi limana yönəltməyə
  xidmət edir. Adi insan kənd yolunun üstündə yalnız alaq otları və yabanı
  gülləri, təcrübəli botanik isə müalicəvi bitkiləri görür. O onların
  adlarını və faydalarını sadalaya bilər. Bundan əlavə, o, bu bitkilərdə
  sonsuz dəyərli və nadir bir şey görə bilər. Çünki o, bunu görməyə
  qabildir.</p>
<p>Əgər qədim şəkillər olan otağa iki nəfər girsə, onlardan biri
  sənətkarın şah əsərini cızma-qaradan ayıra bilməyəcək. Mütəxəssis və
  tənqidçi isə bəzilərinin dəyərsiz hesab etdikləri kolleksiyada əvəzsiz
  rəsmləri görəcək. Düşüncəsi pozğun insanlar hər şeydə ədəbsiz eyham və
  zarafatlar üçün nəsə görürlər.</p>
<p>Beləliklə, İsa Məsih deyir: «...yalnız ürəyi təmiz olanlar Allahı
  görəcəklər». Hər kəs yadda saxlamalıdır ki, bir gün Rəbbi görmək üçün
  Onun lütfü ilə ürəklərimiz təmizləndiyi kimi, insan ehtirası da
  ürəklərimizi ləkələyir və bizi Rəbbi görməkdən məhrum edir. Beləcə
  altıncı bəxtiyarlıq bu cür səslənir: «<em>Niyyəti təmiz olan insan
    bəxtiyardır. Çünki belə insan bir gün Allahı görəcək!»</em></p>
<p><strong>9</strong></p>
<h2 id="insan-birliyinin-bəxtiyarliği-matta-59">İNSAN BİRLİYİNİN
  BƏXTİYARLIĞI (Matta 5:9)</h2>
<p>Bu bəxtiyarlığın araşdırılmasını biz bəzi problemlərin
  müəyyənləşdirilməsi ilə başlaya bilərik.</p>
<ol type="1">
  <li>
    <p>Birincisi, <em>sülh</em> sözüdür. Yunan dilində bu,
      <em>eyrene</em>, qədim ivrit dilində isə <em>şalomdur</em>. Qədim ivrit
      dilində <em>sülh</em> sözü təkcə çətinlik və xoşagəlməz hadisə ilə
      üzləşməməyi nəzərdə tutmur, həm də <em>hər şeyin insanın xeyrinə</em>
      işlədiyini göstərir. Şərqdə bir insan digərinə <em>«salam»</em> verəndə,
      o, nəinki insana xoşagəlməzliklə üzləşməməyini, həm də ona hər şeyin ən
      yaxşısını arzulayır. Müqəddəs Kitabda da <em>sülh</em> sözü yalnız
      çətinlikdən qurtulmağı bildirmir. O, hər şeyin ən yaxşısından zövq
      almağı göstərir.
    </p>
  </li>
  <li>
    <p>İkincisi, bu bəxtiyarlığın nə əks etdirdiyini xüsusi vurğulamaq
      lazımdır. <em>Sülhsevənlər</em> deyil, məhz <em>sülhyaradanlar</em> nə
      bəxtiyardır. İnsan çox vaxt öz sülhpərvərliyini düzgün ifadə etmir. O,
      sülh yaratmaqdan daha çox problemlər yaradır. Məsələn, biz «sülh naminə
      heç nə etmək lazım deyil» deyərək, təhlükəli vəziyyətin daha da
      böyüməsinə şərait yarada bilərik. Çoxları sülhü sevdiyini düşünür,
      halbuki həqiqətin gözünə baxmaqdan imtina edərək, gələcək üçün problemi
      böyüdürlər. Müqəddəs Kitab problemdən qaçmağı deyil, vəziyyəti və
      problemi düzgün qiymətləndirməyi, onun həllini və dəf etməyi sülh
      adlandırır. Bu bəxtiyarlıq çətinliklərlə əlaqədar ortaya çıxan problemi
      qorxaraq qeyri-fəal qəbul etməyi yox, hətta mübarizə aparmaq lazım gəlsə
      belə, problemlərin fəal şəkildə aradan qaldırılmasını və sülhün
      yaradılmasını tələb edir.</p>
  </li>
  <li>
    <p>Yunan mətnində olduğu kimi, Azərbaycan dilindəki Müqəddəs Kitabda
      da sülh yaradanların Allahın övladları adlanacağı deyilir. Bu, əsl qədim
      yəhudi ifadəsidir. Qədim ivrit dilində sifətlər çox deyil. Buna görə də
      «oğul» sözündə çox vaxt sifət yox, <em>yiyəlik hal,</em> yəni mücərrəd
      isim istifadə olunur. Bu səbəbdən <em>sülhpərvər insan</em> sözünün
      yerinə <em>sülh oğlu</em> işlədilir. Beləcə Barnaba adının mənası
      <em>təsəlli verən insan</em> deyil, <em>təsəlli oğlu</em> deməkdir. Məhz
      buna görə bu bəxtiyarlıq belə səslənir: nə bəxtiyardır sülhyaradanlar,
      çünki onlara Allahın övladları deyiləcək. Bu isə o deməkdir ki, sülh
      yaradanlar xoşbəxtdir, çünki onlar Allahın işini yerinə yetirəcəklər.
      Sülh yaradan insan, sülh yaradan Allahın etdiklərini icra edir
      <em>(Romalılara 15:22; 2Korinflilərə 13:11; 1Saloniklilərə 5:23;
        İbranilərə 13:20)</em>.
    </p>
  </li>
</ol>
<p>Bu bəxtiyarlığın əsl mənası üç əsas istiqamətdə axtarılıb.</p>
<ol type="1">
  <li>
    <p>Yuxarıda belə bir fərziyyə irəli sürülürdü ki, əgər
      <em>şalom</em> sözü hər şeyin insanın xeyrinə işlədiyini bildirirsə,
      onda bu, insanların həyatı üçün yaxşı şeylər edənlərin bəxtiyar olduğu
      anlamına gəlir. ABŞ prezidenti Avraam Linkoln bir dəfə belə demişdi:
      «Öləndə istəyərdim ki, hər kəs mənim barəmdə «O, güllərin bitəcəyini
      düşündüyü yerdə alaq otlarını çıxarıb yerinə gül əkirdi» desinlər.
      Beləcə kim dünyanı az da olsa yaxşılaşdırırsa, xoşbəxt
      insandır.
    </p>
  </li>
  <li>
    <p>İlk İmanlı Cəmiyyətinin əksər ilahiyyatçıları bu bəxtiyarlığı
      ruhani mənada şərh edirdilər. Onlar elə hesab edirdilər ki, öz ürəyində
      və daxilində sülh yaradan insan bəxtiyardır. Bizim hər birimizin
      daxilində xeyirlə şər arasında mübarizə gedir və eyni vaxtda bizi iki
      tərəfə sürükləyir. Hər insan özlüyündə vətəndaş müharibəsini ifadə edir.
      Daxilində sülhə nail olan, mübarizəyə son qoyan və öz ürəyini Allaha
      verən insan bəxtiyardır.</p>
  </li>
  <li>
    <p><em>Sülh</em> sözü daha bir mənanı ifadə edir. Ravvinlər bu məna
      üzərində araşdırma aparmağı xoşlayırdılar. Çox güman ki, İsa Məsih də bu
      mənanı nəzərdə tuturdu. Ravvinlər hesab edirdilər ki, insanın çatacağı
      ən ali məqsəd insanlar <em>arasında düzgün münasibət</em> qurmaqdır.
      İsanın nəzərdə tutduğu da məhz bu idi.</p>
  </li>
</ol>
<p>Bəzi insanlar həmişə münaqişənin, incikliyin və nifaqın mənbəyi
  olurlar. Onlar həm özləri mübahisələrə yol verir, həm də başqalarının
  arasında mübahisəyə səbəb olurlar. Onlar dincliyi pozanlardır. Bu cür
  insanlar, demək olar ki, hər bir ictimaiyyətdə və imanlı cəmiyyətində
  mövcuddur. Onlar iblisə xidmət edirlər. Digər tərəfdən, Allaha şükürlər
  olsun ki, qəlbində inciklik olmayan, düşmənçilik edənlər arasında körpü
  yaradan, yaraları sağaldan və kədərlilərə təsəlli verənlər də var. Belə
  insanlar Allahın işini yerinə yetirirlər. Çünki Allahın ali məqsədi
  insanla Öz arasında, eləcə də insanlar arasında sülh yaratmaqdan
  ibarətdir. İnsanları ayıran adam şeytana, birləşdirən adam isə Allaha
  xidmət edir. Buna görə də bu bəxtiyarlıq belə səslənir: «<em>İnsanlar
    arasında düzgün münasibət yaradanlar nə bəxtiyardır. Çünki onlar Allahın
    işini yerinə yetirirlər!»</em></p>
<p><strong>10-12</strong></p>
<h2 id="məsihə-görə-təqib-olunanin-bəxtiyarliği-matta-510-12">MƏSİHƏ
  GÖRƏ TƏQİB OLUNANIN BƏXTİYARLIĞI (Matta 5:10-12)</h2>
<p>Məsihin ən gözəl xüsusiyyətlərindən biri də Onun tamamilə dürüst
  olmasıdır. İsa Onun ardınca gəlməyə qərar verən insanları, onları nə
  gözlədiyi barədə xəbərdar edirdi. O bilirdi ki, insanların həyatını
  asanlaşdırmağa deyil, onları dahi etməyə gəlib.</p>
<p>İlk məsihçilərin nələr yaşadığını təsəvvür etmək bizə çətindir. Hər
  tərəfdə onları təhlükə və xoşagəlməz hadisələr gözləyirdi.</p>
<ol type="1">
  <li>
    <p>Məsihi qəbul edənlər <em>işdən</em> qovulmaqla hədələnirdi. Tutaq
      ki, insan bənnadır. İlk baxışdan bu, sadə peşə idi. Elə təsəvvür edək
      ki, ağa bütlər üçün məbəd inşa etməyə sifariş alıb. Belə vəziyyətdə
      məsihçi nə etməli idi? Ya da insan dərzidir və bütpərəst kahinlər üçün
      paltar tikmək sifarişi alıb. Belə olan halda, o, nə etməli idi? O dövrdə
      vəziyyətlə əlaqədar olaraq ilk məsihçilərə iş tapmaq çətin idi. Çünki
      onlar Rəbbə sadiqliklərinə görə İsa Məsihə zidd olan işdə çalışa
      bilmirdilər.</p>
  </li>
</ol>
<p>İmanlı cəmiyyəti insanın vəzifəsinin nədən ibarət olduğunu yaxşı
  bilirdi. Yüz il sonra məsihçi ilahiyyatçısı və yazıçısı Tertulliana<a href="#fn13" class="footnote-ref" id="fnref13"
    role="doc-noteref"><sup>13</sup></a> eyni problemlə bağlı bir insan
  müraciət etmişdi. O, işindəki çətinlikdən danışıb sonda dedi: «Mən nə
  etməliyəm? Axı mən yaşamalıyam!» Tertullian soruşdu: «Siz yaşamaq
  məcburiyyətindəsiniz?» Əgər Məsihə sadiq olmaqla yaxşı yaşayış arasında
  seçim etmək lazım gələrsə, əsl məsihçi tərəddüd etmədən həmişə sadiqliyi
  seçər.</p>
<ol start="2" type="1">
  <li>
    <p>Məsihçiliyi qəbul etmək, şübhəsiz, cəmiyyətin içində <em>onların
        həyatını</em> dözülməz edirdi. Qədimdə əksər bayramlar bütpərəstlərin
      məbədində keçirilirdi. Çox az qurbanlar qurbangahda yandırılırdı. Bəzən
      rəmzi olaraq heyvanın bir neçə tükü yandırılırdı. Ətin bir hissəsini
      bütpərəst kahinlər götürür, qalan hissəsi qurban təqdim edənə
      qaytarılırdı. O da öz dostları və qohumları ilə ziyafət təşkil edirdi.
      Çox vaxt Serapis tanrısına səcdə olunur və ona qurbanlar gətirilirdi.
      Ziyafətə dəvət təxminən belə səslənirdi: «Mən səni tanrımız Serapisə
      görə açılan süfrədə nahar etməyə dəvət edirəm».</p>
  </li>
</ol>
<p>Məgər məsihçi bütpərəst məbədinin allahına həsr olunmuş ziyafətdə
  iştirak edə bilərdimi? Hətta evlərdə adi süfrə tanrıların şərəfinə şərab
  içməklə açılırdı. Bu, yeməkdən əvvəl duaya bənzəyirdi. Məgər məsihçi
  bütpərəstlərin bu cür süfrəsində otura bilərdimi? Bu kimi məsələlərdə
  məsihçilərin aydın əqidəsi var idi. Məsihçi belə ziyafətlərdə iştirak
  etməkdənsə, dostluğun pozulmasına üstünlük verirdi. Əgər insan Məsihin
  ardınca getmək istəyirdisə, o bilməli idi ki, tənha qala bilər.</p>
<ol start="3" type="1">
  <li>
    <p>Daha pisi isə bu idi ki, məsihçiliyin qəbulu onların <em>ailə
        həyatını</em> dağıda bilərdi. Çox vaxt ailənin bir üzvü məsihçiliyi
      qəbul edirdi, digəri isə yox. Məsələn, qadın Məsihi qəbul edir, kişi isə
      bütpərəst olaraq qalırdı. Oğul və ya qız məsihçiliyi qəbul edə bilərdi,
      ailənin digər üzvləri isə yox. Bu, ailənin parçalanmasına səbəb olurdu.
      Əksər hallarda Məsihə iman edən insanın üzünə evinin qapıları
      bağlanırdı.</p>
  </li>
</ol>
<p>Məsihçilik çox vaxt özü ilə sülh deyil, qılınc gətirirdi. Bu da
  ailəni iki yerə ayırırdı. Elə vəziyyət yaranırdı ki, insan, sözün əsl
  mənasında, Məsihi atasından, anasından, arvadından, qardaş və ya
  bacısından çox sevməli olurdu. O dövrdə əksər hallarda məsihçilik
  insanın Məsihlə qohumları arasında seçim etməsinə səbəb olurdu.</p>
<p>Bundan əlavə, məsihçiləri gözləyən cəza və edamı sözlə təsvir etmək
  olmaz. Bütün dünya vəhşi heyvanların parçaladığı və alovda yandırıldığı
  məsihçilər haqqında bilir. Amma bu, hələ rahat ölüm idi. İmperator Neron
  məsihçilərin üzərinə qatran çəkib öz bağında məşəl kimi istifadə
  edilməsini əmr etmişdi. O, əmr etmişdi ki, məsihçiləri vəhşi heyvanların
  dərisinə bürüyüb, öz itlərini onların üstünə saldırsın. Məsihçiləri
  işgəncə aləti ilə parçalayır, kəlbətinlə didir, üzərinə əridilmiş
  qurğuşun tökür, ən həssas orqanlarına qızdırılmış mis lövhələr
  qoyurdular. Gözlərini çıxardır, bədən üzvlərini kəsir və onların gözləri
  önündə yandırırdılar. İztirablarını daha da artırmaq üçün bədənlərini
  soyuq suyun içində saxlayıb əl-ayaqlarını yandırırdılar. Bu barədə
  düşünmək belə dəhşətlidir. Lakin özünü Məsihə həsr edən insan bütün
  bunlara hazır olmalı idi.</p>
<p>Sual yaranır: nəyə görə romalılar məsihçiləri belə təqib edirdilər?
  Məsihçi həyat tərzini yaşayan bir insanın təqibin qurbanına çevrilməsi,
  hətta edama məhkum olunması inanılmaz görünür. Ancaq bunun iki səbəbi
  var idi:</p>
<ol type="1">
  <li>
    <p>Məsihçilərə böhtan atıb onlar haqqında şayiələr yayırdılar. Bu
      böhtanların əksəriyyəti yəhudilərlə bağlı idi.</p>
  </li>
</ol>
<ol type="a">
  <li>
    <p>Məsihçilər adam ətini yeməkdə və qanını içməkdə ittiham olunurdu.
      Axırıncı Şam yeməyində deyilən «Bu Mənim Bədənimdir» və «Bu, Yeni Əhdin
      bağlanması üçün Mənim qanımdır» ifadələri təhrif olunmuş və məsihçilərin
      körpə uşağı qurban gətirməsi, onun ətini yemələri barədə şayiələrə
      çevrilmişdir.</p>
  </li>
  <li>
    <p>Məsihçiləri əxlaqsızlıqda ittiham edir və deyirdilər ki, onlar
      eyş-işrət yığıncaqları təşkil edirlər. Məsihçilərin hər həftə olan
      yığıncaqları <em>aqape</em>, məhəbbət süfrəsi adlanırdı. Bunun mənasını
      isə dəhşətli şəkildə təhrif etmişdilər. Məsihçilər bir-birini sülh öpüşü
      ilə salamlayırdılar. Bu sülh öpüşü də böhtan uydurmaq üçün istifadə
      edilirdi.</p>
  </li>
  <li>
    <p>Məsihçiləri təhrikçilikdə ittiham edirdilər. Həqiqətən də,
      məsihçilər öz təbliğlərində axır zamanın yaxınlaşması və dünyanın alovla
      mühakimə olunacağı haqqında danışırdılar. Böhtançılar isə bu sözü
      götürüb, mənasını təhrif edərək onları siyasi və inqilabçı yanğının
      təhlükəsi kimi qələmə verirdilər.</p>
  </li>
  <li>
    <p>Məsihçiləri ailə münasibətlərini dağıtmaqda ittiham edirdilər.
      Artıq araşdırdığımız kimi, məsihçilik, həqiqətən, ailələri iki hissəyə
      ayırırdı. Buna görə də məsihçiliyi ər və arvadı ayıran, isti ocağı
      parçalayan bir etiqad kimi təqdim edirdilər. Pis niyyətli insanlar
      həmişə çoxlu yeni böhtanlar uydurmağa hazır idilər.</p>
  </li>
</ol>
<ol start="2" type="1">
  <li>
    <p>Əslində isə, bu təqiblərin siyasi məqsədi var idi. Gəlin o
      dövrdəki vəziyyəti təsvir edək. Roma imperiyası Britaniya adalarından
      Efrat çayına qədər, Almaniyadan Şimali Afrikaya qədər bütün məşhur
      əraziləri zəbt etmişdi. Bəs bütün xalqları bir millətə necə çevirmək
      olardı? Birlik üçün əsas olaraq nəyi götürmək olardı? Əvvəlcə Roma
      şəhərinin hamisi Rome ilahəsinə səcdəni əsas götürmüşdülər. Əyalət
      sakinləri bu ilahəyə səcdə etməyə razı idilər. Çünki Roma onlara sülh və
      yaxşı rəhbərlik, vətəndaş nizamı və hüquqi azadlıq vermişdi. Yollar
      soyğunçulardan, dənizlər isə dəniz quldurlarından təmizlənmişdi. Zülmkar
      və zalım hökmdarları Roma məhkəmələri əvəz etmişdi. Əyalət sakinləri
      onlara bu qədər xeyirxahlıq göstərən imperiyanın ilahəsinə qurban
      gətirməkdən məmnun idilər.</p>
  </li>
</ol>
<p>Lakin Rome ilahəsinə sitayiş daha da inkişafa səbəb oldu. İmperator
  olan adam özündə imperiyanı təcəssüm etdirirdi. Sanki Rome ilahəsi özünü
  bu insanda göstərirdi. Nəticədə imperatora tanrı kimi baxıb ilahi şərəf
  verərək, məbədlər tikməyə başladılar. Belə səcdə Roma hakimiyyəti
  tərəfindən aşılanmamışdı. Əvvəlcə hakimiyyət insanları bu səcdədən
  uzaqlaşdırmaq üçün əlindən gələni etdi. İmperator Klavdi deyirdi ki,
  insana bu cür ilahi şərəf verilməsinə qarşıdır. Amma tədricən Roma
  hakimiyyəti böyük imperiyanın birləşməsində yeganə imkanı imperatora
  sitayiş edilməsində gördü. İmperator ətrafında hər kəsin birləşə
  biləcəyi tam mərkəzdə dayanan şəxs idi. Buna görə də get-gedə Roma
  imperatoruna səcdə könüllü sitayişdən məcburiyyətə çevrildi. İldə bir
  dəfə hər insan qeysərin bütünün qarşısında bir çimdik buxur yandıraraq
  deməli idi: «Qeysər — rəbdir». Məsihçilər məhz bunu etməkdən imtina
  edirdilər. Onlar üçün Rəbb — İsa Məsih idi. Onlar Məsihə məxsus şərəfi
  hansısa bir insana verə bilməzdilər.</p>
<p>Buradan aydın olur ki, qeysərə səcdə, çox güman, vətəndaşların siyasi
  sədaqətinin sınağı idi. Bir çimdik buxur yandıran insan
  <em>libellus</em> adlı vəsiqə alırdı. Bu da onun imperatora səcdə
  etdiyini təsdiqləyirdi. Sonra isə ictimai və ümumi qəbul edilmiş
  qaydalara zidd olmayan başqa tanrılara ibadət edə bilərdi. Məsihçilər bu
  qaydalara riayət etməkdən imtina edirdilər. Qeysəri, yaxud Məsihi seçmək
  qarşısında qalanda, onlar güzəştə getmədən Məsihi seçirdilər. Nəticədə
  məsihçinin yaxşı insan və ya vətəndaş olmasına baxmayaraq, o, qanuna
  qarşı çıxmış olurdu. Roma böyük imperiyada etibarsız və sədaqətsiz
  vətəndaşların olmasına yol verə bilməzdi. Roma hakimiyyəti məsihçi
  cəmiyyətinə məhz bu cür baxırdı.
</p>
<p>Məsihçilərin yeganə cinayəti onların Məsihi qeysərdən üstün tutması
  idi. Məsihə böyük sadiqlikləri naminə minlərlə məsihçi məşəqqətli ölümə
  gedirdi.</p>
<h2 id="al-qana-qərq-edilmiş-yolun-bəxtiyarliği-matta-510-12-ardı">AL-QANA
  QƏRQ EDİLMİŞ YOLUN BƏXTİYARLIĞI (Matta 5:10-12 (ardı))</h2>
<p>Məsihçilərə qarşı təqiblər çoxaldıqca biz şəhidlərin şərəfli yol
  keçdiyini görürük. Təqib olunanların bəxtiyarlığı haqqında kiminsə
  danışması, bəlkə də, qəribə görünə bilər. Lakin əzabdan sonra gələcək
  böyük əzəməti dərk edən insan məsihçilərin getdiyi al-qana bulaşmış
  qanlı yolun izzətini görməlidir.</p>
<ol type="1">
  <li>
    <p>Təqiblərə görə əzab çəkmək — Məsihə olan sadiqliyi sübut etmək
      imkanıdır. Məşhur şəhidlərdən biri İzmirin yepiskopu yaşlı Aziz Polikarp
      idi. İzdiham onu sürüyə-sürüyə Roma magistrat<a href="#fn14" class="footnote-ref" id="fnref14"
        role="doc-noteref"><sup>14</sup></a>
      məhkəməsinə gətirdi. Orada onu seçim qarşısında qoydular — ya qeysərə
      qurban gətirməli, ya da ölməlidir. O isə belə cavab verdi: «Artıq səksən
      altı ildir ki, mən Məsihə xidmət edirəm. O, hələ mənə qarşı heç bir
      pislik etməyib. Mən özümü xilas etməkdən ötrü Padşahım və Xilaskarıma
      qarşı necə küfr edə bilərəm?» Onlar onu alovun içinə atdılar. O isə son
      duasını etdi: «Ey hər şeyə qadir olan Allah! Sevimli və Xeyir-dualı Oğul
      vasitəsilə Özünü bizə tanıtdıran Ata! Minnətdaram ki, bu günə və bu
      saata məni layiq bildin». Məhz burada Aziz Polikarp İsa Məsihə
      sadiqliyini göstərmək üçün böyük imkan əldə etdi.</p>
  </li>
</ol>
<p>Bir çoxumuz həyatımız boyu İsa Məsih naminə heç nəyi qurban
  verməmişik.</p>
<ol start="2" type="1">
  <li>
    <p>Təqiblərə məruz qalmaq, Məsihin dediyi kimi, peyğəmbərlərin,
      müqəddəslərin və şəhidlərin yolu ilə getməkdir. Həqiqət uğrunda iztirab
      çəkmək — böyük işlərdə iştirak etmək deməkdir.</p>
  </li>
  <li>
    <p>Təqib olunmaq — böyük hadisələrin iştirakçısı olmaq deməkdir.
      Həlledici məqamların və ya insanların yaddaşında həkk olunan böyük
      hadisələri müşahidə etmək hər insan üçün həyəcanlandırıcı bir andır.
      Lakin hadisələrin özündə az da olsa iştirak etmək daha
      təsirlidir.</p>
  </li>
</ol>
<p>İnsan Məsihə imanına görə əzab çəkməyə çağırılanda, bu onun həyatında
  həmişə həlledici məqam olur; bu, dünyanın Məsihlə toqquşmasıdır; bu,
  əbədiyyət dramının bir hissəsidir. Məsihə görə iztirab çəkmək cəza
  deyil, şərəfdir. İsa Məsih deyir: «Sevinin və şadlanın».
  <em>Şadlanın</em> sözü yunan dilində <em>aqalliasfay</em> sözündən
  yaranır. Bu da öz növbəsində iki yunan sözü olan sevincdən
  <em>atılıb-düşmək</em> sözlərinin birləşməsidir.
</p>
<ol start="4" type="1">
  <li>
    <p>Təqib olunmaq — ardınca gələn üçün yolu asanlaşdırmaq deməkdir.
      Biz indi azadlıqdan zövq alırıq. Çünki keçmişdə insanlar azadlığa görə
      qan töküb, alın təri və göz yaşı axıdıblar. Onlar bizim yolumuzu hamar
      ediblər. Biz də Məsih barədə qətiyyətlə və mətanətlə şəhadət edəndə,
      ardımızca gələnlərin yolunu hamar edirik.</p>
  </li>
</ol>
<p>Məsih uğrunda mübarizə aparan insan həmişə onun ardınca gələnlərin
  yolunu asanlaşdırır. Çünki onlar üçün artıq döyüşlərdən biri azalıb.</p>
<ol start="5" type="1">
  <li>
    <p>Bundan əlavə, təqib olunan insanlar tənha qalmırlar. Öz əqidəsinə
      görə maddi zərər çəkən, dostlarını itirən, böhtana uğrayan tənha
      qalamayacaq. Belə anlarda Məsih ona əvvəlkindən daha yaxın
      olur.</p>
  </li>
</ol>
<p>Daniel peyğəmbərin kitabında Allaha olan sadiqliyindən dönmədiklərinə
  görə odlu sobaya atılan Şadrak, Meşak və Aved-Neqo haqqında bəhs olunur.
  Padşahın müşavirləri bu hadisəni müşahidə edirdilər. «Biz üç nəfər
  əl-qolu bağlanmış adamı oda atmadıqmı?» deyə onlar soruşdular. Amma
  sonra maraqlı cavab gəldi: «Budur, mən odun içində əl-qolu bağlanmamış
  dörd nəfərin gəzdiyini görürəm və onlara heç nə olmur. <em>Onlardan
    dördüncüsü allahların oğluna bənzəyir</em>» (<em>Daniel
    3:19-25</em>).</p>
<p>İmana görə iztirab çəkmək — Məsihlə ən yaxın ünsiyyət yoludur.</p>
<p>Nəyə görə təqib qaçılmazdır? Çünki İmanlı Cəmiyyəti həqiqidirsə, o,
  xalqın və ictimaiyyətin vicdan səsi olmalıdır. İmanlı Cəmiyyəti
  yaxşılığı tərifləməli, pisliyi isə ifşa etməlidir. Buna görə də insanlar
  həmişə vicdanın ifşaedici səsini boğmağa çalışırlar. Adətən, məsihçi
  səhv axtarmamalı, tənqid və mühakimə etməməlidir. Amma çox güman ki,
  məsihçinin hər bir davranışı başqalarının qeyri-düzgün həyat tərzinin
  səssiz şəkildə ifşasıdır. Buna görə də o, ətrafdakıların nifrətindən
  qaça bilməyəcək.</p>
<p>Bizim məsihçi imanına sadiqliyimiz həmişə ölümə səbəb olmur. Lakin öz
  yaxşı adını qoruyan məsihçini təhqir, məsihçi məhəbbətini və lütfünü
  göstərən insanı istehza gözləyir. Vicdanla öz işini icra etməyə çalışan
  məsihçi təqibə məruz qala bilər. İsa Məsihə bugünkü gündə də şahidlər
  lazımdır; Ona yalnız Onun uğrunda ölməyə hazır olan insanlar deyil, həm
  də Onun üçün yaşamağa hazır olan insanlar lazımdır. Məsihçilər bu gün
  mübarizə aparmalıdırlar, onlar bugünkü gündə də şöhrət qazana
  bilərlər.</p>
<p><strong>13</strong></p>
<h2 id="dünyanin-duzu-matta-513">DÜNYANIN DUZU (Matta 5:13)</h2>
<p>Bu sözlərlə İsa Məsih insanlara onların layiq ola biləcəyi ən yüksək
  dəyərin tərifini verdi. Biz insanın böyük ləyaqətini və faydasını
  vurğulamaq istəyəndə, adətən, belə deyirik: «Bu cür insanlar dünyanın
  duzudur».</p>
<p>Qədimdə duz çox bahalı idi. Qədim yunanlar duzu <em>ilahi nemət
    (feion)</em> adlandırırdılar. Romalıların isə belə məsəli var idi:
  «Günəş və duz kimi faydalı heç nə yoxdur». İsa Məsihin dövründə insanlar
  duzun üç xüsusi keyfiyyətini vurğulayırdılar.</p>
<ol type="1">
  <li>
    <p>Duzu <em>təmizliklə</em> əlaqələndirirdilər. Romalılar deyirdilər
      ki, duz dünyada ən təmiz nemətdir. Ona görə də o, iki ən təmiz ünsürün —
      günəşin və dənizin məhsuludur. Duzu həmişə bütlərə qurban gətirərkən
      istifadə edirdilər. Yəhudilər də qurbanı daim duzla bir yerdə
      gətirirdilər. Beləcə, əgər məsihçi dünyanın duzudursa, o, <em>təmizlik
        rəmzi</em> olmalıdır. Yaşadığımız dünya həmişə insana olan tələblərini
      azaldır. Dürüstlüyün meyarı, insanın öz işinə olan münasibətin meyarı,
      şüurun meyarı və mənəvi normalar getdikcə aşağı düşür. Məsihçi həmişə
      nitqində, davranışında, hətta fikirlərində də saflığını qoruyub
      saxlamalıdır. Bir yazıçı «Ən yaxşısını ehtimal edən» insan haqqında
      kitab yazmışdı. Məsihçi heç vaxt dürüstlük normalarından kənara çıxa
      bilməz. Məsihçi böyük şəhərlərin küçələrinin hər cür imtahanla dolu
      olduğu bir dünyada əxlaq normalarını pozmağa özünə icazə verə bilməz.
      Məsihçi heç vaxt söhbətin yarısını təşkil edən ədəbsiz zarafatlara yol
      verə bilməz. Məsihçi dünyəvi şeylərdən qaça bilməz, lakin o, Yaqubun
      dediyi kimi, «Özünü dünyadan qoruyub ləkəsiz» olmalıdır <em>(Yaqub
        1:27)</em>.</p>
  </li>
  <li>
    <p>Qədimdə duzu ərzaqların çürüməməsi və <em>konservləşdirilməsi
        üçün</em> istifadə edirdilər. Yunan tarixçisi Plutarx çox maraqlı fikir
      söyləmişdi. O deyirdi ki, ət — ölü bədənin bir hissəsidir. Əgər onu bir
      kənara qoysaq, xarab olacaq. Duz isə əti konservləşdirib təzə kimi
      qoruyub saxlayacaq. Buna görə də duz ölü bədənə <em>yerləşdirilən</em>
      yeni cana bənzəyir.</p>
  </li>
</ol>
<p>Beləliklə, duz çürümədən qoruyur. Dünyanın duzu olmaq üçün məsihçi
  həyatda səmərəli və təravətləndirici təsir göstərməlidir.</p>
<p>Hamıya məlumdur ki, bəzi adamların arasında yaxşı insan olmaq,
  bəzilərinin arasında isə özünə olan tələbləri azaltmaq çox asandır. Bəzi
  adamların arasında insanlar ədəbsiz əhvalatlar danışmağa həmişə
  hazırdır. Ancaq eyni hekayəni başqalarına danışmaq heç ağıllarına belə
  gəlmir. Məsihçi olduğu yerdə cəmiyyətin təmizləyici ünsürü olmalı və onu
  məhv olmaqdan qorumalıdır. Məsihçi olan yerdə heç nə çürüməməlidir. O,
  başqalarına nümunə olmağa kömək etməlidir.</p>
<ol start="3" type="1">
  <li>
    <p>Amma duzun ən əsas səciyyəvi cəhəti <em>yeməyə dad
        verməsidir</em>. Duzsuz yemək çox dadsızdır, hətta ürəyi bulandırır.
      Yemək üçün duz nə qədər vacibdirsə, dünya üçün məsihçilik də bir o qədər
      vacibdir. Məsihçilik dünyaya dad verir. Faciə bundan ibarətdir ki,
      insanlar çox vaxt məsihçilikdə tamamilə əks şeylər görürlər. Onlar elə
      hesab edirlər ki, məsihçilik həyata mane olur.</p>
  </li>
</ol>
<p>Bir dəfə amerikalı hakim Oliver Uendell Holms (1809-1894) qeyd
  edirdi: «Tanıdığım bəzi kahinlər cənazə evinin sahiblərinə bənzəməsəydi
  və buna müvafiq hərəkət etməsəydilər, bəlkə, mən kahin ola bilərdim».
  İngilis yazıçısı Robert Lyuis Stivenson öz gündəliyində yazırdı: «Mən bu
  gün məbədə getdim, ruh düşkünlüyü hissindən azad oldum».</p>
<p>İnsanlar özləri üçün məsihçi imanının itirilmiş nurunu yenidən bərpa
  etməlidirlər. Bu süquta uğrayan, sarsılan və məyus dünyada məsihçi sakit
  qalmalı, həyat eşqi ilə dolmalıdır. Məsihçi həmişə nur saçmalıdır. O isə
  çox vaxt dəfn mərasimində yas tutan kimi geyinir. Məsihçinin harada
  olmasından asılı olmayaraq, o, dünyanın duzu kimi həmişə sevinc əks
  etdirməlidir.</p>
<p>Sonra Məsih qeyd edir ki, əgər duz öz dadını itirərsə, o, insanların
  ayaqları altına atılıb tapdalanmaqdan başqa bir şeyə yaramaz. Bunu başa
  düşmək çətindir. Çünki duz öz dadını və duzluluğunu itirmir. İ.Bişop
  «Fələstinli İsa» kitabında həqiqətə uyğun izah gətirir: «Adətən,
  Fələstində soba çölə çıxarılır və kirəmit təməl üzərində daşdan tikilir.
  Belə sobalarda istiliyi saxlamaq üçün kirəmit təməlin altına qalın duz
  təbəqəsi yığırlar. Bir müddətdən sonra duz öz keyfiyyətini itirir. Bu
  zaman kirəmiti qaldırır, duzu götürür və yola səpirlər. O, kirəmitə
  istilik vermək qabiliyyətini itirir və buna görə də onu atırlar». Çox
  güman ki, burada məhz bu fikir nəzərdə tutulur.</p>
<p>Hansı mənada nəzərdə tutulsa da, burada Əhdi-Cədiddə daima vurğulanan
  çox vacib bir məqam var — faydasızlıq bəlaya səbəb olur. Əgər məsihçi öz
  çağırışına uyğun olaraq tapşırığını yerinə yetirmirsə, onu bədbəxtlik və
  fəlakət gözləyir. Biz dünyanın duzu olmalıyıq. Əgər həyata təmizlik, güc
  və saflıq gətirmiriksə, onda özümüzü bəlaya düçar edirik.</p>
<p>Onu da qeyd etməliyik ki, ilk imanlı cəmiyyətlərində bu mətn çox
  qəribə istifadə olunurdu. Sinaqoqlarda yəhudilərin belə bir adəti var
  idi: əgər yəhudi imandan dönüb sonra yenidən iman yoluna qayıdaraq
  sinaqoqa qəbul olunmaq istəyirdisə, o, tövbə edərək sinaqoqun qapısında
  köndələn uzanırdı ki, ora gəlib-gedənlərin tapdağı altında qalsın. Bəzi
  yerlərdə məsihçi cəmiyyətlərində bu adət mənimsənilmişdi. Cəmiyyətdən
  qovulan məsihçi cəmiyyətə yenidən qəbul olunmazdan əvvəl qapıda uzanaraq
  deməli idi: «Tapdalayın məni. Çünki mən öz dadını itirmiş duzam».</p>
<h2 id="dünyanin-nuru-matta-514-15">DÜNYANIN NURU (Matta 5:14-15)</h2>
<p>Demək olar ki, bu, məsihçiyə verilən böyük dəyərdir. Çünki burada İsa
  məsihçini Özü kimi adlandırır. O Özü barədə belə demişdi: «Dünyada
  olduğum müddətdə dünyanın nuru Mənəm» <em>(Yəhya 9:5).</em> İsa
  ardıcıllarını dünyanın nuru olmağa çağırır, onlardan Məsihə bənzəməyi
  tələb edir.</p>
<p>Bu sözləri deyərkən İsa yəhudilərə yaxşı məlum olan ifadə işlədir.
  Yəhudilər Yerusəlimə «qeyri-yəhudilərin nuru» deyirdilər. Onların bu
  ifadəsinin mənası İsanın sözlərini başa düşmək üçün açardır.</p>
<p>Yəhudilər əmin idilər ki, kimsə öz alovunu yandıra bilməz. Yerusəlim,
  həqiqətən, qeyri-yəhudilər üçün nur idi. Lakin «Allah İsrailin çırağını
  yandırdı». Nur saçan Allahın xalqı və ya insan Allahın nurunu əks
  etdirir. Məsihçi də eynilə belədir. İsa Məsih bizdən öz işığımızı
  yaratmağımızı tələb etmir. Biz Onun nurunu əks etdirməliyik. Məsihçinin
  saçdığı nur İsanın onun ürəyində yaşamasından irəli gəlir. Biz çox vaxt
  <em>nur saçan gəlindən</em> bəhs edirik. Bu nur onun ürəyində yaranan
  sevgidən qaynaqlanır.
</p>
<p>İsa Məsih «siz dünyanın nurusunuz» deyəndə, nəyi nəzərdə tuturdu?</p>
<ol type="1">
  <li>
    <p>Nur həmişə gözlə görünür. O dövrdə İsraildə evlərdə diametri
      yarım metr olan yalnız bir dairəvi pəncərə var idi. Ona görə də evlər,
      adətən, alaqaranlıq olurdu. Evdəki çıraqlar fitilin içində üzən yağla
      dolu nəlbəki kimi idi. Kibritin olmadığı o dövrdə çırağı yandırmaq elə
      də asan deyildi. Adətən, çıraq budağa oxşayan altlıq üzərində qoyulurdu.
      İnsanlar evdən çıxanda çırağı saxsı qabın altına qoyurdular. Çırağın
      işığı görünən yerdə olmalı idi. Eynilə məsihçilik də görünməlidir. Bir
      nəfər belə qeyd edirdi: «Gizli şagirdlik ola bilməz. Çünki ya məxfilik
      şagirdliyi məhv edəcək, ya da şagirdlik məxfiliyi pozacaq». Adamlar
      məsihçini yaxşı tanımalıdırlar.</p>
  </li>
</ol>
<p>Bundan əlavə, məsihçilik yalnız imanlı cəmiyyətində görünməli deyil.
  Yalnız imanlı cəmiyyətində olan məsihçilik heç kimə fayda gətirə bilməz.
  O, insanın gündəlik həyat tərzində daha yaxşı nəzərə çarpmalıdır. Bizim
  məsihçi olmağımız dükanda satıcıya, işçiyə, rəhbərliyə, dilimizə,
  oxuduğumuz kitab və qəzetə münasibətimizdə əksini tapmalıdır. Məsihçi
  fabrikdə, sexdə, tərsanədə, sinifdə, cərrahiyyə otağında və mətbəxdə
  imanlı kimi qalmalıdır. İsa Məsih <em>«siz imanlı cəmiyyətinin
    nurusunuz»</em> demədi. O, «siz dünyanın nurusunuz» dedi. İnsanın həyat
  tərzi onun məsihçi olduğunu açıq-aydın göstərməlidir.</p>
<ol start="2" type="1">
  <li>
    <p>Nur — bələdçidir. Hər çayın mənsəbində gəmilərin təhlükəsiz
      keçməsi üçün üzən nişanların cərgəsi olur. Bu nişanlar çayda dayaz
      yerləri göstərməkdən ötrüdür. Hamımız yaxşı bilirik ki, şəhərin
      küçələrində fənərlər olmasa, hərəkət etmək mümkün deyil. İşıq yol
      göstərir.</p>
  </li>
</ol>
<p>Beləcə məsihçi də insanlara yol göstərməlidir. Başqa sözlə desək,
  məsihçi mütləq digərlərinə nümunə olmalıdır. Dünyanın yaxşılıq etməyə
  hazır olan insanlara ehtiyacı var. Məsələn, bir qrup insan pis iş görmək
  üçün bir yerə toplaşır. Əgər kimsə onlara qarşı çıxmasa, bu pislik
  həyata keçiriləcək. Onlardan biri «mən bu işdə iştirak etməyəcəyəm»
  desə, onda başqası «mən də iştirak etməyəcəyəm» deyəcək. Lakin birinci
  adam təşəbbüs göstərməsə, o birilər də susacaq. Bu dünyada mənəvi gücü
  olmayan və mövqeyini cəsarətlə müdafiə etməyi bacarmayan insanlar
  çoxdur. Amma kimsə təşəbbüsü öz üzərinə götürsə, başqaları da onu
  dəstəkləyəcək. Əgər kimsə kifayət qədər güclüdürsə və ona güvənmək
  olarsa, başqaları düzgün hərəkət edəcək. Məsihçi zəif qardaşa dayaq olan
  mövqeyi tutmalıdır. Dünyanın belə irəlidə gedən alovlu insanlara
  ehtiyacı var. Çünki insanlar kiminsə təşəbbüs göstərəcəyini gözləyir,
  onların edə bilmədiyini edən və öz mövqeyində möhkəm dayanan birini
  səylə axtarırlar.</p>
<ol start="3" type="1">
  <li>
    <p>Nur çox vaxt <em>xəbərdaredici siqnal</em> ola bilər. Nur qarşıda
      olan təhlükədən bizi xəbərdar edir və harada dayanmalı olduğumuzu
      göstərir.</p>
  </li>
</ol>
<p>Məsihçi bəzən öz qardaşlarını xəbərdar etməyə borcludur. Bunu etmək
  çox vaxt çətin olur. Çox vaxt zərər verməmək yaxşılıq etməkdən daha
  çətin olur. Ən dəhşətlisi isə bir insanın, xüsusilə bir gəncin «əgər
  mənimlə vaxtında danışsaydın, heç vaxt belə bir vəziyyətə düşməzdim»
  sözlərini eşitməsidir.</p>
<p>Bir məşhur müəllim haqqında deyilir ki, o öz şagirdlərini məzəmmət
  edəndə, bunu onları qucaqlamaqla edirdi. Əgər biz insanı qəzəblənmədən,
  səsimizi qaldırmadan, lənət və tənqid etmədən, incitmədən sevgi ilə
  xəbərdar ediriksə, bu, müsbət nəticə verər.</p>
<p>Məsihçi gözlə görünən, xəbərdar edən və yol göstərən nur
  olmalıdır.</p>
<p><strong>16</strong></p>
<h2 id="allah-naminə-nur-saçmaq-matta-516">ALLAH NAMİNƏ NUR SAÇMAQ
  (Matta 5:16)</h2>
<p>Burada iki vacib məqam var:</p>
<ol type="1">
  <li>
    <p>İnsanlar bizim <em>xeyirxah əməllərimizi</em> görməlidirlər.
      Yunan dilində <em>xeyirxah, yaxşı</em> sözünün iki mənası var<em>.
        Aqatos</em> — əşyaların yaxşı keyfiyyətini müəyyən edir. <em>Kalos</em>
      isə əşyaların həm yaxşı keyfiyyətini, həm də gözəlliyini bildirir.
      Burada <em>kalos</em> sözü vurğulanır.</p>
  </li>
</ol>
<p>Məsihçinin xeyirxah əməlləri <em>yaxşı</em> olduğu kimi, həm də
  <em>xoşagələn</em> olmalıdır. Məsihçiliyin xeyirxahlığı özünəməxsus
  məftunedici olmalıdır. Çox vaxt dırnaqarası xeyirxahlıqda sərtlik,
  soyuqqanlılıq və qəddarlıq olur. Bəzi xeyirxahlıq cəlb edir, digəri isə
  ikrah yaradır. Məsihçiliyin xeyirxahlığında onu daha gözəl edən müəyyən
  füsunkarlıq var.
</p>
<ol start="2" type="1">
  <li>
    <p>Onu da qeyd etmək lazımdır ki, bizim yaxşı əməllərimiz insanların
      diqqətini özümüzə deyil, Allaha yönəltməlidir. İsa Məsihin bu əmri «süni
      xeyirxahlığı» tamamilə inkar edir. Konfransların birində məsihçi
      inancına ciddi yanaşan gənclər iştirak edirdi. Bir gün onlar bütün gecə
      oyaq qalıb dua etdilər. Səhər hamı dağılışanda D.L. Mudi adlı təbliğçi
      onlarla qarşılaşıb gecə nə etdikləri ilə maraqlandı. Gənclər hər şeyi
      ona danışandan sonra «Simamızın necə işıq saçdığını görürsünüzmü?» deyə
      soruşdular. Mudi bu suala çox yumşaq tərzdə cavab verdi: «Musa heç özü
      üzünün necə nur saçdığını görmürdü». İnsanların diqqətini bilərəkdən
      özünə yönəldən xeyirxahlıq — məsihçi xeyirxahlığı deyil.</p>
  </li>
</ol>
<p>Məsihçi nə etdiyi barədə deyil, Allahın ona kömək etdiyi barədə
  düşünür. O, heç vaxt baxışları özünə yönəltmir, Allaha yönəldir. Etdiyi
  əməllərə görə insanlardan tərif, minnətdarlıq və hörmət alacağını
  düşünənlər məsihçi deyil.</p>
<p><strong>17-20</strong></p>
<h2 id="dəyişilməz-qanun-matta-517-20">DƏYİŞİLMƏZ QANUN (Matta 5:17-20)
</h2>
<p>İlk baxışdan bu, İsa Məsihin Dağüstü Vəzdə ən möhtəşəm bəyanatı kimi
  görünür. İsa Məsih Qanunun dəyişməzliyi haqqında danışır, Paul isə
  «Məsih Qanunun sonu olub» deyir <em>(Romalılara 10:4)</em>. İsa
  dəfələrlə yəhudilərin Qanun adlandırdığı əmrləri pozurdu. O,
  adət-ənənəyə əsasən yazılmış əlləri yumaq Qanuna əməl etmirdi. O, şənbə
  günü xəstələrə şəfa verirdi, baxmayaraq ki, yəhudilərin qanunu bunu
  qadağan edirdi. O, Qanunu pozan Şəxs kimi mühakimə olunub Çarmıxa
  çəkildi. Buna baxmayaraq, O, Qanun barədə böyük hörmət və ehtiramla
  danışırdı. Heç bir ravvin Onun qədər Qanuna hörmət göstərmirdi. Müqəddəs
  Kitabda ən kiçik hərf qədim ibrani əlifbasında <em>iod</em> adlanırdı.
  Görünüşünə görə o, apostrofa (-‘-) oxşayırdı. Beləcə nöqtədən bir az
  böyük hərf Qanundan yox olmamalı idi. İsa Qanunu o qədər müqəddəs hesab
  edirdi ki, «ondan ən kiçik hissə belə yox olmayacaq» deyirdi.</p>
<p>Bu ifadə bəzi insanları o qədər təəccübləndirdi ki, onlar İsa Məsihin
  bu sözləri dediyinə inanmırdılar. Onların fikrincə, Mattanın Müjdəsi
  digərlərindən daha çox yəhudi dünyagörüşünə malik idi. Onlar elə hesab
  edirdilər ki, Matta onu məhz yəhudilərin iman etməsi üçün yazmışdır.
  Yəni Matta bu ifadəni İsanın adından söyləmiş ola bilərdi. Lakin bu,
  zəif dəlildir. Çünki bu ifadə o qədər qeyri-adidir ki, onu heç kim
  düşünüb tapa bilməzdi. Bu fikir o qədər heyrətamizdir ki, onu yalnız İsa
  deyə bilərdi. Əgər biz onun mənasına baxsaq, onu yalnız İsanın
  səsləndirdiyini görərik. Yəhudilərdə <em>qanun</em> sözü dörd mənaya
  malik idi.</p>
<ol type="1">
  <li>
    <p>Onlar Qanun sözünü On Əmrə aid edirdilər.</p>
  </li>
  <li>
    <p>Müqəddəs Kitabın ilk beş kitabı Qanun adlanır. Müqəddəs Kitabın
      bu hissəsi <em>Tövrat</em> və ya <em>Pentateux</em> adlanır. Bu da,
      sözün əsl mənasında, <em>Beş Tumar</em> deməkdir. O, yəhudilərə görə
      Müqəddəs Kitabın ən vacib hissəsidir.</p>
  </li>
  <li>
    <p>Yəhudilərdə <em>Qanun və Peyğəmbərlər</em> ifadəsi var ki, bu da
      bütün Müqəddəs Yazı deməkdir. Onlar bu ifadəni Əhdi-Ətiqi vurğulamaq
      üçün istifadə edirdilər.</p>
  </li>
  <li>
    <p>Nəhayət, bu söz şifahi qanun və ilahiyyatçıların qanunu
      deməkdir.</p>
  </li>
</ol>
<p>İsa Məsihin dövründə Qanun deyildikdə şifahi qanun və
  ilahiyyatçıların qanunu nəzərdə tutulurdu. İsa Məsih və Paul məhz bu
  qanunu məzəmmət edirdi. Bəs ilahiyyatçıların qanunu nədən ibarət idi?
  Əhdi-Ətiqin özündə biz çox az sayda qayda və normalar tapırıq. Onda hər
  bir insanın özü üçün Allahın ona göstəriş verdiyi kimi şərh etməli və
  müəyyən həyat şəraitində onlara əməl etməli olduğu böyük prinsiplər
  əksini tapıb. On Əmrdə, ümumiyyətlə, heç bir qayda və norma yoxdur. Hər
  əmr özündə böyük ümumi prinsipləri əks etdirir. İnsan bu prinsiplərdən
  özü üçün həyat və davranış normalarını müəyyən etməlidir. Bir müddət
  sonra yəhudilərə bu böyük prinsiplər kifayət etmədi. Onlar Qanunun
  müqəddəs olduğunu hesab edirdilər. Orada Allah Öz son Sözünü söyləmişdi.
  Buna görə də orada hər şey qeyd olunmalı idi. Onların fikrincə, Qanunda
  açıq-aşkar deyilməyən hər şey nəyisə nəzərdə tutmalı idi. Buna görə
  yəhudilər iddia edirdilər ki, Qanundan həyatın istənilən vəziyyəti üçün
  qayda və normalar ortaya çıxara bilərlər. Bu səbəbdən ilahiyyatçılar
  bütün həyatları boyu Qanunun böyük prinsiplərini, sözün əsl mənasında,
  minlərlə norma və qaydalara bölmüşdülər.</p>
<p>Bunu asanlıqla nümunədə göstərmək olar. Qanunda yazılıb ki, şənbə
  günü müqəddəsdir və o gün heç bir iş görmək olmaz. Bu, böyük prinsipdir.
  Yəhudi ilahiyyatçılar isə bunun tərifini səylə axtararaq «İş nədir?»
  deyə ortaya sual qoydular.</p>
<p>İş adı altında müxtəlif növ fəaliyyətlər başa düşülürdü. Məsələn,
  şənbə günü <em>yük daşımaq</em> işdir. İndi isə, <em>yük</em> daşımağın
  nə olduğunu müəyyən etmək lazım idi. Beləcə ilahiyyatçılar yük daşımağa
  aid norma qoydular. Bu, «quru əncir ağırlığına bərabər qida; qədəhdəki
  şərabı durulaşdırmaq ağırlığında olan su; bir qurtum süd; yaraya qoymaq
  üçün lazım olan bal; kiçik üzvə sürtmək üçün müalicəvi yağ; göz
  məlhəmini həll etmək üçün lazım olan su; gömrük bəyannaməsini yazmaq
  üçün kifayət qədər kağız parçası; əlifbanın iki hərfini yazmaq üçün
  kifayət qədər mürəkkəb; lələyi istehsal etmək üçün lazım olan qamış»
  idi. Siyahını sonsuza qədər davam etdirmək olar. İlahiyyatçılar
  saatlarla şənbə günü insanın çırağı bir yerdən götürüb digər yerə qoya
  bilərmi; dərzi ətəyinə taxılmış iynə ilə evdən çıxarsa, günah edərmi;
  qadın bəzək sancağı və ya süni saç taxa bilərmi; insan ağzında protezlə
  küçəyə çıxa bilərmi; yaxud valideyn öz övladını qucağına götürə bilərmi
  sualları əsasında mübahisə edirdilər. Onlar üçün dinin mənası, bax,
  bundan ibarət idi. Onların dini xırda qayda və normalar məcmusuna
  çevrilmişdi.</p>
<p>İlahiyyatçılar şənbə günü <em>yazı yazmağı</em> iş hesab edirdilər.
  Lakin <em>yazı yazmağın</em> nə olduğunu müəyyən etmək lazım idi. Tərif
  belə idi: «Kim əlifbanın iki hərfini sağ və ya sol əllə yazarsa, bu,
  istər eyni hərf və ya fərqli hərflər olsun, hətta müxtəlif
  mürəkkəblərlə, yaxud müxtəlif dildə yazarsa, Qanunu pozmuş olur. O,
  hətta bu iki hərfi unutqanlıqla mürəkkəb və ya boya, yaxud qırmızı
  tabaşir və ya kuporosla<a href="#fn15" class="footnote-ref" id="fnref15" role="doc-noteref"><sup>15</sup></a>, ya da
  perqament üzərində iz
  buraxan başqa bir şeylə yazarsa, yenə də Qanunu pozur. Kimsə künc
  yaradan iki divara və ya ofis dəftərinin iki lövhəsində bu hərfləri
  yazarsa və onları birlikdə oxumaq olarsa, o, Qanunu pozur. Ancaq kimsə
  iz saxlamayan qara maye və ya meyvə şirəsi ilə, ya yolun üstündə, ya
  qumda, ya da başqa bir şeydə yazarsa, Qanunu pozmaqda təqsirli
  sayılmır... Əgər o, hərfin birini torpaqda, digərini isə evin divarında,
  ya da kitabın iki vərəqində yazarsa və onları bir yerdə oxumaq mümkün
  olmazsa, o, Qanunu pozmur». Bu, din rəhbərlərinin qanunundan adi bir
  sitatdır. Ortodoksal yəhudilər məhz bunu həqiqi din və Allaha əsl ibadət
  hesab edirlər.</p>
<p>Şənbə günü <em>müalicə etmək</em> iş hesab olunurdu. Məlum məsələdir
  ki, burada da dəqiq izah vermək lazım idi. Müalicəni yalnız həyati
  təhlükə olduğu vaxt etmək olardı, xüsusilə də qulaq, burun və boğaz
  soyuqdəyməsi zamanı. Bu vaxt yalnız xəstənin vəziyyətinin daha da
  pisləşməməsi üçün hər şeyi etmək lazım idi. Onun vəziyyətini
  yaxşılaşdırmaqdan ötrü isə heç nə etmək lazım deyildi. Beləcə yaraya
  sarğı bağlamaq olardı, lakin məlhəm sürtmək olmazdı. Xəstənin qulağına
  təmiz pambıq qoymaq olardı, ancaq dərmanlı pambıq qoymaq olmazdı.</p>
<p><em>İlahiyyatçılar və dini rəhbərlər</em> bu cür qaydaları və
  normaları icad edən insanlar idi. <em>Fariseylər</em> isə gündəlik həyat
  tərzlərindən ayrılıb, bu norma və qaydalara riayət edən <em>təcrid
    edilmiş</em> insanlar idi.</p>
<p>Növbəti faktdan görünür ki, hər şey çox xırdalandı. Nəsillər boyu
  ilahiyyatçıların qanunu yazılmadı. O, <em>şifahi</em> şəkildə
  ilahiyyatçıların bir nəslindən digər nəslinə ötürüldü. Miladdan əvvəl
  üçüncü əsrin ortalarında qanun birləşdirilərək sistemə salındı. Bu toplu
  <em>Mişna</em><a href="#fn16" class="footnote-ref" id="fnref16" role="doc-noteref"><sup>16</sup></a> adı ilə tanınır
  və qanunun müxtəlif
  aspektləri üzrə altmış üç traktatdan ibarətdir. Həmin kitabın həcmi
  səkkiz yüz səhifə təşkil edir. Sonradan yəhudi alimlər <em>Mişnanın</em>
  izahını verən şərhlər yazırdılar. Bu şərhlər <em>Talmud</em> adlanır.
  Yerusəlim <em>Talmudu</em> on iki kitabdan, Babil <em>Talmudu</em> isə
  altmış cilddən ibarətdir.
</p>
<p>İsa Məsihin dövründə din və Allaha ibadət ortodoksal yəhudilər üçün
  ilahiyyatçıların qanunlarının norma və qaydalarına riayət etməkdən
  ibarət idi. Onlar bu xırda qayda və normaları, sözün əsl mənasında,
  həyat və ölüm, eləcə də əbədi həyatla əlaqədə hesab edirdilər. Təbii ki,
  İsa Qanunda kiçik hərf belə yox olmayacaq deyəndə, ümumiyyətlə, Qanundan
  bəhs edəndə, ilahiyyatçıların qanununu nəzərdə tutmurdu. O, dəfələrlə
  onları pozurdu. Çünki həm İsa Məsih, həm də Paul bu qanunu ifşa
  edirdi.</p>
<h2 id="qanunun-mahiyyəti-matta-517-20-ardı">QANUNUN MAHİYYƏTİ (Matta
  5:17-20 (ardı)) </h2>
<p>Bəs İsa Qanun deyəndə, nəyi nəzərdə tuturdu? O deyirdi ki, Qanunu
  pozmaq üçün deyil, onu <em>icra etmək</em> üçün gəlib. Başqa sözlə
  desək, O, Qanunun həqiqi mənasını çatdırmaqdan ötrü gəlmişdi. Bəs
  Qanunun həqiqi mənası nə idi? Hətta din rəhbərlərinin, fariseylərin başa
  düşmədiyi şifahi qanunun və ilahiyyatçıların qanununun əsasında böyük
  bir prinsip dayanırdı. İnsan hər şeydə Allahın iradəsini axtarmalı idi.
  O, bu iradəni dərk edəndə, bütün həyatını onun icrasına həsr etməli idi.
  İlahiyyatçılar və fariseylər Allahın iradəsini axtaranda və öz
  həyatlarını onun icrasına həsr edəndə, düzgün davranırdılar. Lakin bu
  iradəni insanlar tərəfindən yaradılmış çoxlu qayda və normalara əsasən
  icra edəndə, səhv edirdilər.</p>
<p>Qanunun həqiqi mənası nədən ibarətdir?</p>
<p>Biz Qanunun əsasını və təməlini təşkil edən On Əmrə baxanda, onların
  mənasını bir sözlə — <em>hörmət</em> və ya <em>ehtiramla</em> ifadə edə
  bilərik. Allaha və Onun adına, Rəbbin gününə, valideynlərə, həyata,
  əmlaka, şəxsiyyətə, həqiqətə, xeyirxah insanların adına və özünə hörmət
  On Əmrin əsasında dayanan təməl prinsiplərdir. Bütün Qanun onlara
  əsaslanır.</p>
<p>İsa Məsihin yerinə yetirməyə gəldiyi hörmət və ehtiram budur. Qədim
  yunanlar deyirdilər ki, ədalət Allaha və insana olan borcu qaytarmaqdır.
  İsa gəldi ki, dünyaya Allaha layiq ehtiram və insanlara layiq hörmət
  etməyin nə olduğunu göstərsin.</p>
<p>Bu ehtiram və hörmət çoxsaylı xırda norma və qaydalara riayət
  etməkdən ibarət deyil. Onlar qurban deyil; mərhəmət, insanların
  uydurduğu qanuna itaət deyil; məhəbbət, insanlara qoyulan qadağalar
  deyil; məhəbbət əmrə əsasən yaşamağa nəsihət verməkdir.</p>
<p>On Əmrin əsasını təşkil edən ehtiram və hörmət əsla keçib getməyəcək.
  Onlar insanın Allaha və yaxınlarına lazımi münasibətini müəyyən edən
  amildir.</p>
<h2 id="qanun-və-müjdə-matta-517-20-ardı">QANUN VƏ MÜJDƏ (Matta 5:17-20
  (ardı))</h2>
<p>İsa Məsihin Müjdədə Qanun barədə dediyi sözlər böyük prinsiplərə
  ümumi münasibəti əks etdirir.</p>
<ol type="1">
  <li>
    <p>O, keçmişlə indiki zaman arasında qırılmaz əlaqənin mövcud
      olduğunu deyirdi. Həyatda heç vaxt keçmişlə indiki zaman arasında
      mübarizəni müşahidə etmək lazım deyil. Çünki indi baş verənlər keçmişdən
      qaynaqlanır.</p>
  </li>
</ol>
<p>İkinci Dünya müharibəsi dövründə Dunkerdə almanlar ingilis ordusuna
  qalib gəldikdən sonra, ingilislər məğlubiyyətə görə günahkar axtarmağa
  başladılar. Bir çoxları bu əməliyyata rəhbərlik edənləri ittiham etmək
  üçün alışıb yanırdı. Onda Vinston Çörçill belə bir müdrik ifadə işlətdi:
  «Əgər biz keçmişlə indi arasında mübahisə etməyə başlasaq, tezliklə
  gələcəyi itirəcəyik».</p>
<p>Müjdə gəlməzdən əvvəl Qanun gəlməli idi. İnsanlar pisliklə yaxşılıq,
  doğru ilə yanlış arasında fərqi dərk etməli idilər. İnsanlar Qanunun
  tələblərinə riayət edə və Allahın əmrlərinə cavab verə bilmədiklərini
  başa düşməli idilər. İnsanlar günahkar olduqlarını, onların qarşısına
  qoyulan tələbləri yerinə yetirə bilmədiklərini və layiq olmadıqlarını
  anlamalı idilər. Əksər hallarda insanlar keçmişə görə şikayətləndikləri
  üçün haqlıdırlar. Lakin bununla yanaşı, biz keçmiş qarşısında borcumuzun
  nə olduğunu başa düşməliyik. İsa Məsih hesab edirdi ki, insan keçmişini
  unutmamalı və gələcəyini onun əsasında qurmalıdır. Biz başqalarının
  əməyinə şərik olduğumuz kimi, çalışmalıyıq ki, başqaları da bizim
  əməyimizə şərik olsun.</p>
<ol start="2" type="1">
  <li>
    <p>Bu hissədə İsa Məsih insanları məsihçiliyin asan olması fikrindən
      daşınmaları üçün xəbərdar edir. İnsanlar deyə bilər: «Məsih Qanunun
      sonudur. Buna görə mən nə istəsəm, edə bilərəm». İnsanlar fikirləşə
      bilər ki, bu, bütün məsuliyyətin və tələblərin sonudur. Lakin İsa
      xəbərdarlıq edərək deyir ki, məsihçilərin salehliyi ilahiyyatçıların və
      fariseylərin salehliyindən üstün olmalıdır. İsa bununla nə demək
      istəyirdi?</p>
  </li>
</ol>
<p>İlahiyyatçılar və fariseylər öz həyatlarında Qanuna əsaslanırdılar.
  Onların yalnız bir məqsədi var idi ki, Qanunun tələblərinə əməl
  etsinlər. Belə baxanda, nəzəri cəhətdən Qanunun tələblərini yerinə
  yetirmək mümkündür. Amma elə vaxt gələcək ki, insan belə deyəcək: «Mən
  Qanunun bütün tələblərini icra edib öz borcumu yerinə yetirdim. Qanun
  məndən daha artığını tələb edə bilməz». Məsihçi isə öz həyatında
  məhəbbətin prinsiplərinə əsaslanır. Onun yeganə istəyi — Allahın Məsih
  vasitəsilə ona olan sevgisinə minnətdarlıq etməkdir. Məhəbbətin
  tələblərini nəzəri cəhətdən təmin etmək olmaz. Biz kimisə bütün
  varlığımızla sevəndə hiss edirik ki, ona pərəstiş etsək də, xidmət
  göstərsək də, günəşi, ayı və ulduzları hədiyyə etsək də, bu, kifayət
  etmir. Məhəbbət üçün hətta bütün təbiət belə çox kiçik qurban
  olardı.</p>
<p>Yəhudilər <em>Qanunu</em> razı salmağa çalışırdılar. Qanunda isə
  həmişə məhdudiyyət var. Məsihçi Allaha <em>sevgisini</em> əks etdirməyə
  çalışır. Məhəbbətdə isə nə indiki zamanda, nə də əbədiyyətdə məhdudiyyət
  yoxdur. İsa Məsih insanları Allahın Qanununa deyil, sevgisinə
  yönəldirdi. Qədim dövrlərdə qərbi Avropa İmanlı Cəmiyyətinin görkəmli
  müəllimi Avqustin (354-430-cu illər) deyirdi ki, məsihçi həyatını bir
  ifadə ilə təsvir etmək olar: «Allahı sev və istədiyini elə». Amma
  Allahın bizə olan məhəbbətini dərk edəndə, bizdə yalnız Onun sevgisinə
  cavab vermək istəyi yaranır. Dünyanın ən böyük tapşırığı məhz bundan
  ibarətdir. Çünki bu, insanların qarşısına qanunauyğunluqlara əsaslanan
  bir adamın ağlına belə gətirə bilməyəcəyi qanunun öhdəliklərindən daha
  yüksək vəzifə qoyur.</p>
<p><strong>21-48</strong></p>
<h2 id="yeni-nüfuz-matta-521-48">YENİ NÜFUZ (Matta 5:21-48)</h2>
<p>Bu hissə Əhdi-Cədiddə İsa Məsihin təliminin çox vacib yerlərindən
  biridir. Onu ətraflı şəkildə araşdırmazdan öncə bəzi ümumi qeydləri
  vurğulamaq lazımdır.</p>
<p>İsa elə bir səlahiyyətlə danışırdı ki, Ona qədər bunu heç kim
  etməmişdi. İsa Məsihin istifadə etdiyi səlahiyyət Onunla ünsiyyət
  quranları heyrətləndirirdi. İsa xidmətinə başlayıb Kefernahumdakı
  sinaqoqda öyrədəndə, Onu dinləyənlər və şagirdləri «Onun təliminə
  təəccüblənirdilər, çünki onlara ilahiyyatçılar kimi deyil, səlahiyyət
  sahibi kimi təlim öyrədirdi» <em>(Mark 1:22)</em>. Matta Dağüstü Vəzi
  belə yekunlaşdırır: «İsa bu sözləri bitirəndə xalq Onun təliminə
  təəccübləndi, çünki onlara öz ilahiyyatçıları kimi deyil, səlahiyyət
  sahibi kimi təlim öyrədirdi» <em>(Matta 7:28, 29)</em>.</p>
<p>Belə bir səlahiyyətin Ona qulaq asan yəhudilərə necə təsir
  bağışladığını təsəvvür etmək bizim üçün çətindir. Qanun yəhudilərin
  təsəvvürlərində müqəddəs və ilahi idi. Onların Qanuna nə qədər ehtiram
  göstərdiyini təsəvvür etmək mümkün deyil. Aristey deyirdi: «Qanun
  müqəddəsdir və Allah tərəfindən verilib». İsgəndəriyyəli Filon<a href="#fn17" class="footnote-ref" id="fnref17"
    role="doc-noteref"><sup>17</sup></a> isə deyirdi ki «Musanın Qanunu
  əbədi, dəyişilməz və sarsılmazdır. Çünki təbiət ona öz möhürünü vurub».
  Ravvinlər isə deyirdi: «Kim Qanunun Allah tərəfindən verildiyini inkar
  edirsə, o biri dünyada məkana sahib olmayacaq». Yaxud da ki «Əgər kimsə
  Qanunun Allah tərəfindən verildiyini deyərsə, lakin hansısa ayənin
  Allahın deyil, Musanın dediyini söyləyərsə, o, mühakimə olunacaq. Çünki
  o, Allahın Sözünə xor baxır. O, canını həlaka aparan hörmətsizlik edir».
  Sinaqoqda ibadət başlamazdan əvvəl sandıqdan Qanunun tumarını götürüb,
  icmanın ətrafında dolandırırdılar ki, hamı ona öz hörmətini
  göstərsin.</p>
<p>Yəhudilər Qanuna bax bu cür yanaşırdılar. İsa Məsih isə Qanundan beş
  dəfə nümunə gətirir ki, onun normalarına etiraz edərək onları Öz təlimi
  ilə əvəz etsin <em>(Matta 5:21, 27, 33, 38, 43)</em>. İsa dünyada ən
  müqəddəs hesab olunan Müqəddəs Yazıların nöqsanlarını aşkarlamaq və Öz
  müdrikliyinə əsaslanaraq, onları islah etmək hüququna sahib olduğunu
  iddia edirdi. Qədim yunanlar «<em>ekzousiya</em>»nı, yəni səlahiyyəti
  «öz şəxsi istəyinə görə nəyisə əlavə etmək və götürmək» kimi müəyyən
  edirdilər. İsa hətta yəhudilərin dəyişilməz hesab etdikləri Allahın
  Sözünə qarşı belə bir səlahiyyəti olduğunu iddia edirdi. İsa bu sahədə
  mübahisə etmirdi. O Öz hərəkətlərinə bəraət qazandırmağa çalışmırdı. O,
  hətta buna ixtiyarı olduğunu sübut etməyə də səy göstərmirdi. O, sakitcə
  bu səlahiyyəti Öz üzərinə götürürdü.</p>
<p>İsa Məsihə qədər heç kim buna bənzər bir şey eşitməmişdi. Nüfuzlu
  yəhudi ilahiyyatçıları öz təlimlərində xüsusi ifadələrdən istifadə
  edirdilər. Peyğəmbərlər isə «Rəbb belə deyir» vurğulayırdılar.
  Peyğəmbər, ümumiyyətlə, öz səlahiyyətinə iddia etmirdi. O, sadəcə
  Allahın ona dediklərini çatdırırdı. İlahiyyatçılar və ravvinlər
  deyirdilər: «Belə bir təlim var ki...». İlahiyyatçı, yaxud ravvin keçmiş
  dahi müəllimlərdən sitat gətirməsəydilər, öz fikirlərini söyləyə
  bilməzdilər. Onlar heç bir halda müstəqil fikirlərə yer verə
  bilməzdilər. İsanın isə Öz sözlərini təsdiqləmək üçün nüfuzlu adamlara
  ehtiyacı yox idi. Onun Özü nüfuzlu Şəxs idi.</p>
<p>Belə görünür ki, İsa ya ağılsız, ya da qeyri-adi insan, ya allahlıq
  iddiasında olan, ya da, həqiqətən, Allahın Oğlu idi. Bu fikirlərin
  ikisindən biri doğrudur. Heç bir adi insan Ona qədər dəyişilməz hesab
  olunan Allahın Sözünü təkzib etməyə cürət etməmişdi.</p>
<p>Çünki əsl səlahiyyətin sübuta ehtiyacı yoxdur. İnsan öyrətməyə
  başlayanda, artıq onun öyrətməyə ixtiyarı olub-olmadığını bilirik.
  Səlahiyyət insanı əhatə edən atmosferə bənzəyir. O, səlahiyyətə iddia
  etməməlidir. Onun ya səlahiyyəti var, ya da yoxdur.</p>
<p>Məşhur italyan dirijoru Arturo Toskanininin rəhbərliyi altında ifa
  edən çalğıçılar deyirdilər ki, o, dirijor stendinə<a href="#fn18" class="footnote-ref" id="fnref18"
    role="doc-noteref"><sup>18</sup></a>
  çıxanda, onun nüfuzunu hiss edirdilər. Elə adamlar var ki, onların
  nüfuzu ətrafa sirayət edir. Bu xüsusiyyətin ən yüksək dərəcəsi İsa
  Məsihə məxsus idi.</p>
<p>İsa Məsih insanların gözündə ən ali müdrikliyi islah edirdi. Çünki O,
  var Olanın Özü idi. Onun mübahisə və əsasa ehtiyacı yox idi. Onun bircə
  dəfə deməyi kifayət edirdi. İsa Məsih ilə qarşılaşan və Onu dinləyən hər
  kəs Onun Allahın Sözü olduğunu dərk etməyə bilməzdi. Çünki Onun yanında
  digər sözlər və hər cür hikmət mənasız görünürdü.</p>
<h2 id="həyatin-yeni-qaydalari-matta-521-48-ardı">HƏYATIN YENİ QAYDALARI
  (Matta 5:21-48 (ardı)) </h2>
<p>Lakin İsa nə qədər qeyri-adi nüfuzlu Şəxs olsa da, Onun insanlar
  qarşısına qoyduğu həyat qaydaları daha heyranedicidir. İsa deyirdi ki,
  Allahın gözündə yalnız qətl edən insan deyil, həm də öz qardaşına əbəs
  yerə qəzəblənən insan təqsirkardır. Həmçinin təkcə zina edən deyil, həm
  də natəmiz hisslərə yol verən insan günahkardır.</p>
<p>Bu isə insanların başa düşmədiyi yeni bir şey idi. İsa öyrədirdi ki,
  ancaq qətl etmək deyil, hətta qətl barədə düşünmək də günahdır.</p>
<p>Bəlkə biz heç bir insanı vurmamışıq. Lakin kim deyə bilər ki, biz nə
  vaxtsa kimisə vurmaq <em>istəməmişik</em>? Bəlkə biz heç vaxt zina
  etməmişik. Amma kim deyə bilər ki, biz qadağan olunan şeyləri
  <em>arzulamamışıq</em>? İsa fikirlərin də əməllər kimi vacib əhəmiyyət
  daşıdığını öyrədirdi. O, vurğulayırdı ki, günah etməmək kifayət deyil,
  həm də günahı <em>arzulamamaq</em> vacibdir. İsa öyrədirdi ki, insan
  yalnız əməllərinə görə deyil, həm də heç vaxt etmədiyi arzularına görə
  mühakimə olunacaq. Dünya qaydalarına görə qadağan olunanları heç vaxt
  etməyən yaxşı insan hesab olunur. Dünya insanı fikirlərinə görə mühakimə
  etməyi düşünmür. İsanın dəyərlərinə görə qadağan olunanları heç vaxt
  arzulamayan yaxşı insandır. İsa Məsih insanın fikirlərinə çox önəm
  verir. Burada üç mülahizə yaranır:
</p>
<ol type="1">
  <li>
    <p>İsa Məsih tamamilə haqlıdır. Çünki təhlükəsiz olan yalnız Onun
      yoludur. Hər bir insan özlüyündə iki şəxsiyyətə bölünür: birinci hissə
      yaxşılığa, ikinci hissə pisliyə təhrik edir. Nə qədər ki, insan belədir,
      onun daxilində mübarizə gedir. İçindəki bir səs onu qadağan olunanları
      etməyə şirnikləndirir, digəri isə bunları qadağan edir.</p>
  </li>
</ol>
<p>Yunan filosofu Platon insanı atı idarə edən arabaçıya bənzədir. Bir
  at sakit və arabaçının əmrlərinə itaətlidir, digəri isə vəhşi və
  itaətsizdir. Bir atın adı ağıl, digərininki isə ehtirasdır. Həyat —
  ehtiras və ağılla idarə olunma arasında gedən əbədi mübarizədir.</p>
<p>Ağıl ehtirasın qarşısını alan yüyənin ipidir. <em>Lakin ip hər vaxt
    qırıla bilər.</em> Özünüidarəetmə bir anlıq itə bilər. Bəs onda nə baş
  verəcək? İnsanın daxilində bu gərginlik və daxili mübarizə davam
  etdikcə, həyat təhlükədə olacaq. Belə şəraitdə heç bir təhlükəsizlikdən
  söhbət gedə bilməz. İsa Məsihin dediyi kimi, təhlükəsizliyin bir yolu
  var — qadağan olunan istəkləri daxildən həmişəlik kəsib atmaq. Yalnız bu
  an həyat təhlükəsizlikdə olacaq.</p>
<ol start="2" type="1">
  <li>
    <p>Belə olan halda, yalnız Allah insanı mühakimə edə bilər. Biz
      ancaq zahiri görürük. Allah isə insanın ürəyinə baxır. Axı əksər
      insanlar zahirən əxlaqın yüksək nümunəsini nümayiş etdirirlər, halbuki
      onların fikirləri Allah tərəfindən mühakimə olunur. Zahiri davranışlara
      görə mühakimə edən insani məhkəmələrə çoxları tab gətirə bilər. Lakin
      onların ləyaqəti hər şeyi görən Allahın önündə acizləşir.</p>
  </li>
  <li>
    <p>Beləcə hamımız təqsirkarıq. Çünki heç kim Allahın mühakiməsinə
      tab gətirə bilməz. Hətta biz zahirən ədəbli həyat sürsək də, kimsə heç
      vaxt qadağan olunanları arzulamadığını deyə bilməz. Daxilən kamil
      olmaqdan ötrü insan özü üçün ölməli, Məsih üçün yaşamalıdır. Necə ki
      Paul deyir: «Məsihlə birlikdə Çarmıxa çəkildim. Artıq mən yaşamıram,
      Məsih məndə yaşayır» <em>(Qalatiyalılara 2:19-20)</em>.</p>
  </li>
</ol>
<p>Yeni həyat qaydaları bizim hər cür təkəbbürümüzü öldürür və bizi İsa
  Məsihə yönəldir. Qarşımızda qoyduğu qaydalara əməl etməkdən ötrü yalnız
  O bizə güc verə bilər.</p>
<h2 id="qadağan-olunan-qəzəb-matta-521-22">QADAĞAN OLUNAN QƏZƏB (Matta
  5:21-22)</h2>
<p>Budur, İsa Məsih tərəfindən qoyulan qaydanın ilk nümunəsi. Qədim
  qanunda «Qətl etmə» deyilmişdi <em>(Çıxış 20:13)</em>. İsa isə
  vurğulayır ki, insan öz qardaşına da qəzəblənməməlidir. Müqəddəs Kitabın
  Azərbaycan dilinə tərcüməsində deyilir ki, qardaşına <em>əbəs yerə
    hirslənən hər adam mühakimə olunacaqdır. Lakin əbəs yerə sözü bəzi
    əlyazmalarda qeyd olunmur. Buna görə də İsanın sözlərinə əsasən,
    ümumiyyətlə, qəzəblənmək qadağandır. Sadəcə insanı vurmamaq kifayət
    etmir, hətta ürəyində ona qarşı pislik bəsləmək də olmaz.</em></p>
<p>Bu hissədə İsa ravvin kimi dəlil gətirir. O, adətən, müdrikliklə
  müasirlərinin istifadə etdiyi mübahisə üsulundan istifadə edir. İsa
  qəzəbin və cəzanın həddini dəqiqliklə göstərir.</p>
<ol type="1">
  <li>
    <p>Birincisi, bu <em>öz qardaşına qəzəblənən insandır</em>. Burada
      <em>orgizasfay</em> feli istifadə olunub. Yunan dilində <em>qəzəb</em>
      mənasını bildirən iki söz var. Birinci məna <em>fumosdur</em>. Bununla
      yunanlar qurumuş samanı yandıran alovu səciyyələndirirdilər. Bu qəzəb
      tez alışır və tez də sönür. İkinci məna <em>orgedir</em>. O, daxildə kök
      salan qəzəbdir. Bu, insanın illərlə daxilində bəslədiyi qəzəbdir. İnsan
      onu qidalandırır və sönməyə qoymur. Belə qəzəb <em>mühakiməyə</em> məruz
      qalacaq. Bu məhkəmə ədaləti bərqərar edən yerli kənd məhkəməsidir. O,
      əhalisi yüz əlli nəfərdən ibarət üç kənd ağsaqqalından, kiçik şəhərdə
      yeddi ağsaqqaldan, böyük şəhərdə isə iyirmi üç ağsaqqaldan ibarət
      idi.
    </p>
  </li>
</ol>
<p>Beləcə İsa Məsih hər cür xudbin qəzəbi mühakimə edir. Müqəddəs Kitab
  aydın göstərir ki, qəzəb yolverilməzdir. Həvari Yaqub yazır: «Çünki
  insanın qəzəbi Allahın salehliyini hasil etmir» <em>(Yaqub 1:20).</em>
  Paul insanlardan «qəzəbi, hiddəti, kini, böhtanı, ağızdan çıxan ədəbsiz
  sözləri» kənara atmağı tələb edir <em>(Kolosselilərə 3:8)</em>. Artıq
  dahi bütpərəst müdriklər qəzəbi ağılsızlıq hesab edirdilər. Roma natiqi
  və yazıçısı Siseron qeyd edirdi ki, qəzəb gələndə «hər şey qeyri-düzgün
  və ağılsız yerinə yetirilir». Roma stoisist-filosofu Seneka qəzəbi «qısa
  dəlilik» adlandırırdı.</p>
<p>Beləcə İsa Məsih qəlbdə insanın barışmaqdan imtina etdiyi və qisas
  alıb unutmaq istəmədiyi qəzəbi tamamilə yolverilməz olduğunu hesab edir.
  Əgər biz İsaya itaət etmək istəyiriksə, həyatımızdan qəzəbi, xüsusilə də
  dərin kök salmış qəzəbi çıxarmalıyıq. Unutmayaq ki, şəxsi incikliyə görə
  özündən çıxanı məsihçi adlandırmaq olmaz.</p>
<p>İsa sonra qəzəb təhqiredici sözlərlə ifadə ediləndə, baş verən iki
  məqamdan danışır.</p>
<p>Yəhudi müəllimlər hesab edirdilər ki, bu cür qəzəb və sözlər
  yolverilməzdir. Onlar «alçaldıcı sözlər» və «təhqirin günahı» barədə
  danışırdılar. Onların belə məsəli var idi: «Üç cür günahkar — ər-arvad
  münasibətini pozan, qonşusunu cəmiyyətdə rüsvay edən, qonşusuna
  təhqiramiz ləqəb qoyan şəxslər cəhənnəmə gedir və onların qurtuluşları
  yoxdur». İnsanın ürəyindəki və nitqindəki qəzəb eyni dərəcədə
  qəbuledilməzdir.</p>
<h2 id="təhqiramiz-sözlər-matta-521-22-ardı">TƏHQİRAMİZ SÖZLƏR (Matta
  5:21-22 (ardı)) </h2>
<ol start="2" type="1">
  <li>
    <p>Hər şeydən əvvəl İsa deyir ki, kim öz qardaşına <em>raqa</em>
      (yəni axmaq, ağılsız adam) deyərsə, Ali Şuranın hökmünə məruz
      qalacaqdır. <em>Raqa</em> sözünün, demək olar ki, tərcüməsi yoxdur.
      Çünki bu sözdə intonasiya daha vacibdir. Bu söz insana təkəbbürlü
      nifrəti bildirir. Ravvin Simeon ben Eleazar haqqında bir hekayə var.
      Günlərin bir günü o, müəlliminin evindən yaxşı əhval-ruhiyyədə çıxır.
      Onun əhval-ruhiyyəsinin səbəbi şəxsi savadı, çoxlu mütaliəsi və
      xeyirxahlığı idi. Onu yanından keçən çirkin biri salamlayır. Ravvin onun
      salamını almır, ancaq belə deyir: «Sən <em>raqasan</em>. Çox iyrənc
      görünürsən! Yaşadığın şəhərdə də hamı belə iyrənc görünür?» Adam isə
      cavab verir: «Mən bunu deyə bilmərəm. Get Yaradanına de ki, Onun
      yaratdıqları çox iyrənc görünür». Beləcə lovğalıq öz layiqli cavabını
      alır.</p>
  </li>
</ol>
<p>Lakin insanlara bəslənən nifrətə görə daha ciddi cəza gələ bilər: o,
  Ali Şuranın, yəni yəhudilərin Ali məhkəməsinə məruz qalacaq. Təbii ki,
  bunu hərfi mənada başa düşmək lazım deyil. İsa Məsih sanki belə demişdi:
  «Kök salmış günah böyük günahdır. Nifrət isə daha böyük günahdır».</p>
<p>Nifrət — məsihçilikdəki günahlardan daha böyüyüdür. Nifrət qürurun
  nəticəsidir. Snobizm<a href="#fn19" class="footnote-ref" id="fnref19" role="doc-noteref"><sup>19</sup></a> isə,
  həqiqətən, iyrəncdir. Nifrət
  vəzifə və puldan, qürur isə maddi şeylərdən qaynaqlanır. Lakin nifrət
  bilikdən də irəli gələ bilər. İntellektual snobizmi başa düşmək
  çətindir. Çünki ən müdrik insanlar cahilliklərindən kor olurlar. İsa
  Məsihin uğrunda öldüyü insana təkəbbürlə baxmaq olmaz.</p>
<ol start="3" type="1">
  <li>
    <p>Daha sonra İsa öz qardaşına səfeh deyən insan haqqında danışır.
      Yunan mətnində bu <em>morosdur. Moros — özünü təlxəkliyə qoyan adam
        deməkdir</em>. Məzmurçu ürəyində «Allah yoxdur» deyən axmaqlar haqqında
      bəhs edir <em>(Zəbur 14:1)</em>. Burada əxlaqsız həyat tərzi sürən və
      düşüncələrində «Allah yoxdur» deyən səfeh adamdan danışılır. İnsanı
      <em>moros</em> adlandırmaq onun dərrakəsini tənqid etmək demək deyil. Bu
      onun mənəvi xüsusiyyətlərini şərləmək, nüfuzuna xələl gətirmək və
      əxlaqsız insan kimi ona damğa vurmaqdır.
    </p>
  </li>
</ol>
<p>Beləcə Məsih deyir ki, bu şəkildə qardaşının adına və nüfuzuna xələl
  gətirən şəxs ən dəhşətli mühakiməyə, <em>cəhənnəm oduna</em> məruz
  qalacaq.</p>
<p><em>Cəhənnəm odu</em> sözünün də öz tarixçəsi var. Bu söz yəhudilərdə
  çox geniş istifadə olunur <em>(Matta 5:22, 29, 30; 10:28; 18:9;
    23:15,33; Mark 9:43,45,47; Luka 12; Yaqub 3:6)</em> və Ben-Hinnom dərəsi
  mənasını verir. Ben-Hinnom dərəsi Yerusəlimin cənub-şərqində yerləşirdi.
  Oranın adı bədnam idi. Çünki padşah Axav həmin yerdə İsraildə
  bütpərəstlərin səcdə etdiyi Molekə sitayiş etmək adətini qoymuşdu. Orada
  körpə uşaqları qurban gətirməklə odda yandırırdılar. «Ben-Hinnom
  dərəsində buxur yandırdı və Rəbbin İsrail övladları önündən qovduğu
  millətlərin iyrənc əməllərini edərək oğullarını odda yandırdı»
  <em>(2Salnamələr 28:3)</em>. Padşah Yoşiya bu ibadətə son qoydu və əmr
  etdi ki, Ben-Hinnom dərəsi həmişəlik lənətlənsin. «Yoşiya Ben-Hinnom
  dərəsində olan Tofeti murdar etdi ki, heç kəs oğlunu ya qızını Molek
  üçün oda qurban verməsin» <em>(2Padşahlar 23:10)</em>. Nəticədə
  Ben-Hinnom dərəsi Yerusəlimdə bir növ zibil yandırılan sobaya çevrildi.
  Orada həmişə tüstü və çətin öldürülən qurdlar görünürdü <em>(Mark
    9:44-48)</em>. Beləcə cəhənnəm — Ben-Hinnom dərəsi mənfurluğun və
  iyrəncliyin rəmzinə çevrildi. Bura bütün zərərvericilərin və pisliklərin
  məhv olduğu yerdir. Buna görə o yer Allahın cəzasının təzahür etdiyi
  cəhənnəmin sinonimi oldu.
</p>
<p>Beləliklə, İsa Məsih iddia edir ki, insanın nüfuzuna və adına xələl
  gətirmək çox ciddi günahdır. İnsanın nüfuzunu ləkələyən sözgəzdirən adam
  üçün ən ciddi cəza belə kifayət etmir. Çünki bu cür günah həqiqi mənada
  cəhənnəmə layiqdir.</p>
<p>Artıq dediyimiz kimi, bu cəza növünü hərfi mənada başa düşmək olmaz.
  İsa burada belə deyir: «Qədim zamanlarda insanlar qatilləri mühakimə
  edirdilər. Həqiqətən, qatil əbədi məhkumluğa layiqdir. Mən isə sizə
  deyirəm ki, təkcə görünən əməllər mühakimə olunmayacaq. Allah insanın ən
  gizli fikirlərinə diqqətlə nəzər salır. Kök salmış günah pisdir. Daha
  pisi isə təkəbbürlü danışıqdır. Ondan da betəri insanı nüfuzdan salan
  ağılsız və pis söhbətlərdir». Öz qəzəbinin qulu olan, qardaşları ilə
  nifrətlə danışan, onların nüfuzlarını ləkləyən insanlar, bəlkə də, qətl
  törətməyiblər, lakin daxilən onlar qatildir.</p>
<h2 id="dəfedilməz-maneə-matta-523-24">DƏFEDİLMƏZ MANEƏ (Matta
  5:23-24)</h2>
<p>İsa Məsih bu sözləri deməklə, yəhudilərə yaxşı məlum olan prinsipi
  xatırlatdı. Qurbanın mahiyyəti çox sadə idi: əgər insan günah edirdisə,
  onun Allahla olan münasibəti pozulurdu. Qurban pozulan münasibətin
  bərpasına xidmət etməli idi.</p>
<p>Amma burada iki vacib prinsipi qeyd etmək lazımdır.</p>
<p>Birincisi, heç kəs düşünmürdü ki, qurban bilərəkdən edilən günahı
  təmizləyir. Yəhudilər bunu «özbaşınalıq günahı» adlandırırdılar. İnsan
  bilmədən, özünə nəzarəti itirərək ehtirasa uyduğu halda günah edəndə
  qurban təsirli ola bilər. Qəsdlə, ədəbsizcəsinə, insafsızcasına və açıq
  gözlə törədilən günahı isə heç bir qurban yuya bilməz.</p>
<p>İkincisi, qurbanın təsirli olması üçün günah etiraf edilməli və sidq
  ürəkdən tövbə olunmalıdır. Həqiqi tövbə bu günahın bütün nəticələrini
  düzəltməyə yönəlir. Böyük Kəffarə günü İsrail xalqının bütün
  günahlarından təmizlənməsi üçün təyin olunmuşdu. Ancaq yəhudilər yaxşı
  başa düşürdülər ki, <em>onlar əvvəlcə qonşuları ilə barışmasalar</em>,
  Kəffarə günü təqdim olunan qurban belə onları təmizləyə bilməz. İnsanla
  insan arasındakı uçurum dəf edilməyənədək Allahla insan arasındakı
  uçurum dəf edilə bilməz. Məsələn, oğurlanan əşya geri qaytarılmayana
  qədər oğurluğa görə gətirilən qurbanın faydası yoxdur. Əgər oğurlanan
  əşyanın geri qaytarılmadığı və ya əvəzi ödənilmədiyi məlum olardısa,
  onda qurban natəmiz hesab olunaraq Məbəddən kənarda məhv edilirdi.
  Yəhudilər yaxşı dərk edirdilər ki, insan Allahla barışmaq üçün əlindən
  gələni etməlidir. Qurban müəyyən mənada əvəzedici rolunu oynayırdı.
  İnsan rəmzi olaraq gətirdiyi qurbanın üzərinə əllərini qoymaqla, sanki
  öz günahını onun üzərinə ötürərək etiraf edirdi: «Ya Rəbb, mən günah
  etdim, düzgün davranmadım, üsyan etdim. Mən... (o öz günahını etiraf
  edirdi). Amma mən tövbə edərək yanına qayıdıram. Qoy mənim günahlarım
  kəffarə olunsun».</p>
<p>Qurbanın əhəmiyyətli olması üçün tövbə edib pozulmuş münasibətləri
  bərpa etmək vacib idi. Təbii ki, qurbanı insan özü təqdim etmirdi. O,
  qurbanlıq heyvanı onun adından qurban təqdim edən kahinin yanına
  gətirirdi. Həmin adam Məbədə daxil olaraq bir neçə həyətdən —
  qeyri-yəhudilərin, qadınların və israillilərin həyətindən keçirdi. Sonra
  adi insana daxil olması qadağan edilən kahinlərin həyətinə girirdi. O,
  hasarın önündə hazır vəziyyətdə dayanıb, qurbanını kahinə ötürürdü.
  Günahının etirafının rəmzi kimi əllərini qurbanın üzərinə qoyan vaxt
  birdən qardaşını incitdiyini xatırlasaydı, qurbanın qəbul olunması üçün
  o, geriyə qayıtmalı və incikliyi həll etməli idi. Əks halda, hər şey
  əbəs sayılırdı.</p>
<p>İsa Məsih bu təməl həqiqəti aydın görürdü: biz insanlarla barışmayana
  qədər Allahla barışa bilmərik. Biz yalnız Allahın önündə deyil, həm də
  insanların önündə öz günahlarımızdan tövbə etməyənədək və nəticəni
  aradan qaldırmayanadək bağışlanmaya ümid edə bilmərik. Bəzən Allahla
  bizim aramızdakı maneə bizi təəccübləndirir. Dualarımızın nəticəsiz
  qalması bizi hərdən heyrətləndirir. Səbəb özümüzün maneə yaratmasıdır.
  Çünki biz qardaşımızla çəkişmədəyik, yaxud da kiməsə pislik etmişik və
  bunu aradan qaldırmaq üçün barmağımızı tərpətməmişik.</p>
<h2 id="vaxtindaki-barişiq-matta-525-26">VAXTINDAKI BARIŞIQ (Matta
  5:25-26) </h2>
<p>Burada İsa təcrübi məsləhət verir: insanlar həyatlarındakı
  problemləri və xoşagəlməzlikləri vaxtında aradan qaldırmalıdırlar ki, bu
  problemlər çoxalmasın və onların gələcəklərinə mənfi təsir
  göstərməsin.</p>
<p>İsa Məsih məhkəməyə gedən iki düşmən təsvir edir. Onlara məsləhət
  görür ki, yolda ikən problemlərini araşdırıb həll etsinlər. Çünki iş
  məhkəməyə getsə və hakim işə baxsa, bu, ən azı onlardan biri üçün daha
  böyük problemə səbəb olacaq.</p>
<p>Məhkəməyə birlikdə gedən iki mübahisə edən adamın təsviri bizə qəribə
  və qeyri-mümkün görünə bilər. Lakin qədimdə belə hallar tez-tez baş
  verirdi.</p>
<p>Yunan qanununa əsasən <em>apaqoqe</em> adlanan mərhələ var idi. Bu da
  <em>məhkəməsiz həbs</em> demək idi. Belə ki, iddiaçı cavabdeh şəxsi özü
  həbs edirdi. İddiaçı onun yaxasından elə yapışırdı ki, cavabdeh şəxs
  qurtulmağa çalışsaydı, nəfəsi kəsilərdi. Qeyd etmək lazımdır ki, bu cür
  hərəkətlərə bəraət müstəsna idi və cinayətkar cinayət üstündə
  yaxalanmalı idi.
</p>
<p>Beləcə məhkəmənin qərarı olmadan oğurluğa, paltar oğurlanmasına,
  insan oğurluğuna (peşəkar və bacarıqlı qulları) və ev yarmağa görə həbs
  etmək olardı. Buna görə də yunan şəhərlərində iddiaçı ilə cavabdeh
  şəxsin birlikdə məhkəməyə getməsində qeyri-adi bir şey yox idi.</p>
<p>Çox güman ki, İsa fikrini yəhudi qanunlarına görə söyləyirdi. Yəhudi
  qanunlarına görə bu vəziyyət adi hal idi. Bu, uzun sürən mübahisə ola
  bilərdi. Çünki İsa deyir ki, əgər barışıq olmasa, əlindəki son kodranta
  qədər verməli olacaqsan. Adətən, mübahisəli məsələləri yerli ağsaqqallar
  həll edirdilər. İddiaçının və cavabdeh şəxsin eyni zamanda məhkəməyə
  gəlməsi üçün vaxt təyin olunurdu. Balaca şəhərdə və yaxud kənddə onların
  birlikdə məhkəməyə getməsi normal idi. Təqsirli bilinən şəxsi məhkəmə
  icraçılarına təhvil verirdilər. Mattanın Müjdəsində bu <em>icraçı</em>
  (<em>huperetes</em>), Lukada isə <em>məhkəmə icraçısı</em>
  (<em>praktor</em>) adlanır <em>(Luka 12:58-59)</em>. O, borcun düzgün
  ödənməsini təmin edirdi. Əks halda, o, cavabdeh şəxsi borcu tam
  ödəyənədək zindana atırdı. İsa Məsih məhz bunu nəzərdə tuturdu. Məsihin
  məsləhəti iki məna daşıya bilər.</p>
<ol type="1">
  <li>
    <p>Bu, çox təcrübi nəsihət ola bilər. Həyatda dəfələrlə görmüşük ki,
      əgər mübahisə vaxtında həll edilməsə, onda o, vaxt keçdikcə başqa
      xoşagəlməzliklərə səbəb olur. Şiddət daha böyük şiddət yaradır. Elə
      hallar da olur ki, iki insan arasındakı mübahisə ailələrin, nəsillərin,
      məbədin və cəmiyyətin ayrılığına gətirib çıxarır.</p>
  </li>
</ol>
<p>Əgər tərəflərdən biri cəsarətini toplayıb üzr istəyər və öz səhvini
  etiraf edərsə, onda heç bir xoşagəlməzlik yaranmaz. Əgər kiminləsə yola
  getmiriksə və ya baxışlarımız fərqlidirsə, biz hər şeyi vaxtında həll
  etməliyik. Ola bilsin ki, biz öz səhvimizi və haqsız olduğumuzu etiraf
  edib üzr istəyəcəyik. Yox, əgər biz haqlıyıqsa, onda barışıq üçün ilk
  addımı atmağımız daha yaxşı olar. Münasibətlər pozulan kimi onları
  dərhal həll etməyə çalışsaq, on haldan doqquzu həll olunmuş olacaq. Əgər
  dərhal hərəkətə başlamasaq, vəziyyət daha pis olacaq, şiddət isə
  günbəgün böyüyəcək.</p>
<ol start="2" type="1">
  <li>
    <p>Bəlkə də İsa Məsih əsas şeyləri nəzərdə tuturdu. Yəqin ki, O,
      belə demək istəyirdi: «<em>Nə qədər ki, sağsınız</em>, qardaşlarınızla
      hər şeyi yoluna qoyun. Çünki bilmədiyiniz bir gün həyatınız sona çatacaq
      və siz Allahın, Hakimin qarşısında dayanacaqsınız». Yəhudilərin ən böyük
      bayramlarından biri Kəffarə günü idi. Elə zənn olunurdu ki, qurban məlum
      və naməlum günahları yuyur. Amma bunun da həddi var idi.
      <em>Talmudda</em> aydın deyilir: «Kəffarə günü insanın günahını Allahın
      önündə yuyur. Əgər insan əvvəlcə qonşusu ilə barışıb hər şeyi yoluna
      qoymayıbsa, Kəffarə günü insanın günahını yumur». Burada qarşımıza vacib
      fakt çıxır: insan digər insanlarla yaxşı münasibətdə deyilsə, o, Allahla
      yaxşı münasibətdə ola bilməz. Ölüm insanı nə vaxt haqlayırsa haqlasın,
      o, bütün insanlarla sülh içində yaşamalıdır.
    </p>
  </li>
</ol>
<p>Ola bilsin ki, İsa Məsihin bu təliminin iki mənası arasında seçim
  etmək lazım gəlməsin. Yəqin ki, O, hər iki mənanı nəzərdə tutub deyir:
  «Əgər həm yer üzündə, həm də əbədiyyətdə xoşbəxt olmaq istəyirsənsə,
  qardaşınla heç bir həll edilməmiş məsələ saxlama. Qəzəbin aranızda
  yaratdığı küskünlüyü dərhal həll etməyə çalış».</p>
<h2 id="qadağan-olunmuş-istəklər-matta-527-28">QADAĞAN OLUNMUŞ İSTƏKLƏR
  (Matta 5:27-28)</h2>
<p>Bu isə İsa Məsih tərəfindən müəyyən edilən yeni qaydaların ikinci
  nümunəsidir. Qanunda «Zina etmə» deyə yazılıb <em>(Çıxış 20:14)</em>.
  Yəhudi müəllimlər zinaya o qədər ciddi yanaşırdılar ki, təqsirkar ölüm
  cəzasına məhkum edilirdi <em>(Levililər 20:10)</em>. Lakin İsa
  vurğulayır ki, təkcə qadağan olunmuş hərəkətlər deyil, həm də qadağan
  olunmuş fikirlər Allahın mühakiməsinə məruz qalacaq.</p>
<p>İsa Məsihin burada nə demək istədiyini başa düşmək vacibdir. O,
  təbiətin və insan instinktlərinin bir hissəsi olan təbii, adi istəkləri
  nəzərdə tutmur. Yunan mətninin hərfi mənasında deyilir ki, özündə istək
  və şəhvət oyatmaq, ehtirasını bilərəkdən alovlandırmaq üçün qadına baxan
  kişi məhkumiyyətə uğrayır.</p>
<p>Yəhudi ravvinlər insanların öz ehtiraslarını oyatmaq üçün gözlərindən
  necə istifadə etdiklərini yaxşı başa düşürdülər. Onların belə atalar
  sözü var idi: «Qanunun pozan göz və əllərdir». «Günahın iki əlbiri — göz
  və ürəkdir». «Ehtiras görən adamda yaşayır». «Gözlərlə idarə olunan
  adamın vay halına! Çünki günah edən onlardır». Bir nəfər belə demişdi:
  «Zina — daxili istəyin məhsuludur».</p>
<p>Ehtirasla dolu dünyada bilərəkdən şəhvət yaratmaq üçün çoxlu xüsusi
  vasitələr var: kitablar, şəkillər, dram əsərləri və reklamlar. İsa Məsih
  burada öz gözlərindən istifadə edərək bilərəkdən şəhvət hissi yaradan,
  qadağan olunan istəklərdən qəribə həzz alan insanı mühakimə edir. Pak
  insanlar üçün hər şey pakdır. Amma pozğun insanlar özündə mənfur
  istəklər oyatmaq üçün həmişə bir səbəb tapa bilər.</p>
<h2 id="cərrahi-kömək-matta-529-30">CƏRRAHİ KÖMƏK (Matta 5:29-30)</h2>
<p>Burada İsa Məsih böyük və radikal tələb irəli sürür: səni günaha
  sürükləyən hər şeyi həyatından kəsib at.</p>
<p>İsanın istifadə etdiyi və Azərbaycan dilində <em>pis yola çəkmə</em>
  kimi tərcümə olunan maraqlı söz: <em>skandalondur</em>. [Barklidə bu söz
  <em>büdrəmə daşı</em> kimi istifadə olunur]. <em>Skandalen</em> sözü
  <em>skandaletron</em> sözündən yaranıb. Mənası <em>tələyə salan
    qarmaq</em> deməkdir. Milin ucuna qarmaq salınır və o, tələni hərəkət
  etdirir. Buna görə də bu sözün mənası — <em>insanı həlaka aparan
    deməkdir</em>.
</p>
<p>Burada da iki fikir var. Birincisi, yolun üstünə qoyulan büdrəmə
  daşı, yaxud tarıma çəkilən ipdir. İnsan o daşa və ya ipə ilişib
  büdrəyir. İkincisi, torpaqda qazılan çuxurdur. Onun üzəri nazik
  budaqlarla örtülür ki, yolçu oradan keçəndə çuxuru görməyib oraya
  yıxılsın. <em>Skandalon — büdrəmə daşıdır. Pis yola çəkmə</em> — insanı
  aldatmaq və ölümə aparmaqdır.</p>
<p>Əlbəttə, İsanın sözlərini hərfi başa düşmək lazım deyil. O, insanın
  həyatında onu günaha aparan hər şeyin kökündən çıxarılmasını nəzərdə
  tutur. Məsələn, günaha səbəb olan pis vərdiş; büdrəməyə səbəb olan
  ittifaqlar; ölümə səbəb ola biləcək həzz və s. Bunların hamısı
  həyatımızdan tamamilə çıxarılmalıdır. Bu fikir qadağan olunmuş düşüncə
  və istəklər haqqındakı hissədən sonra gəlir. Buna görə belə bir sual
  yaranır: «Natəmiz və günahlı düşüncələrdən necə azad olmaq olar?» Həyat
  təcrübəsi göstərir ki, fikirlər ağlımıza icazəsiz daxil olur. Onlara
  qapını bağlamaq çox çətindir.</p>
<p>Amma yerimizdə oturub özümüzə belə deyə bilmərik: «Mən qadağan
  olunmuş fikirlər barədə düşünməyəcəyəm». Biz onun barədə
  düşünməyəcəyimizi nə qədər çox deyiriksə, bir o qədər fikirlərimiz ona
  yönəlir.</p>
<p>Tarixdə bu cür düşüncə və istəklərə qarşı mübarizə aparan nümunələr
  var: məsələn, ilk İmanlı Cəmiyyəti dövründə tərki-dünya olan adamlar,
  rahiblər, zahidlər. Bu insanlar dünyadakı hər şeydən, xüsusilə cismani
  təbiətin istəklərindən azad olmağa cəhd edirdilər. Onlar yalnız Allah
  haqqında düşünmək üçün Misir səhrasında təkliyə çəkilirdilər.</p>
<p>Onlardan ən məşhuru Antoniy idi. O, tənha yaşayır, oruc tutur, bütün
  gecə dua edir və öz bədəninə işgəncə verirdi. O, sınaqlarla sonsuz
  mübarizə apararaq otuz beş ilini səhrada keçirdi. Onun tərcümeyi-halında
  belə yazılıb:</p>
<p>«Əvvəlcə şeytan onu rahib həyatından uzaqlaşdırmağa çalışdı. Şeytan
  ona əvvəlki var-dövləti, bacısının qayğısına qalmalı olduğunu,
  qohumlarının tələbini, pula və şöhrətə sevgini, müxtəlif əyləncələri,
  zövqləri və pak həyat yaşamağın çətinliyini xatırladırdı. Şeytan pis
  fikirləri onun qulağına pıçıldayır, o isə dua ilə cavab verirdi. Şeytan
  onda ehtiras oyatmağa çalışır, o isə utanaraq bədənini oruc və dualarla
  möhkəmləndirirdi. Hətta bir gecə şeytan qadın surətində peyda oldu və
  Antoniyi yoldan çıxartmaq üçün hər şeyi etdi».</p>
<p>Tamamilə aydın görünür ki, burada özünü ehtiyatsız aparan var idisə,
  o da Antoniy və onun dostları idi. Bəli, insan təbiəti məhz belədir.
  İnsan nə qədər desə ki, nəsə haqqında düşünməyəcək, daha çox o şey
  fikrini məşğul edir. Qadağan olunmuş fikirlərdən qaçmaq üçün yalnız iki
  yol var.</p>
<p>Birincisi, imanlı kimi davranmaq. Zina fikirlərindən qaçmaq üçün ən
  yaxşısı nə isə etməkdir; həyatını məsihçi işləri və xidmətləri ilə təmin
  etmək lazımdır ki, bu fikirlər üçün vaxt qalmasın; başqalarının
  qayğısına elə qalmaq lazımdır ki, nəticədə özünü unudasan; düşüncələrini
  özünə deyil, başqalarına yönəldərək qeyri-sağlam özünütənqiddən
  qurtulasan. Pis fikirlərdən azad olmağın yolu — xeyirxah əməllərdir.</p>
<p>İkincisi, beyni başqa fikirlərlə məşğul etməkdir. İngilis yazıçısı
  Ceyms Metyu Barrinin (1860-1937) «Piter Pen» adlı uşaq hekayəsində
  məşhur səhnə var. Böyümək istəməyən Piter adlı oğlan yataq otağında
  oturur. Başqa uşaqlar onun uçduğunu görürlər, onlar da uçmaq istəyirlər.
  Onlar yerdən də, çarpayıdan da hoppanıb uçmaq istəyirlər, lakin heç nə
  alınmır. «Sən bunu necə edirsən?» deyə Con soruşur. Piter cavab verir:
  «Sadəcə gözəl və yaxşı şeylər haqqında düşün. Bu səni havaya
  qaldıracaq». Pis fikirlərdən yalnız başqa şeylər haqqında düşünməklə
  uzaq olmaq olar.</p>
<p>Əgər insanı qadağan olunmuş natəmiz fikirlər narahat edirsə, o, «Mən
  bu barədə daha düşünməyəcəyəm» deyərək onları həyatından çıxara bilməz.
  O, bu fikirlərə yalnız məsihçi kimi düşünüb, xeyirxah əməllərlə üstün
  gələ bilər. İnsan öz həyatını xilas edərək buna nail ola bilməz. O,
  canını başqalarına fəda etməklə buna nail ola bilər.</p>
<h2 id="qirilmasi-lazim-olmayan-bağlar-matta-531-32">QIRILMASI LAZIM
  OLMAYAN BAĞLAR (Matta 5:31-32)</h2>
<ol type="1">
  <li>
    <p><em>Yəhudilərdə nikah.</em></p>
  </li>
</ol>
<p>İsa Məsih nikah qaydalarını müəyyən tarixi və həyati hadisələrlə izah
  edir. Bəşəriyyət tarixində nikah heç vaxt məsihçiliyin yaranması
  dövründəki kimi təhlükəyə məruz qalmamışdı. Həmin dövrdə dünyada nikah,
  demək olar ki, tamamilə məhv olmaq təhlükəsi ilə üzləşmişdi.</p>
<p>Məsihçilik dünyaya bir tərəfdən yəhudi sivilizasiyası, digər tərəfdən
  isə yunan-roma sivilizasiyası dövründə daxil olmuşdu. Gəlin Məsihin
  təliminə bu baxımdan yanaşaq.</p>
<p>Yəhudilərin nəzəriyyəsində nikahın tələbləri çox yüksək idi. Nikah
  hər kəsin yerinə yetirməli olduğu müqəddəs borc hesab edilirdi. İnsan
  yalnız bir səbəbə görə ailə qurmaya bilərdi: bütün ömrünü Qanunun
  araşdırılmasına həsr etsəydi. Əgər insan nikahdan və dünyaya uşaq
  gətirməkdən imtina edərdisə, onun haqqında belə deyərdilər: o, törəyib
  çoxalmaq qanununu pozmaqla Allahın dünyada surətini əhəmiyyətsiz sayıb
  və öz nəslini məhv edib.</p>
<p>Yəhudilər boşanmağa nifrət edirdilər. Ravvinlərin gözəl deyimləri var
  idi: «Biz hesab edirik ki, ismətdən başqa Allah bütün günahlara qarşı
  çox səbirlidir». «Bəkarətin olmaması insanı Allahın izzətindən
  uzaqlaşdırır». «Yəhudi bütə sitayiş etmək, qətl törətmək və ya zina
  etməkdənsə, həyatını qurban versə yaxşıdır». «Hətta nikah bağlanan yer
  insan evləndiyi arvadı ilə boşananda ağlayır».</p>
<p>Faciə isə bundan ibarət idi ki, hər şey idealdan çox uzaq idi. Bir
  məqam nikah münasibətlərini daha çox təhrif edirdi. Qanuna görə, qadın
  sadəcə əşya idi. Qadın tamamilə atasının və ya ərinin tabeliyində idi.
  Onun heç bir hüququ yox idi. Qadın öz ərindən heç bir halda boşana
  bilməzdi. Kişi isə istənilən halda boşana bilərdi.</p>
<p>Yəhudilərin boşanma qanunlarının sadə olması vəziyyəti daha da
  çətinləşdirirdi. <em>Qanunun təkrarı 24:1-2-də</em> yazılıb: «Kimsə bir
  qadını alıb, evlilik zamanı onda ləyaqətsiz bir şey tapdığı üçün qadını
  bəyənməzsə, talaq kağızı yazıb əlinə verərək evindən çıxararsa, evdən
  çıxmış qadın sonra başqa kişiyə ərə gedə bilər». Boşanma prosesi çox
  sadə idi. Boşanma kağızında belə yazılırdı: «Bu mənim boşanma kağızım və
  səni sərbəst buraxmağım haqqında sənədimdir ki, sən istədiyin kişiyə ərə
  gedə bilərsən».</p>
<p>Bu sənədi şahidlərin önündə qadına təhvil vermək kifayət idi ki, o,
  azad olsun.</p>
<p>Buradan tamamilə aydın görünür ki, bütün çətinlik «<em>qadında
    ləyaqətsiz bir şey tapdığı üçün</em>» ifadəsinin şərhində idi. Yəhudi
  hüquqları iki məktəb əsasında formalaşmışdı: biri həddindən artıq ciddi
  Şammayın məktəbi, digəri bu ifadəni ətraflı şəkildə şərh edən Hillel
  məktəbi. Şammay və onun tərəfdarları hesab edirdilər ki, «<em>qadında
    ləyaqətsiz bir şey tapdığı üçün</em>» ifadəsi yalnız
  <em>əxlaqsızlığı</em> bildirir. Onlar deyirdilər ki, «Qadın Axavın
  arvadı kimi itaətsiz olsa belə, onunla yalnız xəyanətə görə boşanmaq
  olar». Hillelin məktəbi «<em>qadında ləyaqətsiz bir şey tapdığı
    üçün</em>» ifadəsini daha geniş şərh edir. Onların fikrincə, qadın
  ərinin yeməyinə çox duz qatıb korlayarsa, başıaçıq küçəyə çıxarsa,
  küçədə kişi ilə söhbət edərsə, deyingən olarsa, ərinin yanında
  valideynlərinə hörmətsizlik edərsə, kişi onu boşaya bilər. Akiba adlı
  ravvin deyirdi ki, «<em>qadında ləyaqətsiz bir şey tapdığı üçün</em>»
  ifadəsinin mənası belədir: əgər kişi xoşuna gələn başqa qadın tapıbsa,
  o, arvadını boşaya bilər.
</p>
<p>İnsan təbiətinə bələd olan hər kəs kişilərin hansı məktəbə üstünlük
  verdiyini yaxşı bilər. İsa Məsihin dövründə boşanma halları daha da
  artırdı. Buna görə də qızlar ərə getməkdən imtina edirdilər. Çünki
  nikahda boşluqlar var idi.</p>
<p>Burada İsa ilahiyyatçı-idealist kimi deyil, praktik islahatçı kimi
  danışır: O, ailə dəyərlərinin və insan əxlaqının daha çox pozulduğu bir
  vaxtda vəziyyətə aydınlıq gətirməyə çalışırdı.</p>
<h2 id="qirilmasi-lazim-olmayan-bağlar-matta-531-32-ardı">QIRILMASI
  LAZIM OLMAYAN BAĞLAR (Matta 5:31-32 (ardı))</h2>
<ol start="2" type="1">
  <li>
    <p><em>Yunanlarda nikah</em></p>
  </li>
</ol>
<p>Biz İsa Məsihin dövründə İsraildə nikahın hansı vəziyyətdə olduğunu
  gördük. Lakin məsihçilik tezliklə İsrailin sərhədlərindən kənara çıxdı.
  Buna görə, həmin dövrdə nikahın necə olduğuna baxaq.</p>
<p>Gəlin yunanların nikahına nəzər salaq. Burada iki çətin məsələ var
  idi.</p>
<p>Bir tarixçi deyirdi ki, qədim sivilizasiyanın məhvinin əsas
  səbəblərindən biri — qadınların statusunun aşağı olması idi. Yunanlar
  arasında nikah səviyyəsinin aşağı olmasının səbəblərindən biri də
  nikahdankənar əlaqələrə pis baxılmaması idi. Əksinə, onlar bunu insanı
  nüfuzdan salmayan, gündəlik həyatın ayrılmaz bir hissəsinə çevrilən və
  ümumilikdə qəbul edilmiş bir qayda hesab edirdilər. Afinalı dahi natiq
  və siyasi xadim Demosfen ümumi qəbul edilmiş normaları belə izah edirdi:
  «Həzz almaq üçün bizim kurtizankalarımız var; nikahdankənar gündəlik
  əlaqələr üçün kənizlərimiz var; ev işlərini idarə etmək və qanuni
  övladlarımızı dünyaya gətirmək üçün arvadımız var». Zaman keçdikcə
  yunanların baxışları Romaya daxil olub, onların əxlaqını pozandan sonra
  romalı natiq, yazıçı və siyasi xadim Siseron deyirdi: «Əgər kimsə
  düşünürsə ki, gənc adama kurtizanka ilə eyş-işrət qadağandır, o, çox
  ciddi adamdır. Mən bu düşüncəni inkar edə bilmərəm. Lakin o, nəinki öz
  dövrünün qaydalarına, həm də əcdadlarımızın adət-ənənələrinə qarşı
  çıxır. Hansı dövrdə belə olmayıb ki? Kimsə nə vaxtsa bunu pis hesab
  edibmi? Bundan nə vaxt imtina edilib? Bu gün qanuni olan şey nə vaxt
  qanuna zidd olub?» Siseron da Demosfen kimi iddia edirdi ki,
  nikahdankənar münasibətlər adi və ümumi qəbul edilmiş qaydadır.</p>
<p>Yunanların nikaha baxışı həddindən artıq paradoksal idi. Bu baxışlar
  tələb edirdi ki, bütün hörmətli qadınlar tamamilə təkliyə çəkilməli, heç
  vaxt küçəyə tək çıxmamalı və süfrə arxasında əri ilə yemək yeməməlidir.
  Qadın ictimai həyatda iştirak edə bilməzdi. Yunan öz həyat yoldaşından
  nöqsansız sadiqlik tələb edir, özünü isə əxlaq qaydalarından tamamilə
  azad hesab edirdi. Qısaca desək, yunan möhkəm ailə qurmaq üçün özünə
  həyat yoldaşı seçir, kənarda isə zövq almaq üçün eyş-işrət axtarırdı.
  Hətta dahi yunan filosofu Sokrat belə deyirdi: «Ciddi şeyləri həyat
  yoldaşından başqa etibar edəcəyin bir kimsə varmı? Məgər ondan başqa heç
  bir qadınla ünsiyyət qurmursan?» İmperator Mark Avrelinin sağ əli Verin
  arvadı onu digər qadınlarla birlikdə yaşamaqda ittiham edəndə, Ver
  arvadına belə söyləmişdi: «Arvad adı qadına həzz deyil, ləyaqət bəxş
  edir. Bunu unutma».</p>
<p>Buna görə Yunanıstanda qeyri-adi vəziyyət hökm sürürdü. Korinf
  şəhərindəki Afrodita məbədində minlərlə kahinə (kahin qadın), «mömin»
  kurtizanka var idi. Onlar hər axşam Korinf küçələrinə çıxırdılar. Buna
  görə insanlarda belə deyimlər yaranmışdı: «Korinfə getmək hər kişinin
  işi deyil». Din və fahişəliyin qəribə birləşməsi Solonun ilk dəfə
  Afinada fahişəxana tikintisinə rəsmi olaraq icazə verməsinə səbəb
  olmuşdu. Oradan gələn gəlirlər sevgi ilahəsi Afroditanın şərəfinə
  məbədin tikilməsi üçün istifadə olunurdu. Yunanlar fahişəxanadan gələn
  gəlirlə məbəd tikməkdə qəbahət heç nə görmürdülər.</p>
<p>Yunanıstanda qəbul olunan fahişəliklə yanaşı bir <em>qetera</em>
  təbəqəsi ortaya çıxdı. Onlar görkəmli və məşhur insanların saxladığı
  aşnalar idi. Onlar o dövrün qadınları arasında ən savadlı və mədəni
  məşuqələr idi. Qeteraların evləri kübar evlərə bənzəyirdi. Onların bir
  çoxunun adı tarixə düşüb, onlar da dahi məşuqları kimi şöhrət
  qazanıblar. Məsələn, Tais Makedoniyalı İsgəndərin <em>qeterası</em> idi.
  Onun ölümündən sonra Tais Ptolemeyə ərə getdi və Misirin padşah
  ailəsinin anası oldu. Aspaziya Afinanın görkəmli dövlət xadimi
  Periklanın (Perikl) <em>qeterası</em> idi. Deyirlər ki, o, Periklaya
  natiqlik elmini öyrədir və onun yerinə çıxışlarını qələmə alırdı.</p>
<p>Beləliklə, biz Yunanıstanda nikahdankənar münasibətlərin böyük
  sistemini görürük. Biz görürük ki, hər kəs belə münasibətləri normal
  hesab edir və qınamırdı. Biz görürük ki, bu münasibətlər kişilərin
  həyatında əsas yer tuturdu. Eləcə də yunanlar öz arvadlarını məcburi
  şəkildə təkliyə qapayır, özləri isə nikahdankənar münasibətlərdə həzz
  axtarırdılar.</p>
<p>Bundan əlavə, yunanlarda nikahın dağılma səbəbindən biri də boşanma
  üçün rəsmi prosesin tələb olunmaması idi. Kişi iki şahid önündə arvadını
  boşaya və cehizini qaytara bilərdi.</p>
<p>Məsihçiliyin bəkarət və sədaqət haqqında təliminin onlar üçün yeni
  olduğunu indi aydın görürük.</p>
<h2 id="qirilmasi-lazim-olmayan-bağlar-matta-531-32-ardı-1">QIRILMASI
  LAZIM OLMAYAN BAĞLAR (Matta 5:31-32 (ardı))</h2>
<ol start="3" type="1">
  <li>
    <p><em>Romalılarda nikah</em></p>
  </li>
</ol>
<p>Romalıların nikah tarixi faciəvi tarixdir. İlk vaxtlar roma dini və
  roma ictimaiyyəti ailəyə bağlı idi. Roma dövlətinin əsasını atanın
  hakimiyyəti (<em>patria potestas</em>) təşkil edirdi. Atanın, sözün əsl
  mənasında, ailənin həyatı və ölümü üzərində səlahiyyəti var idi. Romada
  oğul atası sağ ikən yetkin insan hesab oluna bilməzdi. O, konsul ola
  (Romada ali vəzifə), dövlətdə yüksək vəzifə tuta bilərdi, amma atası sağ
  idisə, onun hakimiyyəti altında qalırdı. Ailə bir romalı üçün hər şey
  demək idi. Roma matronası<a href="#fn20" class="footnote-ref" id="fnref20" role="doc-noteref"><sup>20</sup></a> yunan
  qadınlarından
  fərqli olaraq qapalı həyat tərzi sürmürdü. O, ictimai həyatda əri kimi
  iştirak edirdi. Romalı hüquqşünas Herennius Modestinus deyir ki, «Nikah
  — bütün ilahi və insan haqlarının ömür boyu sürən bir ortaqlığıdır».
  Təbii ki, orada da fahişə qadınlar var idi. Lakin onlara nifrət edilir
  və onlarla əlaqə qurmaq şərəfsizlik hesab olunurdu. Roma dövlətində çox
  yüksək əxlaq normaları var idi. Yaranmasının ilk 500 ilində bir dənə də
  olsun boşanma qeydə alınmamışdı. İlk dəfə boşanan b.e.ə. 234-cü ildə
  Spurius Karvilius Ruga<a href="#fn21" class="footnote-ref" id="fnref21" role="doc-noteref"><sup>21</sup></a> olmuşdu.
  Səbəb isə arvadının
  dünyaya uşaq gətirə bilməməsi idi.</p>
<p>Sonra Romada yunanlar peyda oldu. Hərbi və dövlət nöqteyi-nəzərindən
  Roma Yunanıstanı istila etdi. Lakin mənəvi və əxlaqi baxımdan Roma
  Yunanıstana məğlub oldu. E.ə. ikinci əsrdə Romaya yunan adətləri nüfuz
  etdi və Roma adətləri iflasa uğradı. Boşanma nikah kimi adi bir hala
  çevrildi.</p>
<p>İş o yerə gəlib çatdı ki, subayların üzərinə xüsusi vergi qoyuldu və
  onlara varis olmaq qadağan edildi. Uşağı olanlar üçün xüsusi güzəştlər
  və imtiyazlar var idi. Nikahı xilas etməkdən ötrü qanundan istifadə
  edirdilər.</p>
<p>Romalıların faciəsinin əsasında «Yunanıstanı istila edəndən sonra
  orada idarəolunmayan pozğunluq partlayış»ının baş verməsi dururdu.
  Beləliklə, məsihçiliyin bəkarət tələbinin qədim dünyanı necə
  sarsıtdığını təsəvvür etmək çətin deyil.</p>
<p><em>Matta 19:3-8-ə</em> qədər məsihçi nikahındakı yüksək
  standartların müzakirəsini hələlik dayandıraq. Sadəcə onu qeyd edək ki,
  dünyaya məsihçiliklə bərabər insanların təsəvvür edə bilmədikləri əxlaq
  standartları daxil oldu.</p>
<h2 id="and-içmək-matta-533-37">AND İÇMƏK (Matta 5:33-37)</h2>
<p>İsa Məsihin Dağüstü Vəzi yəhudilərə məlum olan həqiqətləri
  xatırladırdı. Yəhudi müəllimlər insanlardan həmişə həqiqəti danışmağı
  tələb edirdilər. «Dünya üç şey üzərində dayanır: ədalət, həqiqət və
  sülh». «Rişxəndçi, ikiüzlü, yalançı və qeybətçi insanlar Allahın
  hüzurunda dayana bilməz». «Söz verib ona əməl etməyən şəxs bütpərəstə
  bərabərdir». Şammay məktəbinin təmsilçiləri həqiqətə o qədər bağlı idi
  ki, hətta nəzakət xatirinə nəyisə yalandan deməyi qadağan edirdilər.
  Məsələn, gəlin gözəl görünməsə də, ona «gözəlsən» demək qadağan idi.
  Yəhudi müəllimlər and içildiyi təqdirdə həqiqətə daha ciddi
  yanaşırdılar. Bu, Əhdi-Ətiqdə dəfələrlə vurğulanır: «Allahın Rəbbin
  adını boş yerə dilinə gətirmə, çünki Rəbb Öz adını boş yerə dilinə
  gətirəni cəzasız qoymaz» (<em>Çıxış 20:7</em>) Bu əmrin təhqirlə heç bir
  əlaqəsi yoxdur. Lakin bu əmr öz sözünün həqiqət olduğunu təsdiqləmək
  üçün and içən, yaxud yalan danışmaq məqsədilə Allahı şahid çağıran
  insanı ifşa edir. «...bir kişi Rəbbə əhd edərək yaxud and içərək
  öhdəsinə nə isə götürərsə, verdiyi sözü pozmasın, ağzından çıxan hər
  şeyi yerinə yetirsin» (<em>Saylar 30:2</em>). «Allahınız Rəbbə bir əhd
  təqdimi edəcəyinizi söyləyəndə gecikdirməyin, çünki Allahınız Rəbb
  mütləq bunu sizdən istəyəcək. Onu yerinə yetirməməyiniz günahdır»
  (<em>Qanunun təkrarı 23:21</em>).</p>
<p>Məsihin dövründə and içməyə mənfi təsir göstərən iki amil var
  idi.</p>
<p>Birincisi, tez-tez rast gəlinən <em>yersiz</em> and içmək idi. Yəni
  and içməyə ehtiyac olmadığı vaxtda and içilirdi. Hansısa bəyanatı andla
  bağlamaq adi bir hala çevrilmişdi: «Canına and olsun» və ya «Başına and
  olsun», yaxud «Yalan deyirəmsə, İsrail heç təsəlli tapmasın» və s.
  Ravvinlər adi bir fikri təsdiqləmək üçün istənilən andı günah və yersiz
  hesab edirdilər. «Saleh adamın dilində «bəli» «bəli», «xeyr» «xeyr»
  olmalıdır» — deyə onlar qeyd edirdilər.</p>
<p>Bu cür xəbərdarlıqların bu gün də yeri var. İnsanlar tez-tez mənasız
  şəkildə ən müqəddəs sözləri və ifadələri işlədirlər. Düşünmədən və
  hörmətsizcəsinə müqəddəslərin adlarını çəkirlər. Müqəddəs sözləri
  müqəddəs işlərdə istifadə etmək lazımdır. Yəhudilərdə bundan betər olan
  daha bir vərdiş var idi. Onu <em>ikimənalı</em> and adlandırmaq olar.
  Yəhudilər andları məcburi və qeyri-məcburi hissələrə bölürdülər. Allahın
  adının çəkildiyi istənilən and məcburi idi. Allahın adının çəkilmədiyi
  and isə qeyri-məcburi hesab olunurdu. Buna görə də, əgər insan Allahın
  adını çəkib and içərdisə, o, mütləq andını yerinə yetirməli idi. Əgər o,
  göyə və yerə, Yerusəlimə, yaxud başına and içərdisə, öz andını poza
  bilərdi. Bu səbəbdən ikimənalı and çox məharətlə istifadə olunurdu.
  Burada əsas fikir — Allahın adına and içilirdisə, onda O, andın
  iştirakçısı olurdu. Əksinə, Allahın adı çəkilmirdisə, onda məsələnin
  Onunla heç bir əlaqəsi olmurdu. İsanın nə demək istədiyi çox aydın
  görünür. İsa deyir ki, heç kim Allahın bu və ya digər məsələyə aidiyyəti
  olmadığını düşünə bilməz. Çünki Allah həmişə hər yerdədir. Göylər —
  Allahın taxtıdır. Yer — Onun ayaqlarının altındakı kətildir. Yerusəlim —
  Allahın şəhəridir. İnsanın başı da özünə məxsus deyil. Çünki o, bir dənə
  saçı belə ağ və ya qara edə bilməz. İnsanın həyatı da Allaha məxsusdur.
  Dünyadakı hər şey Allahındır. Buna görə Allahın adının
  çəkilib-çəkilməməsindən asılı olmayaraq, O, həmişə hər şeydə iştirak
  edir.</p>
<p>Burada danılmaz böyük həqiqət var: həyatı Allahın iştirak etdiyi və
  etmədiyi sahələrə bölmək olmaz. İmanlı cəmiyyətində bir cür danışıb,
  zavodda və ya ofisdə isə başqa cür danışmaq olmaz. İmanlı cəmiyyəti üçün
  bir, işgüzar münasibətlər üçünsə fərqli davranış qaydaları qoymaq olmaz.
  Allahı həyatının müəyyən sahələrində qəbul edib, digər sahələrində inkar
  etmək olmaz. O, hər yerdə, həyatın və işin bütün sahələrində mövcuddur.
  O, təkcə Ona yönələn və Onun adı ilə bağlı olan sözləri eşitmir. O, hər
  şeyi eşidir. İşgüzar münasibətlərdə Allahı təkzib edən bir sahə yoxdur.
  Əgər biz hər şeyin Onun hüzurunda səsləndiyini dərk etsək, onda bütün
  vədlərimizi müqəddəs hesab edəcəyik.</p>
<h2 id="andin-məqsədi-matta-533-37-ardı">ANDIN MƏQSƏDİ (Matta 5:33-37
  (ardı)) </h2>
<p>And içmək mövzusu belə əmrlə bitir: əgər insan ancaq «bəli»
  deməlidirsə, o, «bəli» deməlidir. Əgər insan yalnız «xeyr» deməlidirsə,
  onda «xeyr» deməlidir. Bundan artığı olmaz.</p>
<p>Əslində, insan heç vaxt həqiqəti təsdiqləmək üçün and içməməli və
  zəmanət verməməlidir. İnsan elə davranmalıdır ki, anda ehtiyac qalmasın.
  Onun özü və davranışı zəmanətə bərabər olmalıdır. Dahi yunan müəllimi və
  filosofu Sokrat belə demişdi: «İnsan elə həyat sürməlidir ki, onun
  həyatı anddan daha etibarlı olsun». İsgəndəriyyəli Kliment<a href="#fn22" class="footnote-ref" id="fnref22"
    role="doc-noteref"><sup>22</sup></a> deyirdi: «Məsihçi elə həyat tərzi
  sürməli və özünü elə tanıtmalıdır ki, kimsə onu and içməyə məcbur
  etməsin». Kamil cəmiyyət o cəmiyyətdir ki, insandan səmimiliyinin və
  verdiyi bəyanatların təsdiqlənməsi üçün hər hansı and və zəmanət tələb
  etmir.</p>
<p>Belə olduğu halda, İsanın dediklərini, məsələn, məhkəmə prosesində
  şahid qismində belə, and içmək qadağası kimi qiymətləndirmək olar, yoxsa
  yox? And içməkdən imtina edən iki qrup insan var idi. Onlardan biri
  qədim yəhudi sektası — yesseylər idi. Tarixçi İosif Flavi onlar haqqında
  belə yazır: «Yesseylər öz dürüstlüyünə və sadiqliyinə görə məşhurdurlar.
  Onlar dünyaya vəz edirlər. Onların dedikləri anddan daha etibarlıdır.
  Onlar anddan qaçır və hesab edirlər ki, and içmək yalan şahidlik
  etməkdən betərdir. Onlar deyirlər ki, and içmədən hər hansı bir insanın
  sözünə güvənmək mümkün deyilsə, belə insan artıq mühakimə olunub». Bu
  sektadan başqa kvaker<a href="#fn23" class="footnote-ref" id="fnref23" role="doc-noteref"><sup>23</sup></a> sektası da
  var idi. Kvakerlər heç
  bir halda and içmirdilər. Kvaker hərəkatının banisi Corc Foks andın
  yerinə «doğrusunu» sözünü istifadə edirdi. O yazırdı: «Mən sahibkar
  olduğum müddətdə heç vaxt kişi və ya qadına pislik etməmişəm. Mən bu
  xidmətdə olanda, fikrimi təsdiqləmək üçün «doğrusunu» sözündən istifadə
  etmişəm. Hamı deyirdi ki, əgər Corc Foks «doğrusunu» deyirsə, onda
  nəyisə əlavə etməyə ehtiyac yoxdur». Yesseylər qədimdə heç vaxt and
  içmirdilər. Kvakerlər bu gün də and içmirlər.</p>
<p>Sizcə, onlar düzgün hərəkət edirdilər? Həvari Paul bəzi vəziyyətlərdə
  and içirmiş kimi danışırdı. O, korinflilərə belə yazır: «Allah
  şahidimdir, canıma and olsun ki, indiyədək sizə qıymadığım üçün Korinfə
  gəlmədim» (<em>2Korinflilərə 1:23</em>). «Allahın önündə sizə
  yazdıqlarımın yalan olmadığını deyirəm» (<em>Qalatiyalılara 1:20</em>).
  Bu halda Paul özü and içir. Əgər and içmək lazım gələrdisə, İsa Məsih
  bunun əleyhinə deyildi. Məhkəmə zamanı baş kahin İsaya belə dedi: «Səni
  var olan Allaha and etdirirəm, bizə de, Allahın Oğlu Məsih Sənsənmi?»
  <em>(Matta 26:63</em>). Beləliklə, hansı vəziyyətdə and yolveriləndir?
  Gəlin ayənin ikinci hissəsinə diqqət yetirək. Müqəddəs Kitabda yazılıb
  ki, insan ancaq «bəli» ya da «xeyr» deməlidir. Bundan qalanı şər
  olandandır. Bu nə deməkdir? Bu, iki mənadan biri ola bilər.
</p>
<ol type="a">
  <li>
    <p>Əgər insanın and içməsi vacibdirsə, bu, hər insanda yaşayan
      pislikdən qaynaqlanır. Əgər insanın daxilində pislik yaşamasa, onun and
      içməsinə heç bir ehtiyac yoxdur. Başqa sözlə, insandan and içmək tələbi
      insan təbiətində yaşayan şərdəndir.</p>
  </li>
  <li>
    <p>İnsanda and içmək tələbi dünyanın korlanması ilə bağlı ola bilər.
      Kamil dünyada, Allahın Padşahlığında insandan and içməyi tələb etməyə,
      ümumiyyətlə, ehtiyac yoxdur. Bu tələb pisliyə düçar olmuş dünya ilə
      bağlıdır. İsa Məsih deyir ki, xeyirxah insanın and içməsinə ehtiyac
      yoxdur. Onun dediklərinin həqiqiliyi və vədlərin etibarlılığı belə bir
      zəmanət tələb etmir. Lakin and içmək ehtiyacı dünyanın şər və insanların
      nanəcib olmasının göstəricisidir.</p>
  </li>
</ol>
<p>Beləcə İsanın bu əmri üzərimizə iki öhdəlik qoyur. Biz elə olmalıyıq
  ki, insanlar bizim xeyirxahlığımızı görməli və bizdən heç vaxt and tələb
  etməməlidirlər. Bu dünyanı elə etməliyik ki, onda yalan və xəyanət
  olmasın. Bununla da and içmək tələbinə ehtiyac qalmasın.</p>
<h2 id="qədim-qanun-matta-538-42">QƏDİM QANUN (Matta 5:38-42)</h2>
<p>Yalnız bəzi Əhdi-Cədid mətnləri bizə məsihçi əxlaq qaydalarını bu
  qanundan daha aydın göstərə bilər. Burada bir məsihçinin həyatını və
  davranışını tənzimləyən xüsusi məsihçi əxlaq qaydaları izah olunub.</p>
<p>İsa Məsih «gözə göz, dişə diş» deyən qədim Qanuna istinad edir. Bu
  prinsip <em>Leks Talionis</em> (<em>Lex Talionis</em> — lat.) və ya
  ədalətli <em>qisas</em> kimi məşhurdur. Buna bənzər bir qanun b.e.ə.
  2285-2242-ci illərdə Babildə hökmranlıq etmiş padşahın adını daşıyan
  Hammurabi qanunudur. Hammurabi qanununda əməkçi və zadəgan arasında çox
  maraqlı fərq var idi: «Əgər insan zadəganın bir gözünün itirilməsində
  təqsirli idisə, o, bir gözünü itirməli idi. Əgər o, zadəganın hansısa
  bədən üzvünə zərər vurardısa, onun bədən üzvünə zərər vurulmalı idi.
  Əgər insan hansısa kasıbın gözünə və ya bədən üzvünə zərər vurardısa, o,
  bir mina gümüş verməli idi. Əgər o özü ilə eyni vəzifəli şəxsin dişinə
  zərər vurardısa, onun da dişinə zərər vurulmalı idi. Əgər o, kasıbın
  dişinə zərər vurardısa, onda üçdəbir mina gümüş ödəməli idi».</p>
<p>Prinsip çox sadə və tamamilə aydın idi: başqasına zərər vuran insan
  eyni zərərə məruz qalmalı idi.</p>
<p>Bu qanun Əhdi-Ətiqdə üç dəfə qeyd olunan əxlaq qaydalarının ayrılmaz
  hissəsi idi. «Əgər qadına ziyan dəyibsə, təqsirkar adam can əvəzinə can,
  göz əvəzinə göz, diş əvəzinə diş, əl əvəzinə əl, ayaq əvəzinə ayaq,
  yanıq əvəzinə yanıq, yara əvəzinə yara, zədə əvəzinə zədə ödəsin»
  (<em>Çıxış 21:23-25</em>). «Bir adam başqa adamı yaralayarsa, o nə cür
  edibsə, ona da belə edilsin: sınıq əvəzinə sınıq, göz əvəzinə göz, diş
  əvəzinə diş; o adama nə cür yara vurubsa, ona da belə yara vurulsun»
  (<em>Levililər 24:19.20</em>). «Belə adama rəhm etməyin, can əvəzinə
  can, göz əvəzinə göz, diş əvəzinə diş, əl əvəzinə əl, ayaq əvəzinə ayaq
  ödənsin» (<em>Qanunun təkrarı 19:21</em>). Bu qanunlar çox vaxt
  Əhdi-Ətiq qanunlarının qəddarlığının və amansızlığının dəlili kimi
  göstərilir. Lakin onları tənqid etməzdən əvvəl qeyd etməli olduğumuz
  bəzi məqamlar var.</p>
<ol type="1">
  <li>
    <p><em>Leks Talionis qanunu</em>: zərbəyə zərbə qanunu qəddar və
      amansız qanun deyil, əksinə, <em>mərhəmətin ilk addımıdır</em>. Şübhəsiz
      ki, onun ilkin məqsədi, <em>qisasın qarşısını almaqdır</em>. Qədimdə qan
      qisası böyük rol oynayırdı. Bir tayfanın üzvü digər tayfanın üzvünə
      ciddi zərər vurardısa, həmin tayfanın bütün üzvləri zərər vuran tayfanın
      <em>bütün</em> üzvlərindən qisas almağa çalışardılar. Bu qisas ölümlə
      nəticələnə bilərdi. Zərbəyə zərbə qanunu isə qisasın qarşısını alırdı.
      Bu qanuna görə yalnız zərər vuran insan cəzalandırılırdı. Bu qanuna
      tarixi baxımdan nəzər salsaq, o, amansızlıq deyil, mərhəmət
      qanunudur.
    </p>
  </li>
  <li>
    <p>Bundan əlavə, bu qanun heç vaxt <em>şəxsən</em> qisas almaq
      ixtiyarı vermirdi. Bu qanuna görə <em>hakim</em> məhkəmədə cəzanın və
      cərimənin dərəcəsini müəyyən edirdi (<em>Qanunun təkrarı 19:18 ilə
        müqayisə edin)</em>. Bu qanun <em>şəxsən</em> qisas aldığına görə insana
      zövq almaq ixtiyarı vermirdi. Bu qanun təcavüzə və ya ədalətsiz
      davranışa görə cəzanın dərəcəsini təyin etməkdən ötrü hakimlər üçün
      etalon idi.</p>
  </li>
  <li>
    <p>Bu qanun ən azı yarım intibah dövrü keçmiş cəmiyyətdə həmişə
      tamlığı ilə icra olunmurdu. Yəhudi qanunşünasları iddia edirdilər ki, bu
      qanunu hərfi mənada icra etmək ədalətin təhrifi olardı. Çünki həyatda
      elə ola bilərdi ki, zərərçəkənin xarab dişi və ya əyri gözünün əvəzində
      zərər vuran sağlam gözündən və ya sağlam dişindən olardı. Buna görə də
      zərərin dəyəri pulla müəyyən edilməyə başladı. Yəhudi qanununda,
      <em>Baba Kammanın</em> traktatında vurulan zərər xırdalığına qədər
      müəyyən edilib. Əgər insan başqasını şikəst edirdisə, beş bəndə əsasən
      məsuliyyətə cəlb olunurdu: əlilliyə, ağrıya, müalicəyə, itirilən vaxta
      və təhqirə görə. Şikəst edilmiş adam satdığa qoyulmuş qul kimi idi. Onun
      zərərdən əvvəl və sonrakı dəyəri müəyyən edilir, eləcə də zərər vuran
      şəxs dəyər fərqini ödəyirdi. O, yaralanan şəxsin dəyər itkisinə görə
      məsuliyyət daşıyırdı. <em>Ağrıya</em> görə dəyər belə müəyyən edilirdi:
      adam vurulan zərərin ağrısına hansı məbləğin qarşılığında dözməyə
      hazırdır. Məsuliyyət daşıyan şəxs bu məbləği ödəməli idi.
      <em>Müalicəyə</em> görə dəyər isə xəsarət yetirən şəxsin zərərçəkən tam
      sağalana qədər bütün tibbi xərclərini ödəməsi idi. <em>İtirilən
        vaxtın</em> müəyyən edilməsi zərərçəkənin itirilən vaxtda əldə edə
      biləcəyi məvacibin ödənilməsinə əsasən idi. Bundan başqa, əgər
      zərərçəkən yüksək vəzifəyə malik idisə, xəsarət alandan sonra ona yalnız
      az maaşlı işlərə yararlı olacağına görə kompensasiya ödənilməli idi.
      <em>Təhqirə</em> <em>görə təzminat məsələsinə</em> gəldikdə isə, xəsarət
      yetirən şəxsin ödəyəcəyi dəyər zərərçəkənin xəsarət nəticəsində aldığı
      təhqirə bağlı idi. Beləcə <em>Leks Talionisin</em> prinsipinə əsasən
      müəyyən edilmiş kompensasiya təcrübədə çox müasir görünür.
    </p>
  </li>
  <li>
    <p>Ən vacibi unutmamalıyıq ki, Əhdi-Ətiqin əxlaq qanunları yalnız
      <em>qisas qanunlarından</em> ibarət deyil. Əhdi-Ətiqdə mərhəmətə aid
      çağırışlar çoxdur. «Öz xalqından heç kəsdən qisas alma, heç kimə qarşı
      kin saxlama» (<em>Levililər 19:18</em>). «Düşmənin acdırsa, onu
      yedizdir, susuzdursa, ona su ver» (<em>Süleymanın məsəlləri 25:21</em>).
      Demə: «Mənə etdiyini mən də ona edəcəyəm, onun əməlinin əvəzini
      verəcəyəm» (<em>Süleymanın məsəlləri 24:29</em>). «İzin versin, qoy
      sifətinə vursunlar, qoy ona doyunca böhtan atsınlar» (<em>Mərsiyələr
        3:30</em>). Mərhəmət Əhdi-Ətiqdə kifayət qədər təbliğ olunur.
    </p>
  </li>
</ol>
<p>Beləliklə, qədimdə əxlaq dişə diş prinsipinə əsaslanırdı. Amma bu,
  ayrı-ayrı şəxslərə deyil, hakimlərin rəhbərliyinə aid olan mərhəmət
  qanunu idi. Gözə göz, dişə diş qanunu heç vaxt sözün həqiqi mənasında
  icra olunmurdu. Bu qanunda da mərhəmət qığılcımları var idi. Məsih isə
  qanunun bu prinsipini tamamilə təkzib edir. Çünki məsihçi həyatında
  qisasa yer yoxdur.</p>
<h2 id="nifrətin-və-qisasin-sonu-matta-538-42-ardı">NİFRƏTİN VƏ QİSASIN
  SONU (Matta 5:38-42 (ardı))</h2>
<p>Beləliklə, İsa Məsih məsihçilər üçün intiqam qanununu ləğv edir,
  dözüm və səbir ruhunu aşılayır. Sonra İsa Məsih məsihçi ruhunda olan üç
  nümunəni misal gətirir. Bu nümunələri hərfi mənada qəbul etmək, onların
  həqiqi mənasını görməmək deməkdir. Buna görə də İsa Məsihin nə dediyini
  dərk etmək vacibdir.</p>
<ol type="1">
  <li>
    <p>O deyir ki, kimsə bizim sağ üzümüzə şillə vurarsa, biz digər
      üzümüzü çevirməliyik. Burada görə biləcəyimizdən daha dərin məna
      var.</p>
  </li>
</ol>
<p>Tutaq ki, insan digər insanla üzbəüz dayanaraq onun sağ üzünə zərbə
  vurmaq istəyir. Bunu sağ əli ilə necə etsin? Əgər o, fürsət tapıb cəld
  çevrilə bilməsə, onda zərbəsi zəif olacaq. Yaxud da o, əlinin <em>üstü
    ilə</em> zərbə vura biləcək. Lakin yəhudi ravvin qanunlarına <em>əsasən
    əlinin üstü</em> ilə vurulan zərbə <em>əlinin içi ilə</em> vurulan
  zərbədən ikiqat təhqiredici idi. Beləcə İsa Məsih deyir: «Əgər bir insan
  bilərəkdən sizi pis təhqir edirsə, heç bir halda qisas almayın və
  qəzəblənməyin».</p>
<p>Kimlərsə bizi tez-tez üzümüzdən vurmasa da, həyat bəzən bizi kiçik və
  ya böyük təhqirlərə məruz qoyur. İsa burada deyir ki, əsl məsihçi
  təhqirə münasibət bildirməməli və qisas barədə düşünməməlidir. İsa Məsih
  barədə deyirdilər ki, O, yeyib içməyi sevir. Onu vergiyığanların və
  günahkarların dostu adlandırırdılar. Bununla da demək istəyirdilər ki, O
  oturub-durduğu adamlar kimidir. İlk məsihçiləri adamyeyən və təhrikçi
  adlandırırdılar. Onları əxlaqsızlıqda, ədəbsizlikdə və həyasızlıqda
  ittiham edirdilər. Çünki məsihçilərin ibadətlərinin bir hissəsi Rəbbin
  süfrəsindən (başqa dildə məhəbbət süfrəsindən) ibarət idi. Şeftsberi
  qrafı kasıb və imkansızlara yardım edəndə, ona «ətrafındakı adamlar»
  tərəfindən hörmət edilməyəcəyi və İngiltərə hökumətinin «naziri olmaqdan
  həmişəlik imtina etməli olacağı» barədə xəbərdarlıq edildi. Uilberfors
  qulların azadlığı uğrunda mübarizə aparmağa başlayanda, onun haqqında
  şayiələr yayıldı: guya o, qəddar ərdir, öz həyat yoldaşını döyür və
  zənci ilə evlidir.</p>
<p>Bəzən imanlı cəmiyyətinin üzvlərindən kimsə vacib bir iclasa dəvət
  edilmədiyi, rəyasət heyətinə seçilmədiyi və ya təşəkkür edilən şəxslərin
  siyahısına daxil olmadığı üçün özünü «təhqir olunmuş hiss edir». Əsl
  məsihçi təhqir edilməyin nə olduğunu unudub. O öz Rəbbindən istənilən
  təhqiri qəbul etməyi, özündən çıxmamağı və heç vaxt qisas almamağı
  öyrənib.</p>
<ol start="2" type="1">
  <li>
    <p>Ardınca İsa Məsih deyir: «Əgər kimsə səni məhkəməyə verib
      köynəyini götürmək istəsə, ona üst paltarını da ver». Burada da
      gördüyümüzdən daha dərin məna var.</p>
  </li>
</ol>
<p><em>Xiton</em><a href="#fn24" class="footnote-ref" id="fnref24" role="doc-noteref"><sup>24</sup></a> köynək pambıqdan
  və ya kətan
  parçadan tikilmiş uzun bir çuval və ya kətan paltar idi. Hətta ən kasıb
  insanın belə, dəyişik köynəyi var idi. Üst paltarı bir növ böyük ədyala
  bənzəyirdi. Adam onu gündüz paltar kimi geyir, gecə isə ədyal kimi
  istifadə edirdi. Yəhudilərdə belə geyim bir dənə idi. Yəhudi qanununa
  görə, <em>xiton</em> köynəyi girov kimi götürmək olardı. Amma üst
  paltarını götürmək olmazdı. «Əgər başqasının paltarını girov
  alırsınızsa, gün batandan əvvəl ona girovu qaytarın. Çünki bu paltar
  onun yeganə örtüyü və əyninin geyimidir. Bəs o adam yatanda nə ilə
  üstünü örtsün?» (<em>Çıxış 22:26.27</em>). Bu əmr onu göstərirdi ki,
  insanın üst paltarını həmişəlik götürmək olmaz.</p>
<p>Beləliklə, İsa Məsih deyir: «Məsihçi heç vaxt öz haqqını tələb
  etməməlidir; o, heç vaxt öz haqqı barədə mübahisə etməməlidir;
  ümumiyyətlə, o düşünməməlidir ki, onun hansısa bir haqqı var». Bəzi
  insanlar daim öz haqlarını tələb edir, imtiyazlarından bərk yapışır və
  heç vaxt güzəştə getmirlər. Onlar məhkəmədə dava açır, onlara edilən
  kiçik bir qanunsuzluğa belə dözmürlər. Təəssüf ki, imanlı cəmiyyəti belə
  adamlarla doludur. Bu insanlar hələ də məsihçiliyin nə olduğunu başa
  düşməyiblər. Məsihçi öz haqları barədə deyil, öz borcu haqqında
  düşünməlidir; imtiyazları barədə deyil, öz məsuliyyəti haqqında
  düşünməlidir. O, hüquqlarının olduğunu tamamilə unutmalıdır. Həm imanlı
  cəmiyyətində, həm də onun xaricində öz hüquqları barədə sona qədər
  mübarizə aparan insan məsihçilikdən uzaqdır.</p>
<ol start="3" type="1">
  <li>
    <p>Sonra İsa deyir: «Kim sizi min addım yol getməyə məcbur edirsə,
      onunla iki min addım yol gedin».</p>
  </li>
</ol>
<p>Bunun arxasında işğal olunmuş ərazinin az məlum olan hissəsi dayanır.
  <em>Məcbur etmək</em> sözü yunan dilində <em>aqqareiyeyn</em> deməkdir.
  Bu sözün isə öz tarixçəsi var. O, fars dilindəki <em>kuryer</em>
  mənasını verən <em>aqqareus</em> sözündən götürülüb. Qədim farslarda o
  dövrdə maraqlı poçt sistemi var idi. Bütün yollar kiçik bir hissələrə
  bölünmüşdü. Hər yolun sonunda yeni at dayanırdı, at üçün su və yem,
  kuryer üçünsə qida var idi. Dayanacaqda nəsə çatışmasaydı, istənilən
  adamı kuryer və atlar üçün yemək, sığınacaq və kömək göstərməyə
  <em>məcbur</em> edə bilərdilər. Hətta növbəti dayanacağa qədər poçt
  məktublarını aparmağa da məcbur edərdilər. Belə məcburiyyət
  <em>aqqareiyeyn</em> adlanırdı.
</p>
<p>Daha sonra bu söz işğalçılara xidmət göstərmək niyyəti ilə hər hansı
  bir məcburiyyət mənasını verdi. İşğal olunmuş ölkədə əhalini qida
  çatdırmağa, qalmaq üçün yer verməyə və yük daşımağa məcbur edirdilər.
  Bəzən istilaçılar insanları müəyyən işləri ən zalım və iyrənc şəkildə
  yerinə yetirməyə məcbur etmək hüququndan istifadə edirdilər.</p>
<p>İnsanlar həmişə nəyəsə məcbur edilməklə təhdid olunurdular. İsrail
  isə işğal olunmuş ölkə idi. Hər bir yəhudi hər an öz çiyni üzərində roma
  əsgərinin nizəsini hiss edə, romalılara xidmət etmək üçün ən ağır işlərə
  məcbur edilə bilərdi. İsa Məsihin Çarmıxını daşımaq üçün Kirenalı Şimonu
  da məhz belə məcbur (<em>aqqareiyeyn</em>) etmişdilər.</p>
<p>Beləliklə, İsa Məsih deyirdi: «Əgər müdiriniz sizi bələdçi kimi
  xidmət etməyə, ya da bir kilometr məsafədə yük daşımağa məcbur edərsə,
  bunu qəzəblə etməyin, yaxşı əhval-ruhiyyədə və həvəslə onunla iki
  kilometr yol gedin». Başqa sözlə desək: «Həmişə hər şeyi öz istədiyiniz
  kimi etməyi düşünməyin. Daima başqalarına xidmət etmək borcunuz barədə
  düşünün. Əgər sizə hər hansı bir iş tapşırılırsa, hətta bu iş sizə
  mənasız, dözülməz görünsə də, ondan zəhləniz getsə də, onu nifrət və
  ikrahla etməyin. Əksinə, ona qulluq edərmiş kimi məmnuniyyətlə yerinə
  yetirin».</p>
<p>İşi həmişə iki cür görmək olur: az iş görüb ondan nə qədər nifrət
  etdiyimizi göstərərək, ya da həvəslə və gülərüzlə yerinə yetirərək,
  hətta yaxşı formada. İşi təkcə bizdən gözlənildiyi kimi yox, onu
  gözləniləndən daha yaxşı icra etmək olar. Bacarıqsız işçi, incik qul,
  kobud köməkçi məsihçi həyat tərzi haqqında düzgün təsəvvürə malik deyil.
  Məsihçi istədiyi kimi davranmamalıdır. Kömək tələbi ədəbsiz, əsassız və
  eqoistcəsinə olsa da, o, yardım əlini uzatmaq barədə düşünməlidir.</p>
<p>Beləcə bu hissədə İsa Məsih şərq üslubunda üç əsas qaydanı izah edir:
  məsihçi təhqirin ağırlıq dərəcəsinə baxmayaraq, heç vaxt qəzəblənməz və
  qisas almaz. O, heç vaxt ona aid qanuni və ya digər hüquqlarını tələb
  etməz. Məsihçi heç vaxt istədiyi kimi hərəkət etməz. O, başqalarına
  kömək etməyə borclu olduğunu unutmaz. Belə olan halda, sual yaranır:
  «<em>Biz</em> bu tələblərə nə qədər cavab veririk?»</p>
<h2 id="səxavətli-bəxşiş-matta-538-42-ardı">SƏXAVƏTLİ BƏXŞİŞ (Matta
  5:38-42 (ardı)) </h2>
<p>Sonda İsa tələb edir ki, bizdən nəsə diləyənə verək, bizdən borc
  istəyəni geri qaytarmayaq. Yəhudilərin Qanununa əsasən bəxşiş vermək
  gözəl əməldir. Bu əmr <em>Qanunun təkrarı 15:7-11</em>-ə əsaslanır:
  «Allahınız Rəbbin sizə verəcəyi torpağın hər hansı bir şəhərində yaşayan
  soydaşlarınızdan biri kasıbdırsa, daşürəkli olmayın. Kasıb soydaşınıza
  qarşı əliniz bağlı olmasın. Əksinə, əliaçıq olun, nəyə ehtiyacı varsa,
  ona lazımınca borc verin. Məbada «yeddinci il — borcların bağışlanma ili
  yaxındır» deyərək ürəyinizə <em>pis fikirlər</em> gətirəsiniz.
  Soydaşınız üçün xəsislik etməyin, ona <em>kömək etməkdən</em> boyun
  qaçırmayın. Yoxsa kasıb soydaşınız sizdən Rəbbə şikayət edər və günah
  qazanarsınız. Kasıba səxavətlə, könüllü surətdə yardım edin, çünki buna
  görə Allahınız Rəbb bütün əməyinizə, əl atdığınız hər işə bərəkət
  verəcək. Ölkədə həmişə kasıblar olacaq, buna görə mən sizə belə əmr
  edirəm: mütləq öz ölkənizdəki kasıb və möhtac soydaşınıza qarşı əliaçıq
  olun».</p>
<p><em>Yeddinci il</em> ifadəsi ilə bağlı olaraq, qeyd etmək lazımdır
  ki, yəhudilərdə hər yeddinci il bütün borclar bağışlanırdı. Buna görə də
  xəsis insanlar borc verməkdən boyun qaçırırdı ki, yeddinci ildə borc
  bağışlanmasın və malını itirməsin.</p>
<p>Yəhudilərin bəxşiş və ianə haqqında qanunları bu ayələrə əsaslanır.
  Bu səbəbdən yəhudi ravvinlər bəxşişi nizamlayan beş prinsipi tərtib
  ediblər.</p>
<ol type="1">
  <li>
    <p>Ehtiyacı olana rədd cavabı vermək olmaz. «Mərhəmətdən imtina edən
      şəxs bütpərəstin tayıdır». Əgər insan ehtiyacı olanı rədd edirsə, elə
      gün gələcək ki, onun da ehtiyacı olacaq. Bəlkə də əvvəl ondan istəyənə
      əl açacaq.</p>
  </li>
  <li>
    <p>Verilən bəxşiş — bəxşiş edilənin xeyrinə olmalıdır. Qanunun
      təkrarı kitabında aydın yazılıb ki, insana <em>ehtiyacına görə</em>
      verilməlidir. Başqa sözlə desək, insanı aclıqdan qurtarmaq üçün minimum
      məbləğ deyil, əvvəlki kimi layiqli bir həyat tərzi sürə bilməsi üçün
      daha artığını vermək lazımdır. Deyirlər, Hillel elə bir qayda qoymuşdu
      ki, zadəgan ailəsindən olan müflisləşmiş oğula təkcə qida yox, həm də
      ona at və xidmət edən qul da verilməli idi. Bir dəfə Hillelin verəcək
      qulu olmayanda, o özü qul kimi xidmət etmişdi. İnsanı aclıqdan və kəskin
      ehtiyacdan qurtarmaq üçün lazım olandan artığını vermək düşüncəsində
      gözəl və nəcib bir şey var: bu da ehtiyacı və alçaltmanı aradan
      qaldırmaqdır.</p>
  </li>
  <li>
    <p>Verilən bəxşiş fərdi və gizli şəkildə verilməlidir. Bu vaxt kənar
      adamlar iştirak etməməlidir. Ravvinlər iddia edirdilər ki, bəxşiş
      verilən zaman bəxşişi verən kimə verdiyini, bəxşişi alan da kimdən
      aldığını bilməməlidir. Məbəddə xüsusi bir yer var idi ki, insanlar oraya
      gəlib gizlicə öz ianələrini və sədəqələrini verirdilər. Bu bəxşişlər
      vaxtı ikən nəcib ailələrin rifahını yaxşılaşdırmaq və bu cür ailələrin
      qızlarına cehiz toplamaq üçün gizli şəkildə paylanırdı. Çünki onlar
      cehizsiz ərə gedə bilməzdilər. Yəhudilər bəxşişi və ya xeyriyyəçiliyi
      nüfuz qazanmaq, məşhur olmaq və özünü yüksəltmək məqsədilə verənlərə
      ikrahla yanaşırdılar.</p>
  </li>
  <li>
    <p>Bəxşişin verilmə qaydası alanın xarakterinə və xasiyyətinə uyğun
      olmalıdır. Əgər bir şəxsin vəsaiti varsa, amma xərcləmək üçün çox
      xəsislik edirsə, ona bəxşiş verib, sonra borc kimi əmlakından geri tələb
      edirdilər. Əgər insan kömək diləmək üçün çox qürurlu idisə, ravvin
      İzmail onun yanına gedib belə deməyi tövsiyə edirdi: «Oğlum, bəlkə sənin
      borca ehtiyacın var?» Beləcə qüruruna görə ona güzəştə gedir, borcunu
      isə heç vaxt istəmirdilər. Əslində, bu, borc deyil, bəxşiş sayılırdı.
      Bir şəxsin kömək tələbini yerinə yetirə bilməməsi halında, yəni verəcəyi
      başqa bir şey olmadığı təqdirdə, insan ehtiyacı olana şəfqət göstərməli
      idi. Hətta rədd cavabı belə insanı incitməməli, ona kömək etməli idi.
      Bəxşiş elə verilməli idi ki, onun özü qədər təqdim etmək forması da
      insana kömək etsin.</p>
  </li>
  <li>
    <p>Yəhudilərə görə, bəxşiş həm imtiyaz, həm də öhdəlik idi. Çünki
      istənilən bəxşiş insana deyil, Allahın özünə verilirdi. Ehtiyacı olana
      kömək etmək sadəcə azad <em>seçim</em> deyildi. Hər kəs ehtiyacı olana
      yardım göstərməli idi. Əgər o, köməkdən imtina edirdisə, onda Allahdan
      imtina etmiş olurdu. «Kim kasıba kömək edirsə, Allaha edir. Allah da onu
      xeyirxah işinə görə mükafatlandırır». «Göylər kasıblara mərhəmət
      göstərən hər kəsə mərhəmətlidir».</p>
  </li>
</ol>
<p>Sizcə, bu nəticəyə gələ bilərikmi ki, İsa Məsih insanlardan
  ayrı-seçkilik etmədən vermələrini tələb edir? Bu suala birmənalı cavab
  vermək olmaz. Aydın görünür ki, bəxşiş verənin ehtiyacı olana təsiri
  nəzərə alınmalıdır. Bəxşiş heç vaxt insanı tənbəlliyə və eqoistliyə
  yönəltməməlidir. Çünki bu cür bəxşiş ancaq zərər vura bilər. Eyni
  zamanda unutmamalıyıq ki, bir çox insan yalnız rəsmi kanallar vasitəsilə
  verəcəklərini deyəndə və ehtiyacı olanın şəxsən onlara müraciətlərinə
  cavab verməkdən imtina edəndə, deməli, heç verməmək üçün bəhanə axtarır,
  hər hansı bir şəxsə xeyriyyəçilik etməkdən üz çevirir. Eləcə də
  unutmamalıyıq ki, köməyə, həqiqətən, ehtiyacı olan bir nəfərdən üz
  çevirməkdənsə, fırıldaqçı-dilənçiyə kömək etmək daha yaxşıdır.</p>
<h2 id="məsihçi-məhəbbəti-matta-543-48">MƏSİHÇİ MƏHƏBBƏTİ (Matta
  5:43-48)</h2>
<ol type="1">
  <li>
    <p><em>Məsihçi məhəbbətinin mənası</em></p>
  </li>
</ol>
<p>Yəhudi alimi Montefiori bu sətirləri Dağüstü Vəzin «əsas və ən vacib
  keçidi» adlandırır. Doğrudan da, Əhdi-Cədiddə məsihçilərin şəxsi
  münasibətlər etikasını bu qədər qısaca xülasə edən başqa bir hissə
  yoxdur. Sadə insan üçün bu hissə əsl məsihçiliyin təsviridir. Hətta
  Rəbbə iman etməyən insanlar da İsa Məsihin bunları dediyini bilirlər.
  Onlar tez-tez məsihçiləri İsanın bu tələblərindən uzaqda olduqlarına
  görə mühakimə edirlər.</p>
<p>Bu hissəni araşdırarkən, əvvəlcə biz Məsihin nə demək istədiyini və
  Öz ardıcıllarından nə tələb etdiyini aydınlaşdırmalıyıq. Əgər biz bu
  əmrə əsasən yaşamaq istəyiriksə, onda hər şeydən əvvəl Onun bizdən nə
  tələb etdiyini bilməliyik. Beləliklə, İsa <em>düşmənlərinizi sevin</em>
  deyəndə, nəyi nəzərdə tuturdu?</p>
<p>Yunan dili sinonimlərlə zəngindir. Yunan sözlərinin bütün mənalarını
  başqa dillərdə çox vaxt çatdırmaq mümkün deyil. Yunan dilində
  <em>məhəbbət</em> sözü dörd məna verir.
</p>
<ol type="1">
  <li>
    <p>Birincisi, <em>storqe</em> ismi və <em>sterqeyn</em> feli
      <em>ailə məhəbbəti</em> mənasını verir. O, valideynlərin uşaqlara və
      uşaqların valideynlərə sevgisini əks etdirir. Qədim yunan filosofu
      Platon deyir ki, uşaq onu dünyaya gətirən valideynlərini, valideynlər də
      uşağını sevir (<em>sterqeyn</em>). Filemon isə deyir ki, atanın ürəyində
      sevgi varsa, övladına olan nəvazişi <em>storqedir</em>. Bu sözlər ailədə
      məhəbbəti ifadə edir.
    </p>
  </li>
  <li>
    <p>İkincisi, <em>eros</em> ismi və <em>eran</em> feli kişinin qadına
      olan məhəbbətini əks etdirir. Bu, fiziki və ehtiraslı sevgidir. Yunan
      dramaturqu Sofokl <em>erosu</em> «dəhşətli, ehtiraslı istək» kimi
      səciyyələndirir. Bu sözlərdə pis heç nə yoxdur. Onlar sadəcə insan
      sevgisinin hərarətini göstərir. Lakin bu sözlər tədricən məhəbbət yox,
      şəhvət mənasını ifadə etdi. Əhdi-Cədiddə bu sözlərə, ümumiyyətlə, rast
      gəlinmir.</p>
  </li>
  <li>
    <p>Üçüncüsü, <em>filiya</em> ismi və <em>fileyn</em> feli mövcuddur.
      Yunan dilində bu, məhəbbət haqqında ən zərif və səmimi sözləri bildirir.
      Onlar həqiqi məhəbbəti və həqiqi bağlılığı göstərir. Hot
      <em>filountes</em> bu, felin indiki zamanıdır, mənası — ən yaxın və ən
      sadiq dost deməkdir. Bu söz məşhur məsəldə istifadə olunur: «Allahların
      <em>sevdiyi</em> insanlar gənc yaşında ölür». <em>Fileyn əzizləmək,
        öpmək</em> mənasını verə bilər. Bu söz ali məhəbbətin zərif bağlılığını
      göstərir.
    </p>
  </li>
  <li>
    <p>Nəhayət, <em>aqape</em> ismi və <em>aqapan</em> feli. Bu sözlər
      tükənməz xeyirxahlığı ifadə edir. (Yeri gəlmişkən, burada <em>aqape</em>
      sözü istifadə olunur). Əgər biz insanlara <em>aqape</em> məhəbbəti
      bəsləyiriksə, bu o deməkdir ki, onlar bizi nə qədər incitsələr də,
      təhqir etsələr də, ürəyimizdə onlara qarşı kin bəsləmirik. Əksinə,
      onlara tükənməz xeyirxahlıq göstərərək, yaxşılıq arzulayırıq. Burada bir
      neçə fikir yaranır.</p>
  </li>
</ol>
<ol type="1">
  <li>
    <p>İsa Məsih yaxınlarımızı və əzizlərimizi sevdiyimiz kimi
      düşmənlərimizi də sevməyi heç vaxt tələb etmədi. Onun burada istifadə
      etdiyi sözün başqa mənası var. Düşmənlərimizi, yaxınlarımızı və
      əzizlərimizi sevdiyimiz kimi sevmək həm mümkün deyil, həm də düzgün
      deyil.</p>
  </li>
  <li>
    <p>Bəs əsas fərq nədən ibarətdir? Biz istəsək də yaxınlarımızı və
      əzizlərimizi sevməyə bilmərik. Adətən, biz deyirik: «Məhəbbət
      gözləmədiyin və düşünmədiyin vaxtda gəlir». O, ürəkdən gəlir.
      Düşmənlərimizə olan sevgi isə yalnız <em>ürəkdən</em> deyil, həm də
      <em>iradəmizdən</em> irəli gəlir. Bu bizim hisslərimizdən asılı olan bir
      şey deyil. Biz özümüzü buna məcbur etməliyik. Bu, insanı qəfildən
      üstələyən duyğu üzərində qələbədir.
    </p>
  </li>
</ol>
<p><em>Aqape</em> — ürəkdən və qəfil gələn, heç nə edə bilməyəcəyimiz
  hiss deyil. <em>Aqape</em> ağıldan qaynaqlanan təmənnasız sevgidir. Bu
  bizi incidənlərə qarşı da yönəlir. Belə ki, biz onlara əvəzsiz
  xeyirxahlıq göstəririk. Bir nəfərin dediyi kimi, <em>aqape</em> xoşumuz
  gəlmədiyi və bizi sevməyən adamı sevməkdir. Biz <em>aqapeyə</em> yalnız
  İsa Məsih qəzəbə və sərtliyə üstün gəlməyimizə kömək edəndə, eləcə də
  bütün insanlara qarşı təmənnasız xeyirxahlıq bacarığı verəndə malik ola
  bilərik.</p>
<ol start="3" type="1">
  <li>
    <p>Buna görə də məsihçi <em>aqape</em> məhəbbəti insanlara
      istədiklərini etməyə və özbaşınalığa yol verməyə icazə vermir. Heç kim
      deyə bilməz ki, valideyni uşağına istədiyini etməyə icazə verirsə,
      deməli, onu sevir. Əgər biz insana həqiqi xeyirxahlıqla yanaşırıqsa,
      onda onu cəzalandırmalı, qarşısını almalı və özündən qorumalıyıq. Lakin
      bu o demək deyil ki, cəza qisas hissimizə əsaslanmalıdır. Cəza insanı
      yaxşıya doğru dəyişdirməlidir. Məsihçinin cəzalandırılmasında məqsəd
      intiqam yox, şəfadır. Cəza yalnız cəza tədbiri olmamalıdır, həmişə islah
      etməlidir.</p>
  </li>
  <li>
    <p>Qeyd etmək lazımdır ki, İsa Məsih sevgi haqda bu əmri <em>şəxsi
        münasibətlər</em> üçün əsas kimi formalaşdırmışdır. Əksər insanlar bu
      hissəni pasifizmin apologiyası, beynəlxalq münasibətlərin əsasını təşkil
      edəcək bir mətn kimi istifadə edirlər. Əlbəttə, İsanın sözləri bu
      aspektə də aiddir. Lakin bu, ilk növbədə, ailəmizlə, qonşularımızla,
      gündəlik həyatda qarşılaşdığımız insanlarla şəxsi münasibətlərimizə
      aiddir. Təbii ki, hər gün görüşdüyümüz insanlarla münasibətlərdə
      sərtliyin və incikliyin olmadığı bir həyatı yaşamaqdansa, xalqlar
      arasında müharibə olmamasını iddia etmək daha asandır. Beləliklə, İsa
      Məsihin bu əmri ilk növbədə şəxsi münasibətlərə aiddir. Biz özümüzə belə
      deməliyik: «Bu əmr ən çox mənə aiddir».</p>
  </li>
  <li>
    <p>Onu da demək lazımdır ki, bu əmr yalnız məsihçiyə aiddir. Çünki
      yalnız İsa Məsihin lütfü insana başqaları ilə münasibətdə təmənnasız
      xeyirxahlıq göstərməyə güc verir. İsa Məsih bizim ürəyimizdə yaşayanda
      kobudluq ölür, əvəzində məhəbbət yaranır. Bəzən deyirlər ki, insanlar
      Dağüstü Vəzdəki prinsiplərə əsasən yaşasaydılar, dünya kamil olardı.
      Ancaq təəssüf ki, İsa Məsihin köməyi olmadan heç kim bu prinsiplərə
      əsasən yaşaya bilməz. Məsihin əmrlərini yerinə yetirmək üçün bizə Məsih
      lazımdır.</p>
  </li>
  <li>
    <p>Sonda (bəlkə də bu, ən vacibidir) qeyd etmək lazımdır ki, bu əmr
      insanların bizimlə istədikləri kimi davrana biləcəyini göstərmir, həm də
      onlar üçün nə isə etməyimizi tələb edir. <em>Biz onlar üçün dua
        etməliyik.</em> İnsan nifrət etdiyi biri üçün dua edə bilməz. İnsan
      Allaha üz tutanda və nifrət etdiyi birini Onun önünə gətirəndə, hər şey
      dəyişir. Allahın hüzurunda başqa insana nifrət bəsləyə bilmərik. Öz
      ürəyindəki qəddarlığa son verməyin ən gözəl yolu nifrət etmək
      istədiyimiz insan üçün dua etməkdir.</p>
  </li>
</ol>
<h2 id="məsihçi-məhəbbəti-matta-543-48-ardı">MƏSİHÇİ MƏHƏBBƏTİ (Matta
  5:43-48 (ardı))</h2>
<ol start="2" type="1">
  <li>
    <p><em>Məhəbbətin səbəbi</em></p>
  </li>
</ol>
<p>Biz İsa Məsihin bizə sevməyi əmr edəndə nəyi nəzərdə tutduğunu
  gördük. İndi isə, gəlin, Onun niyə bizdən bunu tələb etdiyinə baxaq.
  Beləliklə, İsa Məsih nə üçün insandan təmənnasız xeyirxahlıqdan irəli
  gələn məhəbbət göstərməyi tələb edir? Cavab çox sadədir: çünki belə bir
  məhəbbət insanı Allaha bənzədir. İsa Allahın yer üzündəki işlərini
  təcəssüm etdirir. Biz onu da görürük ki, Allah hər kəsə təmənnasız
  xeyirxahlıqla yanaşır. Allah günəşini həm pislərin, həm də yaxşıların
  üzərinə doğurur. Yağışını həm salehlərin, həm də saleh olmayanların
  üzərinə yağdırır. Ravvin Yeşua ben Nehemya deyirdi: «Siz yağışın salehin
  tarlasına yağdığını, saleh olmayanın tarlasına isə yağmadığını
  görmüsünüzmü? Yaxud da günəşin saleh olan İsrailin üzərinə doğduğunu,
  bütpərəstlərin isə üzərinə doğmadığını görmüsünüzmü? Allah günəşə əmr
  edir ki, İsrail kimi bütün millətlərin də üzərinə doğsun. Çünki Allah
  hər kəsə xeyirxahdır». Allahın həm günahkarlara, həm də salehlərə olan
  xeyirxahlığı yəhudi ravvinin ürəyinə toxunmuşdu.</p>
<p>Qırmızı dənizdə ölən misirlilər haqqında belə bir ravvin hekayəsi
  mövcuddur. Misirlilər dənizdə batanda, mələklər qələbə ilahisi
  oxuyurdular. Lakin Allah kədərlənərək demişdi: «Əllərimin işi dənizdə
  batır, sizsə önümdə oxuyursunuz». Allahın məhəbbəti belədir: O, əlləri
  ilə yaratdığı varlığın məhvini görməkdən zövq almır. Zəbur kitabında
  belə yazılıb: «Ya Rəbb, hamının gözü Sənə baxır, vaxtlı-vaxtında onlara
  azuqə verirsən. Əlini açırsan, <em>bütün canlıları</em> doyunca
  yedirirsən» <em>(Zəbur 145:15,16).</em> Öz ürəyini yaralayanlara belə
  Allah böyük lütf göstərir. İsa deyir ki, «Səmadakı Atamızın övladları»
  olmaq üçün bizdə məhəbbət olmalıdır. Qədim ibrani dilində sifətlər
  yoxdur. Bu səbəbdən də yəhudilər sifət əvəzinə <em>oğul</em> sözünün
  yiyəlik halını istifadə edirlər. Məsələn, <em>sülh oğlu</em> — yəni
  <em>sakit, sülhpərvər</em> insan; <em>təsəlli oğlu</em> — <em>təsəlli
    verən</em> deməkdir; buna görə də <em>Allahın Oğlu Allaha bənzər</em>
  deməkdir. Allah xeyirxah olduğuna görə biz də elə olmalıyıq. Əgər bizdə
  bu xeyirxahlıq varsa, deməli, biz <em>Allah övladına, Allah adamına</em>
  bənzəyirik. Burada Əhdi-Cədiddə olan ən çətin başa düşülən cümlələrin
  açarı var. Bununla da bu fikir yekunlaşır. İsa Məsih dedi: «Ona görə də
  Səmavi Atanız kamil olduğu kimi siz də kamil olun». İlk baxışdan elə
  təəssürat yaranır ki, bu əmrin bizə heç bir aidiyyəti yoxdur. Axı heç
  birimiz düşünmürük ki, kamil ola bilərik.
</p>
<p><em>Kamil</em> sözü yunan dilində <em>teleyosdur</em>. O, çox vaxt
  yunanca tamamilə spesifik mənada istifadə olunur. Onun mücərrəd,
  fəlsəfi, metafizik mükəmməlliklə heç bir əlaqəsi yoxdur.
  <em>Teleyos,</em> əslində, Allaha məqbul olan qurbandır, yəni bu qurban
  qüsursuzdur. Yeniyetmədən fərqli olaraq boya-başa çatan insan da
  <em>teleyosdur</em>. Öz təhsilinə yeni başlayan tələbədən fərqli olaraq,
  ixtisasında yetkin bilik əldə edən tələbə də <em>teleyosdur</em>. Başqa
  sözlə, yunanların kamillik barədə təsəvvürləri <em>fəaliyyətlə
    bağlıdır</em>. Onlar nəzərdə tutulduğu və hazırlandığı funksiyanı
  tamamilə yerinə yetirən hər hansı bir əşyanı mükəmməl hesab edirdilər.
  Əslində, bu sözün və <em>teleyos</em> sifətinin mənası <em>telos</em>
  ismindən yaranıb. Bu da <em>son, hədəf, niyyət və təyinat</em> deməkdir.
  Əgər əşya təyin olunduğu məqsədi yerinə yetirirsə, o, <em>teleyos</em>
  kimi xarakterizə olunur. Əgər insan hansı məqsədlə yaradıldığını, yer
  üzərinə hansı məqsədlə göndərildiyini başa düşürsə və həmin məqsədi
  yerinə yetirirsə, o kamildir. Sadə bir bənzətməyə baxaq: tutaq ki,
  evimdə hansısa bir qayka boşalıb və mən onu bərkitmək istəyirəm. Buna
  görə də mağazaya gedib qayka açarı alıram. Qayka açarı əlimə yatır, yəni
  o, nə böyük, nə balaca, nə kobud, nə də hamardır. Sonra mən qayka
  açarını qaykaya taxanda, görürəm ki, tam onun ölçüsündədir. Daha sonra
  qaykanı burub onu bərkidirəm. Yunanların, eləcə də Əhdi-Cədid
  müəlliflərinin təsəvvürünə görə, bu açar <em>teleyosdur.</em> Çünki
  mənim üçün lazım olan işi yerinə yetirdi. Beləliklə də, təyin olunduğu
  məqsədi icra edən insan <em>teleyos</em> olacaq. Bəs insan hansı
  məqsədlə yaradılıb? Müqəddəs Kitab bu barədə çox aydın yazır. Allah
  insanı yaradanda bu sözləri dedi: «Öz surətimizə və bənzərimizə görə
  insanı yaradaq» (<em>Yaradılış 1:26</em>). <em>İnsan Allahın surətində
    olmaq üçün yaradıldı.</em> Tanrının özəl xüsusiyyəti Onun təmənnasız və
  sonsuz xeyirxahlığı, hər insanın rifahı üçün daimi qayğıkeşliyidir.
  Allah həm salehi, həm də günahkarı sevir. İnsanın Ona necə münasibət
  göstərməsindən asılı olmayaraq, Allah hər bir kəsin yaxşılığını düşünür.
  Beləliklə, insan öz gündəlik həyatında daima bağışlayırsa və
  fədakarcasına xeyirxahlıq göstərirsə, Allaha bənzəyir. O, Əhdi-Cədiddə
  vurğulanan mənaya uyğun olaraq <em>kamilliyə</em> çatır. Sadə sözlə
  desək, o kəs kamildir ki, insanların daha çox qayğısına qalır.
</p>
<p>Müqəddəs Kitabın təlimi ondan ibarətdir ki, biz Allahın surətinə
  bənzəyəndə əsl insan olacağıq. İnsanların bizə olan münasibətindən asılı
  olmayaraq, onları sevməyimiz və qayğılarına qalmağımız bizi Allaha
  bənzər edir. Biz Allah kimi bağışlayanda və sevəndə məsihçi kamilliyinə
  çatırıq.</p>
