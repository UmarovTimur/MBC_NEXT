<h1>7-ci fəsil</h1>
<p><strong>1-5</strong></p>
<h2 id="mühakimənin-yanlişliği-matta-71-5"><em>MÜHAKİMƏNİN
    YANLIŞLIĞI</em> (Matta 7:1-5)</h2>
<p>İsa Məsih bunları deyəndə yəhudilərin ən yüksək fikirlərindən və
  ideyalarından istifadə edirdi. Ravvinlər insanları başqalarını mühakimə
  etməkdən dəfələrlə çəkindirirdilər. Onlar belə deyirdilər: «Kim
  qonşusunu iltifatla mühakimə edirsə, Allah da onu iltifatla mühakimə
  edəcək». Onlar bildirirdilər ki, insana bu dünyada etibar və axirətdə
  fayda gətirən altı yaxşı əməl var: təlim vermək, xəstələri ziyarət
  etmək, qonaqpərvərlik göstərmək, daim duada qalmaq, uşaqlara Tanrının
  qanunlarını öyrətmək və <em>başqaları haqqında yaxşı fikirdə olmaq</em>.
  Yəhudilər bilirdilər ki, mühakiməni həlimcəsinə etmək — hər kəsin
  müqəddəs borcudur.</p>
<p>İlk baxışdan elə görünür ki, bu əmri icra etmək asandır. Çünki tarix,
  sözün həqiqi mənasında, yanlış mühakiməyə yol verilən hadisələrlə
  zəngindir. Onların sayı o qədər çoxdur ki, insanlara başqalarını
  mühakimə etməyin qətiyyən yolverilməz olduğunu göstərir.</p>
<p>Moskva konservatoriyasının direktoru, dirijor və pianoçu Nikolay
  Rubinşteyn P. İ. Çaykovskinin fortepiano və orkestr üçün birinci dəfə
  ilk konsertini dinləyəndə, ona konsertin keçirilməsinin mümkün
  olmayacağını dedi. Çünki bütün mövzular köhnəlib və nəyisə dəyişmək
  mümkün deyildi. İki-üç səhifədən başqa hər şey yararsız idi. Lakin
  Çaykovski öz konsertində hətta bir notu dəyişməyə razı olmadı. Bu gün
  həmin konsert nəinki SSSR-də, həm də xaricdə məşhur musiqi əsərlərindən
  biridir.</p>
<p>İnsanlar çox vaxt haqsız və yanlış fikir söyləməkdə günaha yol
  verirlər. Belə ki, İkinci Dünya Müharibəsi dövründə İngiltərənin hərbi
  hava qüvvələrinin zabitlərindən biri şücaətinə görə kraliça tərəfindən
  mükafatlandırıldı. O, mülki paltarını geyinərək Londonun məşhur
  restoranlarının birində öz həmkarları ilə bunu qeyd etməyə getdi. Orada
  gənc bir qadın onlara yaxınlaşıb, hər birinə qorxaqlığın rəmzi olan ağ
  lələk verdi.</p>
<p>Başqası haqqında yanlış fikirdə olmayan insan çox azdır. Yanlış
  mühakimədən əziyyət çəkməyən insan yoxdur. Məsihin bu əmri qədər tez-tez
  pozulan başqa əmri yoxdur.</p>
<h2 id="heç-bir-insan-düzgün-mühakimə-edə-bilməz-matta-71-5-ardı">HEÇ
  BİR İNSAN DÜZGÜN MÜHAKİMƏ EDƏ BİLMƏZ (Matta 7:1-5 (ardı))</h2>
<p>Bir insanın başqa insanı mühakimə etməməsinin üç vacib səbəbi
  var.</p>
<ol type="1">
  <li>
    <p><em>Biz heç vaxt bütün həqiqətləri bilmirik və insanları yaxşı
        tanımırıq.</em> Məşhur ravvin Hillel demişdi: «Bir insanı onun yerində
      olmayana və yaşadıqlarını yaşamayana qədər mühakimə etmə». Kimsə
      başqasının düşdüyü imtahanın nə qədər ağır olduğunu bilmir. Sakit və
      təmkinli insan ehtirasdan yanan və qanı qaynayan başqasının imtahanı
      barədə düzgün təsəvvürə malik ola bilməz. Yaxşı ailədə, imanlılar
      arasında böyüyən biri pislik və bədbəxtliyin hökm sürdüyü yerlərdə
      böyüyən başqa bir insanın çətinlikləri haqqında heç nə bilmir. Yaxşı
      valideynləri olan insan çiyinlərində pis irsiyyət yükünü daşıyan insanın
      çətinliklərini bilmir. Məsələ burasındadır ki, əgər biz insanın yaşadığı
      hər şeyi dərk etsəydik, onu mühakimə deyil, onun necə yaxşı insan
      olduğuna heyrətlənərdik.</p>
  </li>
</ol>
<p>Bundan başqa, biz insanı dərindən tanımırıq. Bəzi vəziyyətlərdə insan
  xoşagəlməz və utanmaz ola bilər, başqa vəziyyətlərdə isə həmin insan
  etibarlı və gözəl xarakteri ilə seçilə bilər. Romanların birində ikinci
  dəfə evlənən dul kişi haqqında bəhs olunur. Onun yeni arvadının da
  birinci nikahdan qızı var idi. Qız atalığına qapalı, soyuqqanlı və
  xoşagəlməz görünürdü. Onda cəlbedici heç nə yox idi. Lakin atalığı onu
  dəyişə bilmirdi. Günlərin bir günü qızın anası qəflətən xəstələndi. Qız
  isə sanki başqa adam oldu. O, fədakarlıq göstərən gözəl dayəyə çevrildi.
  Onun tutqun siması nur saçırdı. Onda heç kimin təsəvvür edə bilmədiyi
  qeyri-adi bir şey yarandı.</p>
<p>Labradorit adlı kristal dekorativ daş var. İlk baxışdan tutqun və heç
  bir parıltıya malik olmayan daş kimi görünür. Lakin onu oraya-buraya
  çevirəndə, parıldamağa başlayır. İnsanlar da belədir: onlar gözə xoş
  görünməyə bilərlər, çünki onları yaxşı tanımırıq. Hər bir insanda yaxşı
  bir şey var. Biz insanı zahiri görünüşünə görə mühakimə etməməliyik.
  Onda gizli gözəlliyi axtarmalıyıq.</p>
<ol start="2" type="1">
  <li>
    <p><em>Fikirlərində qərəzsiz olan insan, demək olar ki, yoxdur</em>.
      Biz çox vaxt insanlara qarşı instinktiv və etinasız yanaşa bilirik.
      Deyirlər ki, qədim yunanlar vacib məhkəmə məsələləri barədə qaranlıqda
      hökm çıxarırdılar. Həmin vaxt hakim və münsiflər müttəhimi görmürdülər,
      onlar yalnız dəlillərə əsasən mühakimə edirdilər.</p>
  </li>
</ol>
<p>Fransız filosofu Mişel Montenin<a href="#fn31" class="footnote-ref" id="fnref31" role="doc-noteref"><sup>31</sup></a>
  məqalələrinin birində
  rüşvətin təsiri altında qərəzli hökm çıxaran fars hakiminin kədərli
  hekayəsi əksini tapıb. Fars şahı Kambiz bunu biləndə, hakimi edam
  etdirməyi əmr edir. Onun dərisini soydurub hakimlərin əyləşdiyi kürsüyə
  qoyur ki, rüşvət alan və qərəzli hökm çıxaran hakimlərə dərs olsun. Qoy
  heç bir mənfi rəy məhkəmə hökmünə təsir etməsin.</p>
<p>Yalnız qərəzsiz insan mühakimə etmək və qərar vermək hüququna
  malikdir. İnsan öz təbiətinə görə qətiyyən qərəzsiz ola bilməz. Yalnız
  Allah mühakimə edə bilər.</p>
<ol start="3" type="1">
  <li>
    <p>İsa Məsih başqalarını mühakimə etməyək deyə əsas səbəbi
      açıqlayır. <em>Elə bir insan yoxdur ki, başqalarını mühakimə etmək üçün
        kifayət qədər yaxşı olsun.</em> İsa öz gözündə tiri görməyən, amma
      qardaşının gözündən çöpü çıxarmaq istəyən insanı aydın təsvir edir. Bu
      təsvir gülüş doğursa da, orada vurğulanan məna böyükdür.</p>
  </li>
</ol>
<p>Yalnız qüsursuz davranan adamlar başqalarında səhv axtara bilərlər.
  Əgər insan nəyisə daha yaxşı edirsə, yalnız o vaxt başqalarını tənqid
  edə bilər. Hər bazar günü stadion futbolçuların oyununu tənqid edən
  insanlarla dolu olur. Amma bu tənqidçilər özləri meydanda olsaydılar,
  oyun daha dəhşətli olardı. İstənilən imanlı cəmiyyətində və ya toplumda
  hər şeyi oturduğu mövqedən mühakimə etməyə hazır olan insanlar var.
  Lakin onlar hansısa bir işin qulpundan yapışmağı düşünmürlər. Dünya
  özündə tənqid etmək hüququ görən, amma heç nə etməyən insanlarla
  doludur.</p>
<p>Əgər insan başqalarının yerində olmağa hazır deyilsə, onları tənqid
  edə bilməz. Heç kəs öz qardaşını mühakimə etməməlidir. Həyatımızı
  qaydaya salmaq üçün hər birimizin kifayət qədər qayğısı var. Buna görə
  başqalarının həyatına müdaxilə etməyə çalışma. Yaxşı olar ki, hər kəs öz
  çatışmazlıqlarını düzəltməyə çalışsın, başqalarının çatışmazlığını
  mühakimə etməyi isə Allaha həvalə etsin.</p>
<p><strong>6</strong></p>
<h2 id="həqiqət-və-dinləyici-matta-76">HƏQİQƏT VƏ DİNLƏYİCİ (Matta
  7:6)</h2>
<p>Bu, İsa Məsihin çətin təlimlərindən biridir. Çünki o, ilk baxışdan
  kimin üçünsə məsihçi müjdəsinə zidd müstəsna hüquqlar tələb edir.
  Həqiqətən də, bu ifadə ilkin imanlı cəmiyyətində iki mənada istifadə
  olunurdu.</p>
<ol type="1">
  <li>
    <p>Bu ifadəni Allahın ənamlarının və lütfünün ancaq yəhudilərə
      məxsus olduğunu düşünən yəhudilər istifadə edirdilər. Həmçinin bu
      ifadəni Paula qarşı çıxan yəhudilər istifadə edirdilər. Onlar deyirdilər
      ki, qeyri-yəhudilər məsihçi olmaq üçün əvvəlcə sünnət olunmalı, qanunu
      qəbul etməli və yəhudi olmalıdırlar. İsa Məsihin bu sözü, doğrudan da,
      yəhudilərin xüsusi olması mənasında istifadə oluna, ya da təhrif edilə
      bilərdi.</p>
  </li>
  <li>
    <p>İlk imanlı cəmiyyətlərində bu söz tamamilə spesifik mənada
      istifadə olunurdu. İlkin imanlı cəmiyyətlərini iki tərəfdən təhlükə
      gözləyirdi. Onu gözləyən təhlükələrdən biri <em>kənardan</em> idi.
      Məsihçi cəmiyyəti bütpərəst murdarlığı dənizində təmizlik adası kimi
      idi. O, hər yerdə dünyadakı murdarlığa yoluxma təhlükəsi ilə üz-üzə idi.
      O, eyni zamanda <em>daxildən</em> də təhlükəyə məruz qalırdı. O vaxt
      insanlar çox düşünür və yeni yol axtarırdılar. Buna görə də düşüncələrin
      bəzilərinin onları yanlış təlimlərə yönləndirəcəyi təhlükəsi yaranırdı.
      Elə insanlar var idi ki, onlar məsihçi və bütpərəst dünyagörüşü arasında
      kompromis axtarırdılar. Onlar hər iki dünyagörüşünü razı salan imanın
      ahəngini yaratmağa çalışırdılar. Məsihçi İmanlı Cəmiyyətinin mövcud
      olması üçün o, həm xarici, həm də daxili təhlükələrdən qorunmalı idi.
      Əks halda, o, Roma imperiyasında mövcud olan çoxlu dinlərdən birinə
      çevriləcəkdi.</p>
  </li>
</ol>
<p>İmanlı cəmiyyəti Rəbbin süfrəsinə kimin şərik olması məsələsinə
  xüsusilə ehtiyatla yanaşırdı. Onlar bu mətni Rəbbin süfrəsi ilə
  əlaqələndirməyə başlayırdılar. Rəbbin süfrəsi «Möminlər üçün müqəddəs»
  sözləri ilə başlayırdı. Kirli Teodoret<a href="#fn32" class="footnote-ref" id="fnref32"
    role="doc-noteref"><sup>32</sup></a>
  İsa Məsihin yazılmamış ifadəsini qeyd edirdi: «Mənim süfrəm Mənim və
  adamlarım üçündür». «Həvarilərin təlimi» kitabında yazılır ki, Rəbbin
  süfrəsindən əvvəl cəmiyyət xidmətçisi belə deməlidir: «Qoy burada
  katuxemonlardan (yəni yenicə təlim keçənlər), sadəcə dinləyicilərdən
  (yəni məsihçiliklə maraqlanmaq üçün ibadətə gələnlər), imansızlardan və
  yad təlimə uyanlardan heç kim olmasın». Məsihə qəlbən iman etməyənlər
  Rəbbin süfrəsindən kənarda qalırdılar. Birinci əsrə aid olan və İmanlı
  Cəmiyyətinin ilk dua kitabçası adlanan «On İki Həvarinin Təlimi»
  <em>Didaxda</em> yazılıb: «Qoy Rəbbin adı ilə vəftiz olunanlardan başqa
  heç kim sizin Yevxarisiyadan<a href="#fn33" class="footnote-ref" id="fnref33" role="doc-noteref"><sup>33</sup></a> nə
  yeyib, nə də içsin.
  Çünki Rəbb bu barədə belə demişdir: «Müqəddəs olanı itlərə verməyin»«.
  Məsihçi ilahiyyatçısı və yazıçısı, latın imanlı cəmiyyətlərindən birinin
  ağsaqqalı Tertullian şikayətlənir ki, yad təlim yayanlar Rəbbin
  süfrəsinə müxtəlif insanları, hətta bütpərəstləri buraxır və bununla
  «müqəddəs olanı itlərə verir, mirvariləri (təbii ki, əsl mirvaridən
  söhbət getmir) isə donuzlara atırdılar».
</p>
<p>Bütün hallarda, bu mətn müstəsnalığı əsaslandırmaq üçün istifadə
  olunurdu. Məsələ ilk İmanlı Cəmiyyətinin müjdə çatdırmaq niyyətində
  olmasında deyildi. Əksinə, həmin vaxtlar İmanlı Cəmiyyəti hər bir insanı
  imana gətirmək istəyi ilə alışıb yanırdı. Lakin eyni zamanda İmanlı
  Cəmiyyəti dərk edirdi ki, məsihçilik bütpərəstliklə qarışmasın deyə
  imanın saflığını qorumaq vacibdir.</p>
<p>Bu mətnin <em>ötəri</em> mənası tamamilə aydın görünür. Amma biz
  bunun <em>əsas</em> mənasını da başa düşməliyik.</p>
<h2 id="eşitməyi-bacarmayanlara-müraciət-matta-76-ardı">EŞİTMƏYİ
  BACARMAYANLARA MÜRACİƏT (Matta 7:6 (ardı))</h2>
<p>Ola bilər ki, ötürülmə vaxtı İsa Məsihin sözləri təsadüfən
  dəyişdirilib. O, artıq qarşılaşdığımız yaxşı nümunəni özündə əks etdirir
  (<em>Matta 6:10</em>). Gəlin onu paralel cümlə ilə qeyd edək:</p>
<p>«Müqəddəs olanı itlərə verməyin» və</p>
<p>«Mirvarilərinizi donuzlara atmayın».</p>
<p>Bir söz istisna olmaqla, paralellik tamdır. <em>Vermək atmaq</em>
  sözünə, <em>itlər</em> isə <em>donuzlara</em> uyğundur. Təkcə
  <em>müqəddəs</em> sözü <em>mirvarilər</em> sözünə tam uyğun deyil.
  Məsələ ondadır ki, qədim ibrani dilində, xüsusilə saitlərin olmadığını
  nəzərə alsaq, bir-birinə bənzəyən sözlər çoxdur. Qədim ibrani (ivrit)
  dilində <em>müqəddəs</em> sözünə <em>kadet</em> (<em>KDŞ</em>), arami
  dilində <em>sırğaya</em> isə <em>kadeta</em> deyilir (<em>KDŞ</em>).
  İbrani dilindəki orijinal yazılarda samitlər və sözlər tamamilə eynidir.
  Bundan başqa, <em>Talmudda</em> «donuzun burnundakı sırğa» ifadəsi
  tamamilə gülünc, yöndəmsiz və yersiz mənasını verir. Buna görə bu cümlə
  belə səslənə bilərdi:
</p>
<p>«Sırğaları itlərə verməyin» və</p>
<p>«Mirvarilərinizi donuzlara atmayın».</p>
<p>Bu halda, paralellik tam uyğun olardı.</p>
<p>Əgər həmin cümlə məhz bu mənanı daşıyırsa, onda o, bəzi insanların
  İmanlı Cəmiyyətinin onlara çatdırmaq istədikləri Xoş Xəbəri qəbul edə
  bilmədiklərini göstərir. Belə olan halda, bu, müstəsna ifadə olmayacaq;
  o, təbliğçinin hər dövrdə gündə rastlaşdığı praktiki ünsiyyət
  çətinliyinin ifadəsi olacaqdır. Çünki doğrudan da, bəzi insanlara
  həqiqəti çatdırmaq mümkün deyil. Onları öyrətməzdən əvvəl nə isə baş
  verməlidir. Ravvinlərin belə bir məsəli var: «Xəzinə hər kəsə göstərilə
  bilmədiyi kimi, Qanunun sözlərini də hər kəsə açıqlamaq olmaz. Onun
  dərinliyinə yalnız dərk edən insanların yanında varmaq lazımdır».</p>
<p>Əslində, bu, universal həqiqətdir. Hər insanla hər şey haqqında
  danışmaq mümkün deyil. Bəzi dostlarımızın arasında biz iman haqqında
  müzakirə edə, suallar verə, şübhələrimizi bildirə, bizi sarsıdan və
  çaşdıran məsələlər barədə danışa, dərin düşüncələrə qapıla bilərik.
  Lakin dostlarımızın arasına sərt və ortodoksal düşüncəli bir insan
  gələrsə, o bizi təhlükəli azğınlar qrupu kimi qələmə verə bilər; ya da
  çevrəmizə heç bir sual verməyən ürəyiaçıq bir adam gələrsə, belə
  müzakirələr onu şoka sala və imanını sarsıda bilər.</p>
<p>Beləliklə, bəzi insanlar məsihçi həqiqətini qəbul edə bilmirlər.
  Bəlkə də belə adamların həqiqət üçün zehinləri bağlıdır; bəlkə də onlar
  vəhşi heyvan düşüncəsindədir və ürəkləri ədəbsizliyə bürünüb; bəlkə də
  onlar elə həyat yaşayıblar ki, həqiqəti görə bilmirlər; bəlkə də onlarla
  razılığa gələ biləcəyimiz heç bir ortaq nöqtəmiz yoxdur.</p>
<p>İnsan ancaq başa düşə biləcəyi qədər dərk edir. Biz hər kəsə öz
  ürəyimizi aça bilmərik. Həmişə elə adamlar olacaq ki, Məsihin müjdəsi
  onlar üçün ağılsızlıq kimi görünəcək. Eşitdikləri həqiqət isə dəfedilməz
  maneə ilə toqquşacaq.</p>
<p>Belə insanlarla nə etmək lazımdır? Onları çarəsiz adamlar kimi
  ataqmı? Bəlkə onlara Müjdə çatdırmayaq? Məsihçinin sözlə çatdıra
  bilməyəcəklərini həyat tərzi göstərə bilər. İnsan məsihçinin şifahi
  dəlillərinə qarşı kor və kar ola bilər. Lakin o, nümunəvi məsihçi həyat
  tərzi qarşısında aciz qalacaq.</p>
<p>«İlahinin müasir təzahürü» kitabında müxtəlif millətlərdən olan
  gənclərin toplandığı yay düşərgəsində aparılan müzakirələrdən bəhs
  edilir: «Yağışlı bir gecədə oraya yığışanlar insanlarla Məsih haqqında
  danışmağın müxtəlif üsullarını müzakirə edirdilər. Onlar afrikalı qızdan
  soruşdular: «Mariya, siz öz ölkənizdə Müjdəni necə çatdırırsınız?»
  Mariya cavab verdi: «Bizim ölkədə məsihçi təşkilatları yoxdur. Biz
  kitabça da paylamırıq. Biz sadəcə kənddə yaşamaq və işləmək üçün bir və
  ya iki məsihçi ailəsi <em>göndəririk</em>. İnsanlar məsihçiliyin necə
  olduğunu görəndə, onlar da məsihçi olmaq istəyirlər». Nəticə etibarı
  ilə, yalnız bir əsas üsul var, bu da nümunəvi məsihçi həyat
  tərzidir.</p>
<p>Bəzi insanlarla İsa Məsih haqqında danışmaq qeyri-mümkündür. Onların
  hissiyyatsızlığı, ruhani korluğu, təkəbbürlü intellekti, ədəbsiz
  istehzaları, əxlaqsızlıqları onları Məsihin kəlamına qarşı biganə edir.
  Lakin Məsihi yenə də insanlara göstərmək olar. İmanlı Cəmiyyətinin
  zəifliyi məsihçilik barədə dəlillərin çatışmazlığında deyil, imanlı
  həyat tərzinin yetərsizliyindədir.</p>
<p><strong>7-11</strong></p>
<h2 id="dua-etmək-imtiyazi-matta-77-11">DUA ETMƏK İMTİYAZI (Matta
  7:7-11)</h2>
<p>İnsan dua edəndə bilməlidir ki, hansı Allaha dua edir. O bilmək
  istəyir ki, onun yalvarışları necə qəbul olunacaq. O, hər bəxşişi zorla
  verən narazı, qərəzli Allaha dua edir? Hər bir hədiyyəsinin əks tərəfi
  olan və istehza edən Allaha dua edir? Yoxsa ürəyi xeyirxahlıqla dolu,
  bizim bağışlamağımızdan daha tez dilədiyimizi verməyə hazır olan Allaha
  dua edir?</p>
<p>İsa Məsih dua etməyi sevən xalqın arasında doğuldu. Yəhudi ravvinlər
  dua haqqında gözəl fikirlər səsləndirirdilər. «Qulaq ağıza yaxın olduğu
  kimi, Allah da Öz yaratdıqlarına bir o qədər yaxındır». «İki nəfər
  birdən danışanda insanlar sözləri çətinliklə ayırd edirlər, Allah isə
  bütün dünyadakı insanlar eyni vaxtda Onu səsləyəndə onların fəryadını
  eşidir». «Dostları bir insandan tez-tez xahiş edəndə, o əsəbiləşir.
  İnsan xahişləri və ehtiyacları ilə Allaha müraciət edəndə, O, insanı
  daha çox sevir». İsa Məsih elə bir mühitdə böyümüşdü ki, O, duanı çox
  sevirdi. Bu hissədə O bizə duadakı imtiyazlarımızı və hüquqlarımızı
  göstərir. İsanın dəlilləri çox sadədir. Yəhudi ravvinlərdən biri belə
  sual vermişdi: «Öz oğluna nifrət edən adam görmüsünüzmü?» İsa vurğulayır
  ki, heç bir insan oğlunun xahişini geri çevirməz. Allah, əzəmətli Ata da
  Öz övladlarının diləyini heç vaxt cavabsız qoymaz.</p>
<p>İsa üç nümunə göstərir. Luka Mattanın sözünə belə əlavə edir:
  «Aranızdan kimsə oğlu ondan çörək diləsə, ona daş verərmi? Ya da balıq
  diləsə, ona ilan verərmi? Yaxud yumurta diləsə, ona əqrəb verərmi?»
  <em>(Luka 11:12)</em> İş burasındadır ki, bu üç nümunə bir-birinə
  oxşayır.
</p>
<p>Dənizin sahilindəki kiçik yumru əhəngdaşı ölçüsünə və rənginə görə
  balaca çörəklərə çox oxşayır. Məgər oğul çörək istəsə, atası ona
  yeyilməsi qeyri-mümkün olan çörəyə bənzəyən əhəngdaşı verərmi?</p>
<p>Məgər oğul balıq istəsə, atası ona ilan verərmi? Çox güman ki, burada
  söhbət zəhərli <em>ilanbalığından</em> gedir. Yəhudi Qanununa görə, ilan
  balığını yemək haramdır. Çünki o, natəmiz balıqdır. «Sularda üzgəcləri
  və pulcuqları olmayanların hamısı sizin üçün iyrənc olsun»
  <em>(Levililər 11:12).</em> Bu qanun ilanbalığını iyrənc edirdi. Məgər
  oğul balıq istəsə, ata ona yeyilməsi qadağan edilən, iyrənc ilanbalığı
  verərmi? Məgər ata ac oğluna belə istehza ilə yanaşarmı?
</p>
<p>Məgər oğul atasından yumurta diləsə, atası ona əqrəb verərmi? Əqrəb —
  kiçik təhlükəli heyvandır. O, ovunu tutan qısqaclı xərçəngə oxşayır.
  Əqrəbin zəhərli neştəri quyruğunda yerləşir. O, qurbanını sancmaq üçün
  quyruğunu kürəyi üzərinə qaldırır. Neştərin zərbəsi ağrılı, bəzən də
  ölümcül olur. Əqrəb istirahət edəndə ayaqlarını və quyruğunu qatlayır.
  Elə solğun əqrəb də var ki, ayaqlarını yığanda tamamilə yumurtaya
  oxşayır. Əgər oğul atasından yumurta diləsə, atası onu ələ salaraq
  zəhərli əqrəb verərmi?</p>
<p>Allah bizim dualarımızı heç vaxt rədd etməz və dualarımıza istehza
  etməz. Yunanlarda allahların insanların dualarına cavab verməsi barədə
  əfsanə və hekayələr var. Amma cavab həmişə ikitərəfli olurdu. Şəfəq
  tanrısı Eos (Aurora) gənc fani Tifona aşiq olmuşdu. Baş tanrı Zevs Eosa
  sevgilisi üçün istədiyi hədiyyəni seçməyi təklif etdi. Eos da
  sevgilisinin əbədi gənc qalmağını unudub, onun üçün ölməzliyi istədi.
  Beləcə Tifon qocaldı, beli büküldü, dərisi qırışdı, amma ölmədi. Hədiyyə
  lənətə çevrildi.</p>
<p>Burada bizim üçün örnək var: Allah bizim dualarımıza həmişə cavab
  verəcək. <em>Lakin O, dualarımıza istədiyi kimi cavab verəcək</em>. Onun
  cavabı kamil məhəbbət və müdrikliyə əsaslanacaq. Əgər Allah bizim
  dualarımıza istədiyimiz kimi cavab versə, bu bizim xeyrimizə olmayacaq.
  Çünki cahilliyimizə görə biz çox vaxt həlakımıza səbəb olan hədiyyələr
  istəyirik. İsa bu ifadədə bizə deyir ki, Allah bizim dualarımıza təkcə
  cavab vermir, O, həm də bizə məhəbbət və müdrikliklə cavab verir.</p>
<p>Bu hissədə duanın verdiyi hüquq və imtiyazlarla yanaşı bəzi
  məsuliyyətlər də qeyd olunub. Yunan dilində felin iki əmr forması var.
  Onlardan biri <em>aorist</em> əmr formasıdır. O, konkret əmri bildirir.
  Məsələn, «Qapını bağla!» Bu, <em>aorist</em> əmr formasıdır. İnsanın
  daima yerinə yetirməli olduğu və ya yerinə yetirməyə davam etdiyi
  <em>indiki zamana</em> aid əmr forması da var. «Həmişə qapını bağlı
  saxla!» Bu, indiki zamanın əmr formasıdır. Verilən hissədə <em>indiki
    zamanın</em> əmr forması qeyd olunub. Buna görə İsa Məsih belə deyir:
  «Həmişə diləyin, həmişə axtarın, həmişə qapını döyün». İsa deyir ki, biz
  dualarımızda həmişə israrlı olaq və dua edərkən heç vaxt ruhdan
  düşməyək. Aydın görünür ki, bu, eyni zamanda bizim səmimiliyimizin
  sınanmasıdır. Həqiqətənmi biz dilədiyimizi istəyirik? Biz dualarımızı
  dönə-dönə Allahın hüzuruna gətirə bilirikmi? Çünki hər istəyin ən böyük
  sınağı «Allahdan bunu istəyə bilərəmmi?» sualına verilən cavabdır.
</p>
<p>İsa burada iki bərabər hüquqlu hissədən ibarət bir həqiqəti ortaya
  qoyur. Tanrı dualarımıza həmişə <em>Özünün istədiyi</em> kimi müdriklik
  və məhəbbətlə cavab verir. Biz də Allaha duada mətanətliliyimizi
  göstərməli və sübut etməliyik. Duada sarsılmazlığımız Allahdan nə
  dilədiyimizin düzgün olub-olmamasının, eyni zamanda səmimiyyətimizin
  sınağıdır.</p>
<p><strong>12</strong></p>
<h2 id="əxlaqin-ən-yüksək-zirvəsi-matta-712">ƏXLAQIN ƏN YÜKSƏK ZİRVƏSİ
  (Matta 7:12) </h2>
<p>İsa Məsihin dediklərindən ən məşhur olanı bu fikirdir. Bu əmr Dağüstü
  Vəzin zirvə nöqtəsidir. İsanın bu ifadəsi «bütün vəzlərin kulminasiya
  nöqtəsi» adlandırılır. Bu, yüksək sosial əxlaq zirvəsidir; əxlaq
  təliminin Everest zirvəsidir.</p>
<p>İsa Məsihin Dağüstü Vəzində dediyi hər kəlmə, demək olar ki, yəhudi
  ravvinlərin ifadələri ilə paralellik təşkil edir. Amma İsanın bu
  ifadəsinə əsl paralel yoxdur. Belə bir fikri heç vaxt heç kim deməyib.
  Bu, yeni təlim, həyata və vəziyyətə yeni baxışdır.</p>
<p>Bu fikrə inkar formada ifadə edilən çoxlu paralel tapmaq olar. Artıq
  gördüyümüz kimi, iki məşhur yəhudi müəllimi var idi. Onlardan biri
  ciddiliyi və sərtliyi ilə tanınan Şammay, digəri isə güzəştə getməsi ilə
  məşhur olan Hillel idi. Yəhudilərin belə bir rəvayəti var:
  «Qeyri-yəhudilərdən biri Şammayın yanına gəlib deyir: «Əgər sən bir
  ifadə ilə mənə bütün qanunu öyrətsən, mən yəhudi dinini qəbul etməyə
  hazıram». Şammay əlindəki uzun xətkeşlə onu qovur. Onda həmin
  qeyri-yəhudi Hillelin yanına gedir. Hillel onu yəhudi dinini qəbul edən
  biri kimi qarşılayır və deyir: «<em>Özünə rəva bilmədiyini başqasına
    rəva görmə</em>. Qanun bundan ibarətdir. Qalanları isə şərhdir. Get və
  öyrət»«. Qızıl qaydanın inkar forması bax, budur. Tovit kitabında qoca
  Tovitin həyatda vacib olan hər şeyi öz övladlarına öyrətdiyi belə bir
  yer var. Onun qaydalarından biri belə səslənir: «<mark>Özünün nifrət
    etdiyin şeyləri başqalarına etmə</mark>» (<em>Tovit 4:16</em>).</p>
<p>İbrani Müqəddəs Yazılarını yunan dilinə tərcümə etmək və
  <em>Septuaqintanı</em> yaratmaq üçün İsgəndəriyyəyə gedən yəhudi
  alimlərinin «Aristeusa Məktub» adlı ibrani əsəri var. Misir hökmdarı
  onların şərəfinə ziyafət vermişdi və onlara bir neçə çətin sual
  ünvanlamışdı: «Hikmət nə öyrədir?» — deyə o soruşmuşdu. «Əgər sən heç
  bir pisliklə qarşılaşmaq istəmirsənsə, ancaq xeyirxah işlərdə iştirak
  etmək istəyirsənsə, öz rəiyyətlərin və səni incidənlərlə bu prinsipə
  uyğun davranmalısan. Sən alicənab və xeyirxahlara yumşaq şəkildə nəsihət
  verməlisən. Çünki Allah yanına gələn bütün insanları yalnız xeyirxahlığı
  ilə Özünə tərəf çəkir» («Aristeusa Məktub», 207).
</p>
<p>İsa Məsihin söylədiyi fikrə ravvin Eliezerin dedikləri daha uyğun
  gəlir: «Qoy dostunun şərəfi sənin öz şərəfin qədər dəyərli olsun». Zəbur
  kitabının müəllifi Rəbbin çadırında dilinə böhtan gətirməyən, dostuna
  yamanlıq etməyən, qonşusunu təhqir etməyən insanın qaldığını deyəndə,
  yenə də inkar formadan istifadə edir (<em>Zəbur 15:3</em>).</p>
<p>Yəhudi dünyagörüşündə bu təlimin <em>inkar formasını</em> tapmaq
  çətin deyil. Lakin İsa Məsihin ifadəsinin <em>müsbət formasında</em> heç
  bir paraleli yoxdur.</p>
<p>Bu, digər dinlərin təlimlərinə də aiddir. İnkar forması — qədim Çin
  mütəfəkkiri Konfutsinin təməlini qoyduğu konfusiçiliyin əsas
  prinsiplərindən biridir. Bir gün şagirdi Çzı Qun ondan soruşur: «Elə bir
  söz varmı ki, insanın bütün həyatı boyu ona rəhbərlik etsin?» Konfutsi
  cavabında deyir: «Məgər <em>qarşılıqlı</em> sözü buna aid deyilmi? Özünə
  rəva bilmədiyini başqalarına rəva görmə».</p>
<p>Buddistlərin məsihçi təliminə çox yaxın olan «İman haqqında himn»ində
  gözəl sətirlər var:</p>
<p>«Bütün insanlar kötək və ölüm qarşısında qorxur;</p>
<p>Özünü başqalarının yerinə qoyaraq, öldürmə və ölüm əmrini vermə.</p>
<p>Bütün insanlar kötəkdən qorxur, həyat hamı üçün dəyərlidir;</p>
<p>Belə edib, sənə qarşı necə davranmalarını istəyərək öldürmə və
  öldürməyə məcbur etmə».</p>
<p>Eyni fikri qədim yunanlarda və romalılarda da görürük. Afinalı natiq
  İsokrat<a href="#fn34" class="footnote-ref" id="fnref34" role="doc-noteref"><sup>34</sup></a> danışır ki, padşah
  Nikosles öz
  məmurlarına belə məsləhət verirdi: «Sizi qəzəbləndirən şeyləri
  başqalarına etməyin». Əvvəllər qul olmuş romalı stoisist-filosof
  Epiktet<a href="#fn35" class="footnote-ref" id="fnref35" role="doc-noteref"><sup>35</sup></a> köləliyi çox mühakimə
  edirdi: «Özün
  çəkmək istəmədiyin iztirabları başqalarının üzərinə qoyma». Baş
  stoisistlərin arasında belə fikir var idi: «Sənə qarşı edilməsini
  istəmədiyin şeyləri başqalarına etmə». Deyilənlərə görə, Roma imperatoru
  Alexander Sever<a href="#fn36" class="footnote-ref" id="fnref36" role="doc-noteref"><sup>36</sup></a> bu ifadəni
  sarayın divarına
  yazdırmışdı ki, onu həyat qanunu kimi heç vaxt unutmasın.</p>
<p>Bu qayda inkar formasında bütün əxlaq təlimlərinin təməli hesab
  olunur. Yalnız İsa onu təsdiq forması kimi qeyd edir. Çoxları deyir ki,
  başqalarının sənə etməyini istəmədiyin şeyləri onlara etmə. Amma heç bir
  insan belə deməyib: «İnsanların sizinlə necə rəftar etməsini
  istəyirsinizsə, siz də onlarla elə rəftar edin».</p>
<h2 id="isanin-qizil-qaydasi-matta-712-ardı">İSANIN QIZIL QAYDASI (Matta
  7:12 (ardı))</h2>
<p>Gəlin qızıl qaydanın təsdiq formasının inkar formasından nə ilə
  fərqləndiyinə baxaq. İsanın insanlardan Ona qədər başqa müəllimlərin
  tələb etdiklərindən daha çox nəyi tələb etdiyinə diqqət yetirək.</p>
<p>Əgər bu qaydanı inkar formasında qoysaq və bizə desələr ki,
  insanların bizə etməsini istəmədiklərimizi etməkdən çəkinək, onda bunun
  heç də dini qayda olmadığını görərik. Bu, sadəcə sağlam düşüncədir.
  Bunsuz sosial ünsiyyət, ümumiyyətlə, mümkün deyil. Cənab Tomas Braun bir
  dəfə belə demişdi: «Biz görüşdüyümüz hər bir insana bizi öldürmədiyinə
  görə təşəkkür edirik». Hansısa mənada bu, həqiqətdir. Ancaq biz başqa
  insanların davranışlarının və bizə olan münasibətlərinin sivil həyatın
  qəbul edilmiş normalarına uyğun olmadığını düşünsək, həyat dözülməz
  olar. Qızıl qaydanın inkar forması heç bir halda qeyri-adi deyil: bu
  qayda olmadan həyat davam edə bilməz. Bundan başqa, bu qaydanın inkar
  forması yalnız bəzi şeylərdən çəkinməyi tələb edir. Lakin bəzi şeylərdən
  çəkinmək elə də çətin deyil. Başqalarına zərər verməmək, ümumiyyətlə,
  dini prinsip deyil, hüquqi prinsipdir. İmana və dinə marağı olmayan
  insan da bu prinsipə əməl edə bilər. İnsan həmişə başqalarına zərər
  vurmaqdan çəkinə bilər, eyni zamanda öz həmyerlisinə faydasız ola bilər.
  İnsan bu qaydanın inkar formasına sadəcə hərəkətsiz qalaraq riayət edə
  bilər. Əgər o heç nə etməsə, bu qaydanı pozmayacaq. Əməlsiz xeyirxahlıq
  isə məsihçilikdəki xeyirxahlıq anlayışına birbaşa ziddir.</p>
<p>Əgər bu qaydanı təsdiq formasında ifadə etsək və bizə desələr ki,
  başqalarının sənə etmək istədiklərini sən də onlara et, onda bizim
  həyatımızda yeni prinsip, qardaşlarımıza qarşı isə yeni münasibət
  yaranacaq. Biri var belə deyəsən: «Mən insanları incitməməli və onlara
  zərər vurmamalıyam. Özümə edilməsini istəmədiyim şeyləri onlara
  etməməliyəm». Qanun bizi belə davranmağa məcbur edə bilər. «Başqalarına
  kömək və yaxşılıq etmək üçün əlimdən gələni əsirgəməməliyəm» fikri isə
  tamam başqadır. Buna bizi yalnız məhəbbət həvəsləndirə bilər. «Mən
  başqalarına zərər vurmamalıyam» münasibəti «Mən insanlara kömək etmək
  üçün bacardığım hər şeyi etməliyəm» münasibəti ilə eyni deyil.</p>
<p>Gəlin sadə analogiya aparaq. Əgər bir adamın avtomobili varsa, qanun
  insanı avtomobili elə sürməyə məcbur edir ki, yolda kiməsə zərər
  vurmasın. Amma heç kim onu dayanmağa və yorğun yolçunu götürüb aparmağa
  məcbur edə bilməz. Başqasına zərər verməmək, onun prinsip və hisslərinə
  hörmətlə yanaşmaq elə də çətin deyil. Lakin insanlara qarşı mümkün qədər
  xeyirxah davranmaq, onların bizimlə necə davranmasını istədiyimiz
  münasibəti onlara göstərmək üçün bilərəkdən bunu həyat prinsipinə
  çevirmək daha çətindir. Məhz bu yeni münasibət həyatı gözəlləşdirir.
  İngilis Müdafiə naziri Smit haqqında deyirdilər ki, o, həftə sonları
  şəhərdən kənar iqamətgahında işləmək üçün hər cümə portfelindəki lazımi
  sənədləri toplayıb özü ilə aparırdı. Onun katibi soruşanda ki, niyə
  başqa nazirlərin etdiyi kimi, o da sənədlərini poçtla göndərmir, Smit
  cavab vermişdi: «Bu gün səhər gördüm ki, poçtalyon ağır yük daşıyır.
  Düşünəndə ki, bütün nazirlərin sənədlərindən əlavə mənim də yükümü
  daşıyacaq, gücüm çatdığı qədər onun işini yüngülləşdirməyə qərar
  verdim». Bu cür hərəkət öz qardaşlarına qarşı əsl münasibəti göstərir.
  Belə insanlar qanunun tələb etdiyi kimi deyil, məhəbbətin tələb etdiyi
  kimi münasibət göstərməyi üstün tuturlar.</p>
<p>İnsan qızıl qaydanın inkar formasına əməl edə bilər. Heç bir səy
  göstərmədən o özünü öyrədə bilər ki, yaşamaq istəmədiklərini başqalarına
  yaşatmasın. Lakin bu qaydanı müsbət formada icra edənin ürəyində yalnız
  Məsihin məhəbbəti yaşaya bilər. O, bağışlamağa səy göstərir, çünki
  özünün də bağışlanmasını istəyir. O, kömək etməyə çalışır, çünki ona da
  kömək edilməsini istəyir. O, başqasını tərifləyir, çünki istəyir ki, onu
  da tərifləsinlər. O, başqalarını başa düşməyə çalışır, çünki istəyir ki,
  onu da başa düşsünlər. O, kiməsə xoş olan şeyləri etmək istəyir ki, ona
  da xoş olanları etsinlər. Əlbəttə, bütün bunlar onun həyatını bir qədər
  çətinləşdirir. Təbii ki, onun öz işlərini və istəklərini yerinə yetirmək
  üçün daha az vaxtı qalır. Bəzən o, başqalarına kömək etməkdən ötrü öz
  işlərindən imtina etməli olur. Bu prinsip zavoddakı, avtobusdakı,
  idarədəki, küçədəki, qatardakı, oyundakı, bir sözlə, hər yerdəki
  həyatını müəyyən edir. O, daxilindəki «mən»liyi öldürməmiş bunu edə
  bilməz. Bu qanuna əməl etməkdən ötrü o, yeni insan olmalıdır. Əgər dünya
  bu qaydanı icra etməyə çalışan insanlardan ibarət olsaydı, onda tamamilə
  yeni dünya olardı.</p>
<p><strong>13-14</strong></p>
<h2 id="iki-yol-arasinda-qalan-həyat-matta-713-14">İKİ YOL ARASINDA
  QALAN HƏYAT (Matta 7:13-14)</h2>
<p>Həyatda həmişə faciələr baş verir. Bir nəfərin dediyi kimi, «İnsanın
  həyatı yolayrıcında cəmləşir». İnsan nəsə etməzdən əvvəl seçim
  qarşısında qalır. O, heç vaxt bu seçimlərdən qaça bilməz. O, həmişə bu
  və ya başqa yolu seçməlidir. Buna görə də tarixdəki dahi insanların ən
  vacib məqsədlərindən biri — insanları qaçılmaz seçimlər arasında qoymaq
  idi. Həyatının sonlarına yaxın Musa xalqa dedi: «Bax bu gün sizin
  qarşınızda həyatla xoşbəxtliyi, ölümlə bədbəxtliyi qoyuram... Həyatı
  seçin ki, siz və övladlarınız yaşaya biləsiniz» (<em>Qanunun təkrarı
    30:15,19</em>). Nun oğlu Yeşua da ölümünə yaxın rəhbərliyi başqasına
  ötürəndə, onu eyni seçim qarşısında qoyur: «...bu gün kimə qulluq
  edəcəyinizi özünüz seçin» (<em>Yeşua 24:15</em>). Yeremya peyğəmbər
  Allahın səsini eşidir: «Bu xalqa söylə ki, Rəbb belə deyir: «Budur,
  həyat yolunu və ölüm yolunu önünüzə qoyuram» (<em>Yeremya
    21:8</em>).</p>
<p>İsa Məsihin bu hissədə insanların qarşısına qoyduğu seçim budur.
  Yollardan biri geniş və rahatdır. Bu yolla gedənlər çoxdur. Amma bu
  yolun sonunda onları həlak gözləyir. Digər yol isə dar və çətindir. Bu
  yolla gedənlər azdır. Bu yolun sonunda isə həyat var. Dahi yunan
  filosofu Sokratın tələbələrindən biri Kebet yazırdı: «Dar qapı və qapı
  önündə ensiz yolu, oradan keçənlərin az olduğunu görürsənmi? Bu həqiqi
  təlimə aparan yoldur». Gəlin bu iki yolun bir-birindən nə ilə
  fərqləndiyinə baxaq.</p>
<ol type="1">
  <li>
    <p>Fərq bundadır ki, iki <em>yoldan biri çətin, digəri isə
        asandır</em>. Asan yol izzətə aparmır. Şöhrət həmişə çətin əməyin
      nəticəsində əldə edilir. Qədim yunan şairi Hesiod yazırdı: «Bolluqda
      pislik tapmaq asandır; yol hamardır və o, yüksəklikdə yerləşir;
      xeyirxahlıq önündə əbədi yaşayan allahlar isə zəhmət çəkiblər».
      Pifaqor<a href="#fn37" class="footnote-ref" id="fnref37" role="doc-noteref"><sup>37</sup></a> məktəbinin davamçısı
      olan qədim
      yunan dramaturqu Epixarm yazırdı: «Yaxşı şeylərin müqabilində allahlar
      bizdən ağır zəhmət tələb edir. Ay oğlan, rahat yolun həsrətini çəkmə ki,
      çətinlik biçməyəsən».</p>
  </li>
</ol>
<p>Bir dəfə İngilis parlamentinin deputatlarından biri çox yaxşı çıxış
  etmişdi. Deputatın qardaşı nəyə görə ailədə bütün istedadın yalnız onda
  olduğunu, qalan qardaşların isə bu bacarıqlardan məhrum olduğunu
  düşünmüşdü. Sonra yadına düşdü ki, bütün qardaşlar oynadığı vaxt o
  işləyirdi. Hətta insan ilk baxışdan hansısa işin öhdəsindən asanlıqla
  gələndə, bunun arxasında həmişə böyük əmək durur. Məharətli fortepiano
  ifaçısının və ya tennis çempionunun uğurunun arxasında böyük zəhmət və
  alın təri dayanır. Ucalığa aparan yol yalnız zəhmətdən keçir. Başqa yol
  isə hiylə və tələyə yönəldir.</p>
<ol start="2" type="1">
  <li>
    <p>Fərq ondadır ki, <em>iki yoldan biri uzun, digəri qısadır</em>.
      Nadir halda bəzi şeylər dərhal, mükəmməl və uğurlu olur. Əksər hallarda
      uğur ağır zəhmətin nəticəsidir. Görkəmli qədim Roma şairi Horatsi böyük
      oğlu Pisona məsləhət görür ki, əsər yazanda onu dərc etməmişdən əvvəl
      vərəqlərini doqquz il gizlətsin. Sonra yazır ki, böyük oğlu Pison öz
      şeirlərini məşhur tənqidçi və şair Kvintili Vara<a href="#fn38" class="footnote-ref" id="fnref38"
        role="doc-noteref"><sup>38</sup></a>
      göstərirdi. Kvintili Var Vergilinin və Horatsinin dostu idi. Kvintili
      Var deyirdi: «Onları poz, şeir pis alınıb. Onların üzərində yenidən
      işlə». «Eneida»nın yazılması böyük Roma şairi Vergilinin ömrünün son on
      ilini apardı. Ölənə yaxın onu məhv etmək istədi. Çünki o, bunu mükəmməl
      əsər hesab etmirdi. Lakin dostları ona mane oldu. Platonun «Dövlət» adlı
      dialoqu çox sadə cümlə ilə başlayır: «Dünən mən ilahəyə dua etmək üçün
      Aristonun oğlu Qlaukonla Pireyə getdim». Platonun əlyazmasında bu
      cümlənin nə az, nə çox, düz on üç variantı var. Xəttat vurğunu düzgün
      qeyd etməyə çalışaraq, bir-birinin ardınca bir neçə versiya yazıb.
      İngilis şairi Tomas Qreyin «Kənd qəbiristanlığında yazılmış elegiya»
      əsəri ölməz əsərlər sırasındadır. O, bu əsəri 1742-ci ildə yazmağa
      başladı. İlk dəfə həmin əsər 12 iyun 1750-ci ildə işıq üzü gördü.
      Elegiyanın mükəmməlliyi üçün səkkiz il lazım gəlmişdi. Heç kim şah əsərə
      qısa yolla nail olmayıb. Müasir dövrdə biz, adətən, tez nəticələr vəd
      edən qısa, həmçinin nəticələri uzaq görünən uzun yollarla qarşılaşırıq.
      Amma davamlı işlər tez həyata keçmir. Ən yaxşı yol — uzun
      yoldur.</p>
  </li>
  <li>
    <p>Daha bir fərq ondan ibarətdir ki, <em>bir yol nizamlı, digər yol
        isə nizamsızdır</em>. Nizam-intizam olmadan, heç vaxt heç nəyə nail
      olmaq mümkün deyil. Çox idmançılar nizam-intizamdan əl çəksəydilər, ya
      həlak olar, ya da məğlub olardılar. Nizam-intizama riayət etməyənlərə
      aid ən faciəli nümunələrdən biri ingilis romantik şairi Semyuel
      Kolericdir. Tarixdə belə böyük zəkaya malik şəxsin bu qədər az şeylər
      etməsi baş verməyib. O, orduya qoşulmaq üçün Kembric Universitetini tərk
      edib; sonra o, bilikli olmasına baxmayaraq, atı təmizləyə bilmədiyi üçün
      ordudan getməli olub; o, yenidən universitetə ​​daxil olub, amma alimlik
      dərəcəsi almadan bitirib. O, on seriyası çıxan «Müşahidəçi» qəzetini
      nəşr etməyə başlayıb. Sonra bu iş də dayandırıb. Onun haqqında belə
      deyirdilər: «O, görüləcək işlərini həmişə yarımçıq qoyur. Koleric gözəl
      poetik istedada malikdir, lakin onun bir şeyi çatışmır: o, diqqətini
      cəmləmək və səy göstərmək bacarığına sahib deyil». Kolericin dediyi
      kimi, onun ağlında «yazılası, amma yazılmamış» müxtəlif kitablar hazır
      idi. Bu kitablar yalnız Kolericin ağlında qaldı və heç vaxt
      tamamlanmadı. Çünki o özünü onları yazmağa məcbur edə bilmədi.
      Nizam-intizam olmadan heç kim heç vaxt şöhrət qazana bilməz. Qazananlar
      isə onu qoruyub saxlaya bilməz.</p>
  </li>
  <li>
    <p>Başqa bir fərq — bir <em>yolun düşünülmüş, digər yolun isə
        düşünülməmiş</em> olmasıdır. Bütün mahiyyət də elə bundadır. Heç kim
      əvvəlcə düşünmədən heç vaxt asan, qısa və nizamsız yolla gedə bilməz. Bu
      dünyada hər şeyin iki tərəfi var: onlar indi necə görünür və sonra necə
      görünəcək. İlk baxışdan asan yol gözəl, çətin yol isə sıxıcı görünə
      bilər. Hər şeyi düzgün dəyərləndirmək üçün yolun əvvəlinə deyil, sonuna
      baxmaq lazımdır. Bəzi şeyləri vaxt baxımından deyil, əbədiyyət
      baxımından görmək lazımdır.</p>
  </li>
</ol>
<p><strong>15-20</strong></p>
<h2 id="yalançi-peyğəmbərlər-matta-715-20">YALANÇI PEYĞƏMBƏRLƏR (Matta
  7:15-20)</h2>
<p>Bu hissədəki hər söz və hər ifadə, demək olar ki, onu ilk dəfə eşidən
  yəhudilərin ağlında əks-səda yaratmalı idi. Yəhudilər <em>yalançı
    peyğəmbərləri</em> yaxşı tanıyırdılar. Yeremya peyğəmbər dəfələrlə
  yalançı peyğəmbərlərlə üzləşmişdi. Onlar asanlıqla «Sülh, sülh;
  deyirlər, amma sülh yoxdur» deyirdilər (<em>Yeremya 6:14; 8:11</em>).
  Yalançı peyğəmbərləri və hökmdarları qurd adlandırırdılar. Çətin
  vaxtlarda Yezekel peyğəmbər deyirdi: «Ölkə içindəki başçıları ovunu
  parçalayan canavar kimidir, haqsız muzd əldə etmək üçün qan tökür, cana
  qıyırlar» (<em>Yezekel 22:27</em>) «Başçıları nərildəyən aslanlara
  bənzəyir, hakimləri axşam gəzən ac qurdlar kimi səhərə qədər bir şey
  qoymaz. Peyğəmbərləri məsuliyyətsiz, xain adamlardır, kahinləri müqəddəs
  olanı murdarlayıb» deyəndə, İsraildəki faciəli vəziyyəti təsvir edirdi
  (<em>Sefanya 3:3-4a</em>).</p>
<p>Həvari Paul Efesdəki ağsaqqallarla vidalaşanda, onları gözləyən
  təhlükələr barədə xəbərdarlıq edib dedi: «Bilirəm ki, mən gedəndən sonra
  sürüyə rəhm etməyən yırtıcı canavarlar aranıza soxulacaq»
  <em>(Həvarilərin İşləri 20:29).</em> İsa da deyirdi ki, şagirdlərini
  qurdlar arasına quzular kimi göndərir <em>(Matta 10:16)</em>. O,
  həmçinin quzular üçün öz canını verən yaxşı çoban haqqında danışırdı
  <em>(Yəhya 10:11)</em>. Burada, bizim qarşımızda hər kəsin dərk edə
  biləcəyi mənzərə yaranır. İsa deyir ki, yalançı peyğəmbərlər <em>quzu
    cildində</em> olan qurdlara bənzəyirlər. Dağlarda və təpələrdə qoyun
  sürülərini otaran çobanlar içərisi xəzli qoyun dərisi olan paltar
  geyinirdilər. Lakin insan çoban olmadan da, çoban paltarını geyinə
  bilər. Peyğəmbərlər xüsusi paltar geyinirdilər. İlyas peyğəmbərin
  cübbəsi var idi <em>(1Padşahlar 19:13-19)</em>. Bu, cod yundan və ya
  tükdən bir geyim idi <em>(2Padşahlar 1:8)</em>. Yunan filosofları
  mantiya geyindiyi kimi, peyğəmbərlər də qoyun dərisindən paltar
  geyinirdilər. Peyğəmbərləri adi insanlardan fərqləndirən də məhz onların
  qoyun dərisindən paltar geyinməsi idi. Bəzən bu paltarı geyinməyə hüququ
  olmayan insanlar da onu geyinirdilər. Məsələn, Zəkəriyyə peyğəmbər
  gələcək dəhşətli günləri təsvir edərkən deyir: «...O daha insanları
  aldatmaq üçün tüklü paltar geyməyəcək» <em>(Zəkəriyyə 13:4)</em>.
  Peyğəmbərlər kimi geyinən, amma heç vaxt peyğəmbər kimi yaşamayan
  insanlar da olub.
</p>
<p>Yalançı peyğəmbərlər qədim dövrlərdə olduğu kimi, Əhdi-Cədid dövründə
  də var idi. Mattanın Müjdəsi təxminən b.e. 85-ci ilində yazılıb. Həmin
  dövrdə də İmanlı Cəmiyyətində peyğəmbərlər var idi. Onlar ölkəni
  dolaşmaq və Cəmiyyətə birbaşa Allahdan gələn sözü çatdırmaq üçün hər
  şeyini tərk edən evsiz-eşiksiz insanlar idi.</p>
<p>Peyğəmbərlər İmanlı Cəmiyyətini ruhlandırırdılar. Onlar Allaha və
  İmanlı Cəmiyyətinə xidmət etmək üçün hər şeyini tərk edən insanlar idi.
  Amma peyğəmbər öz vəzifəsindən asanlıqla sui-istifadə edə bilərdi. Nüfuz
  qazanmaq, yerli imanlı icmalarını aldatmaq, rahat və laqeyd həyat tərzi
  yaşamaq üçün peyğəmbərlik mövqeyindən istifadə edən insanlar var idi.
  <em>Didaxeda</em> və ya birinci əsrə aid «On İki Həvarinin Təlimi» adlı
  İmanlı Cəmiyyətinin ilk dua kitabında sərgərdan peyğəmbərlər haqqında
  maraqlı məlumatlar var. Həqiqi peyğəmbərə böyük hörmət göstərilməli; onu
  qəbul etməli, onun sözünə qulaq asmalı və azadlığı
  məhdudlaşdırılmamalıdır: «Lakin o, bir gündən artıq evdə qalmamalıdır.
  Ehtiyacı olarsa, ikinci gün də qala bilər; üç gün qalarsa, o, artıq
  yalançı peyğəmbərdir». O, çörəkdən başqa heç nə istəməməlidir. «Əgər pul
  tələb etsə, deməli, yalançı peyğəmbərdir. Bütün peyğəmbərlər iddia
  edirlər ki, onlar Allahdan ilhamlanıb danışırlar. Lakin onları belə
  sınamaq olar: «Yalançı və həqiqi peyğəmbər xasiyyətlərinə görə
  tanınacaq». «Haqqı öyrədən peyğəmbər öyrətdiyinə əməl etməsə, yalançı
  peyğəmbərdir». Allahdan ilhamlanıb danışdığını iddia edən peyğəmbər
  süfrə açılmasını tələb edib yemək yeyirsə, o, yalançı peyğəmbərdir.
  «Əgər kimsə Allahdan ilhamlandığını iddia edib, «Mənə pul və ya başqa
  bir şey ver» desə, onun sözlərinə qulaq asmayın; əgər yoxsul üçün sədəqə
  istəsə, qoy heç kəs onu qınamasın». «Əgər icmaya sərgərdan-sənətkar
  gəlib evinizdə qalmaq istəsə, qoy çalışıb yesin. Əgər onun əlindən heç
  bir iş gəlmirsə, bekar bir məsihçi kimi yanınızda yaşamasın deyə, onu
  işlə təmin etmək haqqında düşünün... Əgər o, işləmək istəmirsə, onda o,
  məsihçi deyil. Belə insanlardan uzaq durun» (<em>Didaxe,</em> s. 11 və
  12).
</p>
<p>Keçmiş tarixi hadisələr İsa Məsihin bu sözlərini həm ilk dəfə
  eşidənlər, həm də indiki dövrdə yaşayan insanlar üçün eyni məna kəsb
  edir.</p>
<h2 id="onlari-bəhrələrindən-taniyacaqsiniz-matta-715-20-ardı">ONLARI
  BƏHRƏLƏRİNDƏN TANIYACAQSINIZ (Matta 7:15-20 (ardı))</h2>
<p>Yəhudilər, yunanlar və romalılarda belə bir məsəl var idi ki, «Ağac
  meyvəsindən tanınar. Eyni kök, eyni meyvə deməkdir». Roma
  stoisist-filosof Epiktet deyirdi: «Üzüm ağacında zeytun necə bitə bilər?
  Yaxud zeytun ağacında üzüm necə bitə bilər?» (Epiktet: «Söhbətlər»
  2.20). Başqa bir romalı stoisist-filosofu Seneka qeyd edir ki, əncir
  ağacından zeytun yetişmədiyi kimi, şərdən də xeyir hasil olmaz.</p>
<p>Ancaq bu hissədə ilk baxışdan göründüyündən daha dərin məna var. İsa
  Məsih soruşurdu: «Qaratikandan üzüm yığılarmı?» Elə bir qaratikan kolu
  var idi ki, üstündə kiçik üzümlərə bənzər balaca qara giləmeyvələr
  bitirdi. «Yaxud qanqaldan əncir yığılarmı?» Uzaqdan çiçəkləri əncirlə
  səhv salınan qanqal var idi.</p>
<p>İsanın sözlərindəki məna tamamilə aydın, yerində və doğru idi.
  Yalançı peyğəmbər həqiqi peyğəmbərə çox oxşaya bilər; hətta eyni paltarı
  geyinə və eyni tərzdə danışa bilər. Amma fiziki həyat qaratikan və ya
  qanqalın çiçəkləri ilə təmin olunmadığı kimi, ruhani həyat da yalançı
  peyğəmbərin təlimi ilə qidalana bilməz. İstənilən təlim belə sınana
  bilər: həmin təlim insanı həyat yükünü daşımaqda gücləndirib, getməli
  olduğu istiqamətə yönəldirmi?</p>
<p>Gəlin yalançı peyğəmbərlərə və onların xüsusiyyətlərinə nəzər salaq.
  Əgər yol dar və ensizdirsə və buna görə onu tapmaq çətindirsə, o zaman
  bizi o yoldan uzaqlaşdıranları deyil, bu yolu tapmağa kömək edən
  müəllimləri axtarmaq üçün çox çalışmalıyıq.</p>
<p>Yalançı peyğəmbərlərin əsas çatışmazlığı <em>eqoistlikdir</em>.
  Həqiqi çoban öz canından çox sürüsünün qayğısına qalır; canavar ancaq
  aclığını doydurmağı düşünür. Yalançı peyğəmbər başqalarına vermək üçün
  deyil, özünün nəsə əldə etməyi üçün öyrədir. Yəhudilər bu təhlükəni
  yaxşı başa düşürdülər. Onların müəllimləri ravvinlər olsalar da, qanunda
  çox vacib bir prinsip var idi: ravvinin peşəsi olmalı və öz zəhməti ilə
  pul qazanmalı idi. O, öyrətdiyinə görə heç bir mənfəət almamalı idi. Bir
  dəfə ravvin Zadok belə demişdi: «Qanunu bildiyinə görə insanların
  qarşısında özünü göstərməkdən ötrü özünə tac, ya da qazmaq üçün kürək
  düzəltmə». Hillel isə belə demişdi: «Kim Qanunun tacını öz məqsədləri
  üçün istifadə edirsə, məhv olacaq». Yəhudilər verdiyi təlimdən şəxsi
  maraqları üçün istifadə edən müəllimləri yaxşı tanıyırdılar. Onların bir
  məqsədi var idi — mənfəət əldə etmək. Müəllimlərin bu tamahkarlığı üç
  formada özünü göstərir.</p>
<p>1. O, yalnız <em>qazanc əldə etmək</em> məqsədi ilə təlim verir.
  İngilis tarixçisi və filosofu Tomas Karleylin<a href="#fn39" class="footnote-ref" id="fnref39"
    role="doc-noteref"><sup>39</sup></a>
  atasının getdiyi İmanlı Cəmiyyətində bir dəfə problem yaranıb. Mübahisə
  cəmiyyətə gələnlərlə vaiz arasında pul və maaşla bağlı olub. Hər iki
  tərəf çox mübahisə edəndən sonra, Tomas Karleylin atası ayağa qalxaraq
  son nöqtəni qoyub: «Muzdluya maaşını verin, getsin». Heç kim müftə
  işləyə bilməz. Yalnız bəziləri maddi problemlərin güclü təzyiqi altında
  yaxşı işləyə bilər. Lakin təlimin ən böyük üstünlüyü əməkhaqqında deyil,
  vəzçinin uşaqlara, gənclərə, qadın və kişilərə həqiqəti açıqladığı zaman
  yaranan dərin duyğudadır.</p>
<p>2. O, yalnız <em>nüfuzu üçün</em> öyrədə bilər. İnsan ya başqalarına
  kömək etmək, ya da başqalarına necə ağıllı olduğunu göstərmək üçün
  öyrədə bilər. Bir nəfər belə demişdi: «Heç kim eyni zamanda özünün çox
  ağıllı olduğunu və Məsihin möhtəşəm olduğunu sübut edə bilməz».
  Müəllimin ən sonuncu düşündüyü şey nüfuz olmalıdır. J. P. Straders ömrü
  boyu kiçik Presviterian kilsəsində xidmət etmişdi, halbuki o,
  İngiltərədə istənilən kafedrada çıxış edə bilərdi. İnsanlar onu
  tanıdıqca daha çox sevirdilər. Bir dəfə iki nəfər onun haqqında
  danışırdı. Onlardan biri Stradersin bütün işlərini bilirdi, lakin onu
  şəxsən tanımırdı. Stradersin səylə vəz etdiyini xatırlayaraq deyirdi:
  «Straders Səmavi Padşahlıqda ilk sıranı tutacaq». Digəri isə Stradersi
  şəxsən tanıyırdı. O, belə cavab vermişdi: «Harada olursa olsun, Straders
  ilk sırada özünü narahat hiss edəcək». Elə müəllim və təbliğçilər var
  ki, vəzlərinə şəxsi davranışlarının təlimatı kimi baxırlar. Yalançı
  peyğəmbər göz önündə olmaq istəyir, əsl peyğəmbər isə kölgədə qalmağa
  çalışır.</p>
<p>3. O, ancaq <em>öz fikirlərini yaymaq üçün</em> öyrədə bilər. Yalançı
  peyğəmbərlər həqiqəti öz baxışlarına əsasən yaymağa çalışırlar, həqiqi
  peyğəmbər isə həqiqəti Allahın nəzərinə əsasən çatdırmağa cəhd edir.
  Düzdür, özü dərk etdiyi kimi çatdırır. Amma vaizlərdən biri haqqında
  deyilir ki, o, vəz edərkən vaxtaşırı dayanır, «sanki bir səsə qulaq
  asırdı». Həqiqi peyğəmbər ilk öncə Allahın səsinə qulaq asır, sonra
  insanlarla danışır. O, Allahın Sözünü danışan səs olduğunu heç vaxt
  unutmur. O, həmişə xatırlayır ki, Allahın lütfünü insanlara nazil edən
  bir kanaldır. Müəllim və təbliğçinin vəzifəsi insanlara öz fikirlərini
  və həqiqətlərini deyil, İsa Məsihdə verilən həqiqəti çatdırmaqdır.</p>
<h2 id="saxta-bəhrələr-matta-715-20-ardı">SAXTA BƏHRƏLƏR (Matta 7:15-20
  (ardı))</h2>
<p>Bu hissədə yalançı peyğəmbərlərin gətirdiyi zərərli bəhrələr haqqında
  çox şey danışılır. Yalançı peyğəmbərlər hansı pis təsirləri və zərərli
  bəhrələri gətirə bilər?</p>
<p>1. Əgər <em>təlim yalnız davranış normalarına və ayinlərə zahirən
    riayət etməyə yönəlmiş bir iman yolu yaradırsa</em>, deməli,
  yanlışdır.</p>
<p>İlahiyyatçılar və fariseylər məhz burada yanılıblar. Onların
  fikrincə, Allahın yolu formal mərasim qanununa riayət edilməsinə
  əsaslanır. Əllərini düzgün qaydada yuyan, şənbə günləri iki əncirdən
  ağır heç nə daşımayan, qanunla icazə veriləndən artıq yol getməyən,
  bağındakı ədviyyat və göyərtilərdən də onda birini verən adam xeyirxah
  insandır.</p>
<p>İman yolunu dindar insanın zahiri təzahürləri ilə qarışdırmaq çətin
  deyil. Hətta öyrətmək olar ki, Allaha iman — İmanlı Cəmiyyətinə getmək,
  cəmiyyət qarşısındakı maliyyə öhdəliklərini yerinə yetirmək, Müqəddəs
  Kitabı oxumaqdır. İnsan bütün bunları etsə də, məsihçilikdən uzaq düşə
  bilər. Çünki məsihçilik — həm Allaha, həm də insana düzgün münasibət
  göstərməkdir.</p>
<p>2. Əgər təlim <em>yalnız qadağalardan</em> ibarətdirsə, o, yanlışdır.
  Bir sıra qadağalara əsaslanan hər hansı bir iman yolu — «Belə etmək
  olmaz!» — saxta yoldur. Məsihçi olmağa qərar verən insana belə deyən
  müəllimlər var: «Bundan sonra sən kinoya getməyəcəksən; bundan sonra
  rəqs etməyəcəksən; bundan sonra siqaret çəkməyəcəksən; gözlərinə sürmə
  çəkməyəcək və dodaqlarını boyamayacaqsan; bundan sonra roman və qəzetlər
  oxumayacaqsan; bundan sonra teatra getməyəcəksən».</p>
<p>Əgər insan yalnız bu və ya digərindən çəkinməklə məsihçi olsaydı,
  məsihçilik daha sadə iman yolu olardı. Lakin məsihçiliyin mahiyyəti
  nədənsə çəkinməkdə deyil, nəsə etməkdədir. Laqeyd davranış heç vaxt
  Allahın sevgisinə cavab ola bilməz.</p>
<p>3. <em>İman yolunu asanlaşdıran</em> təlim saxtadır. Paulun dövründə
  də yalançı peyğəmbərlər var idi. Onların təlimlərini Romalılara məktub
  6-cı fəsildə görmək olar. Onlar Paula deyirdilər: «Sən kainatda Allah
  məhəbbətindən böyük heç nə olmadığına inanırsan?» — «Bəli, inanıram». —
  «Bəs sən Allahın lütfünün hər hansı bir günahı bağışlayacaq qədər böyük
  olduğuna inanırsan?» — «Bəli». — «Əgər belədirsə, onda gedək və ürəyimiz
  istədiyi qədər günah işlətməyə davam edək. Allah onsuz da bağışlayacaq.
  Bundan başqa, günahlarımız Allahın Öz böyük lütfünü göstərməsi üçün
  yaxşı imkandır». Bu cür iman yolu Allahın məhəbbətini təhqir edir.</p>
<p>İman yolunu sarsılmazlıqdan məhrum edən, məsihçilikdən Çarmıxı ləğv
  edən, Məsihin ciddiliyini aradan qaldıran, mühakiməni arxa plana atan və
  insanları günaha laqeyd yanaşmağa sövq edən istənilən təlim yalançı
  təlimdir.</p>
<p>4. Əgər təlim <em>iman yolunu həyatdan ayırırsa</em>, deməli,
  yanlışdır. Məsihçinin həyatda və dünyəvi işlərdə yeri olmadığını deyən
  istənilən təlim yalandır. Rahiblərin və münzəvilərin səhvi də elə bunda
  idi. Onlar inanırdılar ki, məsihçi həyatı yaşamaq üçün səhraya və ya
  monastıra üz tutaraq dünyanın cazibəsindən və imtahanlarından
  qurtulmalıdır. Onlar elə hesab edirdilər ki, dünyəvi həyatı tərk etməklə
  həqiqi məsihçi ola bilərlər. İsa Məsih şagirdləri üçün belə dua
  etmişdir: «Onları dünyadan götürməyi deyil, şər olandan qorumağı Səndən
  xahiş edirəm» (<em>Yəhya 17:15</em>). Biz öz məsihçi prinsiplərini
  qəzetdəki gündəlik işi ilə uyğunlaşdıra bilməyən bir jurnalist haqqında
  eşitmişik. O, sırf ruhani jurnalda işləmək üçün öz işini tərk edib.
  Fərarilik edən yaxşı əsgər ola bilməz. Eləcə də fərarilik edən məsihçi
  Məsihin əsgəri ola bilməz. Əgər maya xəmirə daxil olmaqdan imtina
  edərsə, xəmiri necə mayalandıra bilər? Əgər şəhadət iman etməyənlər üçün
  nəzərdə tutulmayıbsa, onun dəyəri nədir? İnsanları həyata münasibətdə
  yalnız «müşahidəçi» olmağa səsləyən istənilən təlim yalandır. Məsihçi
  eyvandakı müşahidəçi deyil, bütün həyat mübarizələrində fəal iştirak
  edən şəxsdir.</p>
<p>5. <em>Təkəbbürə və uzaqlaşmağa səbəb olan</em> təlim yanlışdır.
  İnsanı qapalı bir məzhəbə qoşulmağa və dünyaya günahkar kimi baxmağa
  təşviq edən hər hansı təlim yalançı təlimdir. İman yolunun vəzifəsi
  ayırıcı divarlar ucaltmaq deyil, onları yıxmaqdır. İsa Məsihin arzusu o
  idi ki, bir sürü və bir Çoban olsun (<em>Yəhya 10:16</em>). Özünü xüsusi
  hesab etmək iman yolu deyil, ona ziddir.</p>
<p>İman yolu insanları bir araya gətirməlidir, bir-birindən
  ayırmamalıdır. İman yolu insanları bir ailədə birləşdirməlidir, onları
  düşmənçilik edən qruplara bölməməlidir. Allahın lütfü üzərində inhisara
  (monopoliya) malik olduğunu iddia edən hər hansı imanlı cəmiyyətin və ya
  təriqətin öyrətdiyi təlim yanlışdır. Çünki Məsih parçalamır, əksinə,
  birləşdirir.</p>
<p><strong>21-23</strong></p>
<h2 id="saxta-bəhanə-altinda-matta-721-23">SAXTA BƏHANƏ ALTINDA (Matta
  7:21-23) </h2>
<p>Bu hissədə heyrətamiz bir məqamı qeyd etmək lazımdır: İsa Məsih
  deyirdi ki, yalançı peyğəmbərlərin bir çoxu təsirli sözlər danışacaq və
  möcüzəli işlər görəcəklər. Biz qədim dünyanın necə olduğunu
  xatırlamalıyıq. Qədimdə möcüzələr yaratmaq adi hal idi. Bu cür
  möcüzələrin çoxluğu qədimdə xəstəliklər haqqında təsəvvürlərin nəticəsi
  idi. Qədimdə bütün xəstəliklər cinlərin fəaliyyəti ilə
  əlaqələndirilirdi. Belə hesab olunurdu ki, insan xəstələnibsə, deməli,
  cin ona zərər yetirib, yaxud bədəninin hər hansı üzvünə və ya orqanına
  daxil olub. Buna görə də pis ruhları qovmaqla şəfaya nail olmağa
  çalışırdılar. Bu səbəbdən, müasir dillə desək, bu qədər xəstəliklərin
  kökü insan psixikasında olurdu. Beləcə bunların şəfası da psixikadan
  irəli gəlirdi. Əgər insan özünü cinə tutulduğuna inandıra bilirdisə,
  həmin adam, şübhəsiz ki, xəstələnirdi. Əgər kimsə onu iblisin
  hakimiyyətinin dağıldığına inandıra bilsəydi, təbii ki, o sağalırdı.</p>
<p>İmanlı Cəmiyyətinin ağsaqqalları heç vaxt bütpərəstlik möcüzələrini
  inkar etmirdilər. Qədim Roma ensiklopedisti Sels Məsihin göstərdiyi
  möcüzələrə cavab olaraq Eskulapus və ya Apollona aid edilən möcüzələrdən
  bəhs edirdi. Bu arqumentlərə cavab verən ilk məsihçi ilahiyyatçısı və
  filosofu Origen həmin möcüzələrin varlığını inkar etmirdi. «Özlüyündə
  belə bir şəfa gücü nə yaxşı, nə də pisdir. O, həm allahsız, həm də saleh
  insanlar üçün mövcuddur» (Origen: «Selsə qarşı» 3:22). Hətta
  Əhdi-Cədiddə biz İsanın adından istifadə edib cinləri qovan cindarlar
  haqqında oxuyuruq (<em>Həvarilərin İşləri 19:13</em>). Onların arasında
  İsanın İlahiliyini qəbul etməyən və adından istifadə edərək cinə
  tutulmuş insanlara möcüzəvi təsir göstərən çoxlu insanlar və şarlatanlar
  da var idi. İsa burada deyir ki, hiylə ilə Onun adından istifadə edənlər
  üçün hesabat günü gələcək; onların əsl niyyətləri üzə çıxacaq və Allahın
  hüzurundan qovulacaqlar.</p>
<p>Bu hissədə iki böyük həqiqət öz əksini tapmışdır: insanın
  səmimiyyətini yoxlamağın yalnız bir yolu var — bu da onun əməlləridir.
  Gözəl sözlər yaxşı əməlləri əvəz edə bilməz. Sevgini ancaq itaətlə sübut
  etmək olar. Bir insanı sevdiyini deyib, ürəyini parçalayan işlər görmək
  mənasızdır. Yəqin ki, gəncliyimizdə hamımız anamıza «Ana, mən səni o
  qədər sevirəm ki» demişik. Anamız isə hərdən fikirli halda gülümsəyərək
  deyirdi: «Kaş bunu əməllərinlə göstərəsən». Beləcə biz çox vaxt
  sözlərimizlə Allaha iman etdiyimizi deyirik, sonra isə həyat tərzimizlə
  Onu inkar edirik. İman etdiyimizi iqrar etmək çətin deyil, amma məsihçi
  həyat tərzi yaşamaq çətindir. İmanı əməlsiz göstərməkdə ziddiyyət var.
  İtaətsiz məhəbbət göstərmək isə mümkün deyil.</p>
<p>Amma bu hissədə mühakimədən də bəhs olunur. Bütün hissə boyu qisas və
  mühakimə gününü görmək olar. İnsan uzun müddət yalan danışa və öz
  məqsədlərini gizlədə bilər. Lakin gün gələcək ki, yalan üzə çıxacaq və
  hər şey ifşa olunacaq. Öz sözümüzlə insanları aldada bilərik, amma
  Allahı yox. «Fikirlərimi uzaqdan duyursan» (<em>77 səh. Zəbur
    139:2</em>). Bir sözlə, hər bir insanın qəlbində olanı görən Allahı heç
  kim aldada bilməz.</p>
<p><strong>24-27</strong></p>
<h2 id="yeganə-düzgün-təməl-matta-724-27">YEGANƏ DÜZGÜN TƏMƏL (Matta
  7:24-27) </h2>
<p>İsa Məsih sözün hər iki mənasında hər şeyə bələd idi. O, Müqəddəs
  Yazılar üzrə mütəxəssis idi. İsa bu fikri Məsəllər kitabının
  müəllifindən götürmüşdür: «Qopan tufan şəri süpürüb aparar, salehin
  təməli əbədi qalar» (<em>Süleymanın məsəlləri 10:25</em>). Onun məsəl
  çəkdiyi iki ev və iki bənna mənzərəsi buradan qaynaqlanır. İsa eyni
  zamanda həyat mütəxəssisi idi. Peşəsindən irəli gələrək, O, evlərin
  tikintisi ilə bağlı hər şeyi bilirdi. O, evin təməli haqqında danışanda,
  nədən bəhs etdiyini bilirdi. Bu məsələ elmi araşdırmanın məhsulu deyil.
  Bu məsələ təcrübədən götürülmüş mütəxəssisin fikridir. İsraildə bənnalar
  hər şeyə diqqət yetirməli və qabağı görməli idilər. Orada yayda gözəl
  qumlu çuxurlara bənzəyən, qışda isə gur çaylara çevrilən çoxlu yarğanlar
  var idi. İnşaatçı düşünə bilərdi ki, ev tikmək üçün əlverişli yer tapıb.
  Əgər o, uzaqgörən olmasa, qurumuş çay yarğanında ev tikə bilərdi. Amma
  qış başlayanda, ev uça bilərdi. Adi bir yerdə belə, torpağı qazıb daşlı
  yerə çatmadan evi yumşaq qumun üstündə tikmək cəlbedici görünürdü. Amma
  bu, düşünülməmiş bədbəxtlik olardı.</p>
<p>Yalnız möhkəm təməllər üzərində qurulan evlər tufana tab gətirə
  bilər. Eləcə də möhkəm təməl üzərində qurulan həyat, bütün sınaqdan
  uğurla keçə bilər. İsa insanlardan iki şey tələb edirdi.</p>
<p>1. O tələb edirdi ki, insanlar Onu <em>eşitsinlər</em>. Problem
  ondadır ki, insanlar indi də İsanın nə dediyini və İmanlı Cəmiyyətinin
  nə öyrətdiyini bilmir. Əslində, vəziyyət daha da qəlizdir: insanlar
  İsanın dedikləri və ya İmanlı Cəmiyyətinin öyrətdikləri barədə tamamilə
  səhv təsəvvürə malikdirlər. Dürüst insan hər hansı bir insanı və ya
  təşkilatı onu dinləmədən mühakimə etməməlidir. Bu gün çoxlarının etdiyi
  də məhz elə budur. Məsihçi həyatında ilk addım — İsa Məsihin nə dediyinə
  qulaq asmaqdır.</p>
<p>2. İsa tələb edir ki, insanlar <em>hərəkət etsinlər</em>. Bilik
  əməllə icra olunanda yerində olur. Məsələn, bir insan məsihçi etikası
  imtahanından uğurla keçə bilər, amma məsihçi ola bilməz. Bilik əmələ,
  nəzəriyyə təcrübəyə, ilahiyyat isə həyat tərzinə çevrilməlidir. Həkimə
  gedib məsləhətini qəbul etməməyimiz mənasızdır. Məsləhətlərə əməl etməyə
  hazır olmayan biri üçün mütəxəssisin yanına getməyin mənası yoxdur. Buna
  baxmayaraq, minlərlə insan bazar günləri İsa Məsihin təliminə qulaq asır
  və Onun nə öyrətdiyini yaxşı bilir. Ancaq onlara əməl etmək üçün az səy
  göstərir və ya heç nə etmir. İsanın davamçısı olmaq istəyən hər kəs
  <em>dinləməli və əməl etməlidir</em>.
</p>
<p>Bəs hər iki mənanı eyni anda birləşdirən söz varmı? Bəli, var. Bu,
  <em>itaət etmək</em> sözüdür. İsa bizdən qeyd-şərtsiz itaət etməyi tələb
  edir. İtaət etməyi öyrənmək — həyatda ən vacib şeydir.
</p>
<p>Bir dəfə qəzetdə hərbi dənizçinin nizam-intizamı pozduğuna görə çox
  amansız cəzası haqqında yazmışdılar. Cəza o qədər ağır idi ki, bəzi
  mülki məhkəmələr bunun həddindən artıq sərt cəza olduğunu hesab
  etmişdilər. Qəzetlərdən biri oxucular arasında cəzanın şiddəti ilə bağlı
  sorğu apardı. Bir vaxtlar donanmada xidmət edən bir adam cavab verdi ki,
  cəza çox da ağır deyil. O hesab edirdi ki, nizam qaydalarına tabe olmaq
  çox vacib məsələdir. Çünki nizam-intizamın məqsədi — insanın əmrləri
  sorğu-sualsız yerinə yetirməsindən ibarətdir. İnsan həyatı bu cür
  itaətdən asılı ola bilər. Həmin oxucu öz həyatından növbəti hekayəni
  misal gətirdi: bir dəfə o, açıq dənizdə daha ağır gəmini dəmir trosla
  yedəkləyən motorlu qayıqda idi. Birdən küləyin əsdiyi və dəniz suyunun
  sıçradığı vaxt kapitanının «Uzan!» deyə qışqırdığını eşitdi. Motorlu
  qayığın bütün ekipajı dərhal göyərtəyə uzandı. Həmin anda dəmir tros
  qırıldı. Onun qırılan ucu quduz polad ilan kimi havada oynadı. Əgər
  kimsə zərbə alsaydı, yerindəcə öləcəkdi. Lakin bütün komanda avtomatik
  olaraq əmrə tabe oldu və heç kim zərər görmədi. Əgər kimsə mübahisə və
  ya «Nə üçün?» soruşsaydı, bu onun sonu olardı. İtaət həyatları xilas
  etdi.</p>
<p>İsa Məsih də bizdən məhz bu cür itaət tələb edir. İsa bəyan edir ki,
  Ona itaət etmək — həyatın etibarlı təməlidir. O, həmçinin deyir ki, Ona
  itaət üzərində qurulan həyat, hansı tufanın baş verməsindən asılı
  olmayaraq, tamamilə təhlükəsizdir.</p>
