<h1>23-cü fəsil</h1>
<p><strong>1-4</strong></p>
<h2 id="dini-yükə-çevirdilər-matta-231-4">DİNİ YÜKƏ ÇEVİRDİLƏR (Matta
  23:1-4)</h2>
<p>Burada artıq fariseylərin xüsusiyyətləri görünməyə başlayır. Biz
  burada yəhudilərin imanın davamlılığına əminliyini görürük. Allah Musa
  peyğəmbərə Qanun verdi. Musa onu Yeşuaya, Yeşua ilahiyyatçılara,
  ağsaqqallar peyğəmbərlərə, peyğəmbərlər isə ilahiyyatçılara və
  fariseylərə ötürdülər.</p>
<p>Bir anlıq da olsa, düşünmək olmaz ki, İsa Məsih bütün norma və
  qaydalarla ilahiyyatçılar və fariseylərin Adamı idi. İsa onlara deyir:
  «Musanın Allahdan aldığı Qanunun böyük prinsiplərini ilahiyyatçılar və
  fariseylər sizə öyrətdiklərinə görə onlara riayət etməlisiniz».
  <em>Matta 5:17-20</em>-ni öyrənərkən, biz bu prinsiplərin nə olduğunu
  görürük. Bütün On Əmr iki böyük prinsipə əsaslanır. Onlar
  <em>ehtirama</em> — Allaha, Allahın adına, Allahın gününə və Allahın
  bizə bəxş etdiyi valideynlərə ehtirama əsaslanır. Onların əsasında
  <em>hörmət</em> — insan həyatına, insanın malına, şəxsiyyətinə,
  nüfuzuna, özünə hörmət durur. Bu prinsiplər əbədidir. Nə qədər ki
  ilahiyyatçılar, fariseylər Allaha ehtiram etməyi və insana hörmət
  göstərməyi öyrədirdilər, onların təlimi həmişə böyük təsirə malik
  idi.
</p>
<p>Lakin onların din anlayışının əsas bir nəticəsi var idi: onlar dini
  minlərlə qayda və qanunlara, <em>dözülməz bir yükə çevirdilər</em>.
  Dinin təqdimatının meyarı budur: din insanı yuxarı qaldıran qanaddır,
  yoxsa onu aşağı çəkən ağırlıq? İnsana sevinc gətirir, yoxsa kədər?
  İnsanın dini ona kömək edir, yoxsa onu təqib edir? Din insanın yükünü
  çəkir, yoxsa insan dinin? Din öz yükü və qadağaları ilə insanı əzməyə
  başlayanda həqiqi din olmaqdan çıxır.</p>
<p>Fariseylər heç bir güzəştə icazə vermirdilər. Onların məqsədi «Qanun
  ətrafında hasar çəkmək» idi. Onlar heç bir qaydanı rahatlaşdırmaq və ya
  aradan qaldırmaq istəmirdilər. Din yükə çevrildikdə əsl din olmaqdan
  uzaqlaşır.</p>
<p><strong>5-12</strong></p>
<h2 id="zahiri-din-matta-235-12">ZAHİRİ DİN (Matta 23:5-12)</h2>
<p>Fariseylərin dini istər-istəməz zahiri olmaq məcburiyyətində idi və
  belə də oldu. Əgər din saysız-hesabsız norma və qaydalara əməl
  etməkdirsə, onda insan başqalarının onun bu norma və qaydalara necə əməl
  etdiyini, mükəmməlliyini görsünlər deyə diqqət yetirir. İsa Məsih
  fariseylərin diqqət çəkmək xətrinə etdiyi bəzi hərəkət və vərdişləri
  xüsusilə vurğulayır.</p>
<p>Onlar <em>dua qutucuqlarını</em> genişləndirirlər. <em>Çıxış
    13:9</em>-da deyilir: «Qoy bu əlinizdə nişanə və gözlərinizin önündə
  xatirə olsun ki, Rəbbin qanunu dilinizdən düşməsin». Bu fikir başqa
  yerdə də təkrarlanır: «Qoy bu əlinizdə nişanə və gözünüz önündə xatirə
  olsun...» (<em>Çıxış 13:16; Qanunun təkrarı 6:8; 11:18</em>). Bu əmrləri
  yerinə yetirmək üçün yəhudilər dua zamanı özləri ilə <em>tefillin</em>
  və ya <em>filakteriyalar</em>, yəni <em>dua qutucuqları</em>
  daşıyırdılar. Onları şənbə və müqəddəs günlərdən başqa bütün günlərdə
  daşıyırdılar. Bunlar bir növ kiçik dəri qutucuqlardır. Biri biləkdə,
  biri də alında daşınır. Biləyə taxılan qutucuq bir bölməsi olan kiçik
  dəri qutudur, içərisində Müqəddəs Kitabdan dörd ayə yazılmış perqament
  tumarcığı var: <em>Çıxış 13:1-10; 13:11-16; Qanunun təkrarı 6:4-9;
    13:1-21</em>. Üzərində bu mətnlərdən birinin yazıldığı, dörd kiçik
  bölməsi olan, hər birində də bir tumarcıq yerləşən eyni cür dəri qutu
  alına taxılırdı. Fariseylər özlərinə diqqət çəkmək üçün bu
  <em>filakteriyaları</em> taxmaqla kifayətlənmirdilər. Qanuna itaət
  etdiklərini və nümunəvi ibadətlərini hər kəsə göstərmək üçün onlar bu
  qutuları xüsusilə böyütmüşdülər.
</p>
<p>Onlar <em>geyimlərinin qotazlarını</em> uzadırdılar. Yunan dilində
  həmin geyimə <em>kraspeda</em>, qədim ibrani dilində isə <em>sisit</em>
  deyilirdi<em>.</em> <em>Saylar kitabı 15:37-41 və Qanunun təkrarı
    22:12</em>-də biz oxuyuruq ki, Allah Öz xalqına paltarlarının ətəyinə
  <em>qotaz</em> taxmağı əmr etmişdi. Xalq həmin qotazlara baxanda Rəbbin
  bütün əmrlərini xatırlamalı idilər. Bu qotazlar paltarın kənarlarında
  dörd qotaza bənzəyirdi. Daha sonra yəhudilər onları alt paltarlarına
  taxdılar. İndi onlar mömin yəhudinin ibadət üçün taxdığı dua şalındakı
  qotazlarda saxlanılır. Fariseylər bu qotazları təqva əlaməti olsun deyə
  böyüdürdülər. Artıq onlar insana əmrləri xatırlatmırdı. Əksinə, bütün
  diqqəti insana çəkirdilər.
</p>
<p>Bundan əlavə, fariseylər ziyafətlərdə ev sahibinin sağ və sol
  tərəfində yuxarı başda oturmağı xoşlayırdılar. Onlar sinaqoqlarda baş
  kürsülərdə oturmağı sevirdilər. İsraildə arxa oturacaqları uşaqlar və ən
  əhəmiyyətsiz insanlar tuturdular. Oturacaqlar nə qədər öndə olsa, hörmət
  bir o qədər böyük olardı. Ən hörmətlisi <em>camaatla üz-üzə qalan</em>
  ağsaqqalların yerləri idi. Orada oturanı hamı görürdü və bütün ibadət
  boyu o, hər kəsin görə biləcəyi xüsusi möminliyini nümayiş etdirə
  bilərdi. Bundan başqa, fariseylər onlara ravvin kimi və böyük hörmətlə
  müraciət edilməsini xoşlayırdılar. Onlar özlərinə qarşı ata-analarına
  etdiyi hörmətdən daha çoxuna iddia edirdilər. Bunu belə
  əsaslandırırdılar ki, ata-ana insana cismani ömür verir, müəllim isə
  əbədi həyat verir. Onlar hətta Elişanın İlyası çağırdığı (<em>2Padşahlar
    2:12</em>) və iman atalarının çağırıldığı kimi <em>mənim atam</em> deyə
  çağırılmalarını xoşlayırdılar.</p>
<p>İsa Məsih bəyan edir ki, məsihçinin yalnız bir Müəllimi var — O da
  Məsihdir. Göydə yalnız bir Ata var — O da Allahdır. Məsihçi bunu yaddan
  çıxartmamalıdır.</p>
<p>Fariseylər yalnız bir şey haqqında düşünürdülər — diqqəti cəlb edəcək
  şəkildə geyinmək və hərəkət etmək. Məsihçi isə hər şeyi gizli etməlidir
  ki, insanlar xeyirxah əməllərini görüb onu yox, Səmavi Atasını
  tərifləsinlər. Nümayişkarcasına edilən və qəlbə qürur verən din —
  yalançı dindir.</p>
<p><strong>13</strong></p>
<h2 id="qapilarin-bağlanmasi-matta-2313">QAPILARIN BAĞLANMASI (Matta
  23:13) </h2>
<p>Bu fəslin <em>13-26-cı ayələri</em> bütün Əhdi-Cədidin ən dəhşətli və
  haqlı ittihamıdır. Burada biz A.Robertsonun dediyi kimi, «İsanın
  qəzəbinin guruldayan ildırımını» eşidirik. Alman ilahiyyatçısı Plümmerin
  yazdığı kimi, <em>vay halınıza</em> ifadəsi «şiddətli ildırım vurmasına
  bənzəyir... bu ildırım vurması zərbə ilə ifşa edir...».</p>
<p>Burada İsa ilahiyyatçıları və fariseyləri yeddi dəfə <em>ifşa
    edir</em>. Müqəddəs Kitabda onlar <em>vay halınıza</em> sözləri ilə
  başlayır. Yunan dilində bu <em>ouay</em> deməkdir. Bu sözü tərcümə etmək
  çətindir, çünki özündə yalnız <em>qəzəbi</em> deyil, həm də
  <em>kədəri</em> ehtiva edir. Bu sözdə ədalətli qəzəb səslənir, lakin bu,
  insanların inadkar korluğundan qırılan sevən bir qəlbin qəzəbidir. O,
  təkcə amansız qınağı deyil, həm də kəskin faciəvi atmosferi ehtiva
  edir.
</p>
<p><em>İkiüzlülər</em> sözünə təkrar-təkrar rast gəlinir. Əvvəlcə yunan
  dilində <em>hupokrites</em> sözü <em>cavab verən</em> mənasında
  işlədilirdisə, sonradan ifadə və cavabla, yəni dialoqla, səhnə ilə
  əlaqələndirilməyə başladı. Yunan dilində bu söz həm də <em>aktyor</em>
  deməkdir. Sonra bu, sözün ən pis mənasında aktyor mənasını verməyə
  başladı — yəni <em>uyduran, özündən rol oynayan</em>, əsl hisslərini
  gizlətmək üçün maska ​​taxan, fikrində və qəlbində tamamilə fərqli bir şey
  olduğu halda, nümayişkaranə oynayan adam anlamına gəldi.</p>
<p>İsanın nəzərində ilahiyyatçılar və fariseylər rol oynayan insanlar
  idi. İsa Məsih bununla demək istəyirdi ki, fariseylərin din haqqında
  təsəvvürü qaydalara zahirən, nümayişkaranə əməl etməkdən, məharətlə
  filakteriyalar və qotazlar taxmaqdan, qanunun norma və qaydalarına ciddi
  riayət etməkdən ibarət idi. Ürəklərində isə kin, paxıllıq, qürur və
  təkəbbür var idi. İsanın nəzərində ilahiyyatçılar və fariseylər ibadət
  və xeyirxahlıq pərdəsi altında ən allahsız hisslərin hakim olduğu bir
  ürək gizlədən insanlar idi. Bu, imanın mahiyyətini zahiri normalara
  riayət etməkdə və gözlə görünən əməllərdə görən hər bir şəxsə az-çox aid
  olacaq.</p>
<p>İsanın belə bir yazılmamış kəlamı var: «onlar Padşahlığın açarını
  gizlətdilər». O, ilahiyyatçıları və fariseyləri qınayırdı. Çünki onlar
  nəinki özləri Padşahlığa girirlər, həm də ora getmək istəyənlərin üzünə
  qapıları bağlayırlar. İsa bu ittihamla nə demək istəyirdi?</p>
<p>Biz artıq gördük ki (<em>Matta 6:10</em>), Padşahlıq haqqında Allahın
  iradəsinin göydə olduğu kimi yerdə də mükəmməl şəkildə həyata
  keçirildiyi bir cəmiyyət olması təsəvvürünə sahib olmaq daha yaxşıdır.
  Padşahlığın vətəndaşı olmaq — Allahın iradəsini yerinə yetirməklə
  eynidir. Fariseylər inanırdılar ki, Allahın iradəsini yerinə yetirmək —
  onların minlərlə xırda norma və qaydalarına əməl etmək deməkdir. Bu isə
  məhəbbətə əsaslanan Padşahlığa heç bənzəmir. İnsanlar Padşahlığın
  girişini tapmağa çalışdıqda, fariseylər onlara bu qayda və normaları
  göstərdilər. Bu da qapını onların üzünə çırpmağa bənzəyirdi.</p>
<p>Fariseylər din haqqında təsəvvürlərini Allahın əmrlərindən üstün
  tuturdular. Fariseylər əsas həqiqəti unutmuşdular: insan başqalarını
  öyrədirsə, öncə Allahı dinləməlidir. Müəllim və ya təbliğçidən
  gözlənilən ən böyük təhlükə odur ki, o öz qərəzlərini ümumbəşəri
  prinsiplər əsasında qurmağa və Tanrının həqiqətini öz ideyaları ilə əvəz
  etməyə başlayacaq. Bunu edən müəllim və ya təbliğçi Padşahlığa bələdçi
  deyil, ona gedən yolda maneədir. Çünki özünü aldatmaqla başqalarını da
  aldadır.</p>
<p><strong>14</strong></p>
<p><strong>15</strong></p>
<h2 id="şərin-missionerləri-matta-2315">ŞƏRİN MİSSİONERLƏRİ (Matta
  23:15)</h2>
<p>Antik dünyanın özəlliyi o idi ki, yəhudilik insanlara eyni zamanda
  həm iyrənc, həm də cəlbedici təsir göstərirdi. Yəhudilər <em>qədər</em>
  heç kimə nifrət edilmirdi. Onların özünəməxsusluğu, başqa xalqlara
  yuxarıdan aşağı baxmaları hər kəsdə onlara qarşı düşmənçilik hissi
  oyadırdı. Əslində, hamı inanırdı ki, onların imanlarının əsasında heç
  vaxt və heç bir şəraitdə bütpərəstə kömək etməyəcəyinə dair bir and
  durur. Elə bir and ki, hətta bütpərəst onlardan sadəcə yolun
  istiqamətini soruşsa belə, ona kömək etməməsini tələb edir. Şənbə gününə
  riayət etmələri yəhudilərə tənbəl ad-sanı qazandırmışdı. Donuz ətindən
  imtina etmələri onları gülüş obyektinə çevirmişdi. İş o yerə çatmışdı
  ki, onların donuzu özlərinə tanrı saydıqları iddia edilirdi. Qədim
  dünyada antisemitizm real və universal bir qüvvə idi.</p>
<p>Amma buna baxmayaraq, onda cəlbedici bir şey var idi. Allahın tək
  olması ideyası çoxlu tanrıya inanan dünyaya möcüzə kimi gəlmişdi.
  Yəhudilərin əxlaqi saflığı və əxlaq normaları əxlaqsızlığa düçar olmuş
  dünyanı, xüsusilə, qadınları valeh etmişdi. Ona görə də yəhudilik onları
  özünə cəlb etmişdir.</p>
<p>Yəhudilik onları iki cəhətdən cəlb etmişdi. Sözdə <em>Allahdan
    qorxanlar</em> tək Allah haqqında xəbəri və yəhudi əxlaq qaydalarını
  qəbul etdilər. Lakin nə dini mərasimlərə əməl etdilər, nə də sünnət
  olundular. Belələri çox idi. Onları hər sinaqoqda dinləyib dua edən
  görmək olardı. Sonralar onlar Paulun müjdəçiliyi üçün ən məhsuldar sahə
  təşkil etdilər. Onlara, məsələn, Salonikidə <em>Allaha ibadət edən</em>
  <em>yunanları</em> nümunə göstərmək olar (<em>Həvarilərin İşləri
    17:4</em>).
</p>
<p>Fariseylərin məqsədi <em>Allahdan qorxanları</em> <em>yəhudi dinini
    qəbul edənlərə</em> çevirmək idi. <em>Prozelit</em> sözü yunanca
  <em>prozelitos</em> sözünün transliterasiyasıdır<a href="#fn79" class="footnote-ref" id="fnref79"
    role="doc-noteref"><sup>79</sup></a>,
  <em>yaxınlaşan</em> və ya <em>yeni gələn</em> deməkdir.
  <em>Prozelit</em> — Allahın Qanununu və sünnəti qəbul etmiş, sözün əsl
  mənasında, yəhudi olmuş şəxsdir. Yeni iman edələr çox vaxt yeni
  dinlərinin fanatik tərəfdarlarına çevrilirdilər. Prozelitlərin çoxu
  hətta yəhudilərin özlərindən də çox yəhudi qanunlarına sadiq idilər.
</p>
<p>İsa Məsih fariseyləri pisliyin missioneri olmaqda ittiham edirdi.
  Düzdür, prozelit olanlar az idi, amma prozelit olanların da qarşısını
  heç kəs kəsə bilmirdi. Fariseylərin günahı ondan ibarət idi ki, onlar
  heç də insanları Allaha tərəf aparmağa çalışmırdılar. Onlar insanları
  fariseyliyə yönəltməyə çalışırdılar. İstənilən missioneri təhdid edən ən
  böyük təhlükə odur ki, o, insanları imana yox, məzhəbə yönəltməyə
  başlayacaq. Beləcə o, insanları İsa Məsihə yox, kilsəyə gətirməkdə
  maraqlı olacaq.</p>
<p>Məsihə iman edən hindu Premanand məsihçiliyi iyrəncləşdirən məzhəb
  barədə belə deyir: «Mən məsihçi kimi danışıram. Allah mənim Atam, İmanlı
  Cəmiyyəti mənim Anamdır. Adım məsihçi, soyadım katolikdir. Çünki biz
  Dünya Kilsəsinə aidik. Onda başqa adlara ehtiyacımız varmı? Nəyə görə
  bura Anqlikan, Yepiskop, Protestant, Presviterian, Metodist, Baptist,
  Konqreqionalist və digər məzhəbləri əlavə edək? Bu adlar ayırıcılıq,
  məhdudiyyətlik, məzhəbçilik gətirir. Onlar qəlbi daşlaşdırır».</p>
<p>Xeyr, fariseylər insanları Allaha tərəf deyil, öz farisey təriqətinə
  yönəldirdilər. Onların günahı elə bunda idi. Əgər bu gün də bir insanın
  qurbangahda yer tutmazdan əvvəl bir kilsəni tərk edib, başqa bir
  kilsənin üzvü olması israr edilirsə, bu günah yer üzündən silinibmi? Ən
  böyük yalançı təlim də odur ki, hər hansı bir kilsə Allaha daha yaxın və
  ya Onun həqiqətində olduğunu, yaxud da Allahın Padşahlığının yeganə
  qapısı olduğunu iddia edir.</p>
<p><strong>16-22</strong></p>
<h2 id="məsuliyyətdən-boyun-qaçirmaq-məharəti-matta-2316-22">MƏSULİYYƏTDƏN
  BOYUN QAÇIRMAQ MƏHARƏTİ (Matta 23:16-22)</h2>
<p>Artıq gördük ki, andiçmə məsələlərində yəhudi ilahiyyatçılar
  hiyləgərlikdə peşəkar idilər (<em>Matta 5:33-37</em>). Hiylənin əsas
  prinsipi belə idi: yəhudilərin nəzərində and pozulmaz and idisə,
  <em>məcburi idi</em>. Sözün geniş mənasında, əgər Allahın adı kifayət
  qədər qəti və heç bir qeyri-müəyyənlik olmadan çəkilirdisə, and pozulmaz
  sayılırdı. Belə bir andı nəyin bahasına olursa olsun, yerinə yetirmək
  lazım idi. İstənilən başqa and pozula bilərdi. Andın mahiyyəti o idi ki,
  əgər, həqiqətən, andda Allahın adı çəkilibsə, o zaman Allah şahid kimi
  məsələyə cəlb olunurdu. Belə andı pozmaq təkcə insanların etibarını
  qırmaq deyil, həm də Allahı təhqir etmək demək idi.
</p>
<p>Vəziyyətdən çıxmaq məharəti yüksək kamilliyə çatmışdır. İsa Məsih
  deyir: «Siz məsuliyyətdən boyun qaçırmağı elə kamilliyə çatdırmısınız
  ki, Məbədə and içmək məcburi deyil, Məbədin qızılına and içmək məcburi
  sayılır. Qurbangahda and içmək istəyə bağlıdır. Amma qurbangaha
  gətirilən qurbana içilən and pozulmazdır». Bu, yəhudi üsullarının hərfi
  təsvirindən daha çox absurd görünür.</p>
<p>Bu hissədəki ideya ondan ibarətdir ki, anda bütün yanaşma, müxtəlif
  hiylə və bəhanələr anlayışı köklü bir hiylədən qaynaqlanır. Həqiqətən,
  mömin bir insan heç vaxt şüurlu şəkildə verdiyi sözdən boyun qaçırmaz.
  And içdikdən sonra vədinə əməl etməyi mümkünsüz hesab edərsə, heç vaxt
  əvvəlcədən çıxış yolu tapmağa çalışmaz.</p>
<p>Fariseylərin bəhanə gətirdiyi bu ikiüzlülüyünü qınamamalıyıq. Bu gün
  də insan bir bəhanə ilə öz vəzifəsindən yayınmağa çalışır və ya qanunun
  ruhunun ondan açıq-aşkar tələb etdiyi şeyi etməmək üçün Qanunun hərfi
  mənasına müraciət edir.</p>
<p>İsa Məsih hesab edirdi ki, pozulmazlıq prinsipi iki başlanğıca
  əsaslanır: Allah bizə deyilən hər sözü eşidir və ürəyimizdəki hər
  niyyəti görür. Buna görə də vəzifə və sözlərdən yayınmaq üçün bəhanələr
  və fürsətlər tapmaq bacarığı məsihçiyə yad olmalıdır. Hiylə tərzi
  qeyri-adi dünyəvi əməllər və fırıldaqlar üçün yaxşı olsa da, məsihçi
  şüurunun dürüstlüyü üçün deyil.</p>
<p><strong>23-24</strong></p>
<h2 id="itirilmiş-münasibət-hissi-matta-2323-24">İTİRİLMİŞ MÜNASİBƏT
  HİSSİ (Matta 23:23-24)</h2>
<p>Ondabir hissə yəhudi dini normalarının mühüm elementi idi. «İlbəil
  tarlalarınızda bitən bütün məhsulların onda bir hissəsini mütləq ayırın»
  (<em>Qanunun təkrarı 14:22</em>). «Torpağın məhsulundan — onun verdiyi
  taxıldan və ağacların meyvəsindən bütün onda bir hissə Rəbbə məxsusdur
  və Onun üçün təqdis edilib» (<em>Levililər 27:30</em>). Ondabir xüsusi
  olaraq Məbəddə bütün vacib işləri görən levililərin saxlanması üçün idi.
  Qanun həm də ondabirin ödənilməli olduğu hər şeyi müəyyənləşdirdi:
  «Yemək üçün yararlı və qorunub saxlanıla bilən, torpaqdan qidalanan hər
  şeydən ondabir hissə vermək lazımdır». Həmçinin müəyyən edilmişdi:
  «Şüyüdün onda birini toxumundan, yarpaqlarından və gövdəsindən verin».
  Beləliklə, müəyyən olundu ki, hər kəs öz məhsulunun onda birini Allaha
  verməlidir.</p>
<p>İsanın sözlərinin mənası belədir: hamı fikirləşirdi ki, əsas taxıl və
  meyvələrin onda birini verməlidir. Mətbəx üçün ədviyyatlar — zirə, şüyüd
  və nanə çox miqdarda yetişdirilmirdi, cəmi bir neçə budaq. Hər üç
  göyərti ədviyyat kimi, şüyüd və zirə isə eyni zamanda dərman kimi də
  istifadə olunurdu. Onlardan ondabir hissə ayırmaq bir bitkini təqdim
  etmək demək idi. Çox az adam bağdan bir bitkinin ondabirini verərdi.</p>
<p>Ancaq fariseylər məhz belə edirdilər. Onlar ondabir məsələsində o
  qədər xırdaçı idilər ki, hətta bir budaq nanə də qurban verirdilər. Eyni
  zamanda haqsızlıq və vicdansızlıqda günahkar da ola bilərdilər. Onlar
  qəddar, təkəbbürlü, sərt, mərhəmət yalvarışlarına qarşı kar ola
  bilərdilər. Öhdəliklərini yerində yetirməkdən yayınmaq niyyəti ilə
  sədaqəti unudar, and və vədlər verə bilərdilər. Başqa sözlə desək,
  onların çoxu, həqiqətən, vacib olanları unudub, Qanunun qeyri-vacib
  qaydalarına riayət edirdilər.</p>
<p>Bu ruh hələ də yaşayır. Məsih insanların qəlbində hökmranlıq edənə
  qədər həmin ruh ölməyəcək. İmanlı cəmiyyətinə uyğun geyinən, imanlı
  cəmiyyətinə ehtiramla ianə verən, dua edərkən düzgün şəkildə dayanan,
  Rəbbin süfrəsindən heç vaxt yayınmayan, eyni zamanda heç vaxt işini
  vicdanla yerinə yetirməyən, həmişə əsəbi, əhvalı pis olanlar, puluna
  xəsislik edənlər çoxdur. Bir çox qadınlar xeyirxah işlərdən qalmaz,
  müxtəlif komitələrdə təmsil olunar, övladları isə axşamlar özlərini
  tənha hiss edərlər. Zahiri dini normalara əməl edib tamamilə dinsiz
  olmaq çox asandır.</p>
<p>Dini norma və qaydalara zahirən əməl etməyi həqiqi ibadətlə
  qarışdırmamaq üçün ölçü və nisbi əhəmiyyət hissinə malik olmaq
  lazımdır.</p>
<p>İsa Məsih burada <em>23:24</em>-də canlı nümunədən istifadə edir.
  Məsələ ondadır ki, ağcaqanad dəvə kimi murdar heyvandır. Təsadüfən
  murdar bir şey içməmək üçün şərab parçadan süzülürdü. Yəqin, bu
  yumoristik mənzərə çox gülməli görünür, çünki insan xırda həşəratı
  udmamaq üçün ehtiyatla şərabını parçadan süzür, eyni zamanda dəvəni
  bütövlükdə udur. Bu, nisbi ölçü hissini tamamilə itirmiş bir insanın
  təsviridir.</p>
<p><strong>25-26</strong></p>
<h2 id="əsl-təmizlik-matta-2325-26">ƏSL TƏMİZLİK (Matta 23:25-26)</h2>
<p>Yəhudi qanunlarında natəmizlik ideyasına daim rast gəlinir. Yadda
  saxlamaq lazımdır ki, bu natəmizlik fiziki murdarlıq deyildi. Natəmiz
  kasa bizim anladığımız kimi çirkli kasa deyil. Natəmiz olmaq insanın
  Məbədə və ya sinaqoqa girə bilməməsi, ibadətdə iştirak etmək hüququndan
  məhrum edilməsi demək idi. İnsan, məsələn, ölüyə toxunduqda və ya
  bütpərəstlə təmasda olduqda murdar sayılırdı. Qadının qanaxması varsa,
  hətta bu qanaxma tamamilə normal və sağlamlığa zərərli olmasa da, o,
  murdar sayılırdı. Əgər belə bir murdar adam hər hansı qaba, kasaya
  toxunardısa, qabın özü də murdar olurdu, həmin qaba toxunan, yaxud
  onunla iş görən şəxs də murdar sayılırdı. Buna görə bütün qabların təmiz
  olması son dərəcə vacib idi. Təmizliyi tənzimləyən qanun çox mürəkkəb
  idi. Biz yalnız bəzi əsas nümunələri göstərə bilərik.</p>
<p><em>Gil, içi boş</em> qab zahirən deyil, yalnız içəridən murdar ola
  bilərdi. Belə qab yalnız bir şəkildə təmizlənə bilərdi — sındırılmaqla.
  Aşağıdakı əşyalar murdar sayılmırdı: kənarı olmayan düz qab, açıq kömür
  kürək, taxıl qurutmaq və ya qovurmaq üçün deşikli dəmir barmaqlıq. Amma
  kənarı olan qab, ədviyyatlar üçün saxsı qab və ya yazı alətləri murdar
  ola bilərdi. Dəridən, sümükdən, ağacdan və şüşədən düzəldilmiş yastı
  qablar murdar ola bilməzdi, dərin olanlar isə natəmiz sayıla bilərdi.
  Onlar yalnız sındırılan zaman təmiz sayılırdı. İstənilən metal qab,
  istər hamar, istərsə də içi boş olsun, natəmiz sayıla bilərdi. Lakin
  qapı, qıfıl, qapının ilgəyi və cəftəsi murdar ola bilməzdi. Əgər cisim
  ağacdan və metaldan hazırlanıbsa, o zaman ağac murdar ola bilərdi, amma
  metal yox. Bu qaydalar bizə fantastik görünə bilər, lakin fariseylər
  xırdalığınadək onlara əməl edirdilər.</p>
<p>Qabdakı yemək və içkilər hiylə, qəsbkarlıq, oğurluq yolu ilə əldə
  olunsa da, təntənəli və qarınqululuğa xidmət etsə də, əgər qablar təmiz
  sayılırdısa, bütün bunların əhəmiyyəti yox idi. Bu, kiçik şeylərin
  əhəmiyyətini şişirdərək vacib olanları görməməzlikdən gəlməyin başqa bir
  nümunəsidir.</p>
<p>Bütün bunlar bizə nə qədər ziddiyyətli görünsə də, bu gün də belə ola
  bilər. Məsələn, kilsə xalçanın rənginə və ya kilsə minbərinin bəzəyinə,
  Rəbbin süfrəsi üçün kasanın hansı metal və ya hansı formada olmasına
  görə bölünə bilər. Görünür, dində insanlara bu və ya digər şeylərin
  nisbi əhəmiyyətini dərk etmək daha çətindir. Faciə də odur ki, çox vaxt
  sülh kiçik şeylərin əhəmiyyəti ilə pozulur.</p>
<p><strong>27-28</strong></p>
<h2 id="gizli-büdrəmə-matta-2327-28">GİZLİ BÜDRƏMƏ (Matta 23:27-28)</h2>
<p>Bu görüntü hər bir yəhudiyə yaxşı bəlli idi. Çox vaxt ölüləri yolun
  kənarında basdırırdılar. Biz artıq gördük ki, ölüyə toxunan hər kəs
  murdar sayılırdı (<em>Saylar 19:16</em>). Buna görə də qəbir daşına
  toxunan hər kəs dini cəhətdən avtomatik olaraq natəmiz sayılırdı. İldə
  bir dəfə Pasxa bayramında İsrailin yolları zəvvarlarla dolurdu. Pasxa
  bayramına gedən yolda dini cəhətdən natəmiz olmaq insan üçün fəlakət
  sayılırdı. Çünki bu onun bayramda iştirak edə bilməyəcəyi anlamına
  gəlirdi. Buna görə də, yəhudilərin bir adəti var idi: Adar ayında yol
  kənarındakı bütün məzar daşlarını ağardırdılar ki, heç bir zəvvar
  təsadüfən onlara toxunmasın və murdar sayılmasın.</p>
<p>Əgər yazda kimsə İsrailə səyahət edirdisə, ağardılmış bu qəbir
  daşları günəş şüaları altında gözəl görürdü. Lakin onların içində insanı
  murdar edən cəsədlər və skeletlər var idi. İsa Məsih deyir ki,
  fariseylər məhz belə insanlar idi: zahirən çox dindar və saleh, daxilən
  vicdansız və günahla dolu.</p>
<p>Bu gün də vəziyyət eynidir. Vilyam Şekspirin dediyi kimi, insan
  gülümsəyə, eyni zamanda yaramaz və əclaf ola bilər. İnsan
  təvazökarcasına başını aşağı salıb, əllərini sinəsinə qoyub ehtiramlı
  addımlarla yeriyə bilər, eyni zamanda günahkar hesab etdiyi şəxslərə
  yuxarıdan aşağı baxa bilər. Onun təvazökarlığı qürur ola bilər; özünü
  təvazökar göstərib, bəlkə də, insanların gözündə necə dindar göründüyünü
  düşünüb zövq ala bilər. Həqiqətən, yaxşı insan üçün özünü xeyirxah hesab
  etmək çətindir, amma öz müqəddəsliyinə heyran olan, başqalarının onu
  necə hesab etməsindən asılı olmayaraq, artıq onu itirmişdir.</p>
<p><strong>29-36</strong></p>
<h2 id="rüsvayçi-qətl-ləkələri-matta-2329-36">RÜSVAYÇI QƏTL LƏKƏLƏRİ
  (Matta 23:29-36)</h2>
<p>İsa Məsih yəhudiləri onların tarixində silinməmiş rüsvayçı qətl
  ləkələrinin olmasına görə günahlandırır. İlahiyyatçılar və fariseylər
  şəhidlərin məzarlarına qulluq edir, onların abidələrini bəzəyir və iddia
  edirdilər ki, əgər onlar qədim zamanlarda yaşasaydılar, Allah adamlarını
  və peyğəmbərlərini öldürməzdilər. Amma onlar məhz elə də edərdilər, necə
  ki etdilər.</p>
<p>İsa Məsih deyir ki, İsrailin tarixi — Allah adamlarının
  öldürülməsinin tarixidir. İsa deyir ki, Habildən tutmuş Zəkəriyyə
  peyğəmbərə qədər salehlər öldürülüb. Nə üçün İsa Məsih bu ikisinin adını
  çəkir? Hamı bilir ki, Habili Qabil öldürüb, amma Zəkəriyyə peyğəmbərin
  qatilinin kimliyi o qədər də bəlli deyil. Həmin hekayə <em>2Salnamələr
    24:20-22-</em>də kədərli şəkildə təsvir olunub. Bu hadisə Yoaşın
  dövründə baş verib. Zəkəriyyə peyğəmbər İsraili günahlarına görə
  məzəmmət etdi. Yoaş isə xalqı ona qarşı qaldırdı və adamlar onu Məbədin
  həyətində daşqalaq etdilər. Zəkəriyyə «Rəbb görsün və hökm etsin»
  deyərək öldü. (Zəkəriyyə Yehoyadanın oğlu olduğu halda, Berekya oğlu
  adlanır. Bu, çox güman, müjdəçinin təkrar danışarkən səhvidir).</p>
<p>Nə üçün İsa Məsih Zəkəriyyəni seçdi? Müqəddəs Kitabın ibrani
  dilindəki versiyasında Yaradılış Kitabı, bizdə olduğu kimi, əvvəldə yer
  alıb. Lakin bizim Müqəddəs Kitabdan fərqli olaraq, ibrani dilindəki
  versiyada sonuncu İkinci Salnamələr Kitabıdır. Deyə bilərik ki, Müqəddəs
  Kitab hekayəsində Habilin öldürülməsi birinci, Zəkəriyyənin öldürülməsi
  sonuncudur. İsrailin tarixi lap əvvəldən sonadək Allah adamlarının rədd
  edilməsi və çox vaxt öldürülməsi ilə bağlıdır.</p>
<p>İsa Məsih açıq-aydın göstərir ki, qətl ləkəsi silinməyib. İsa bilirdi
  ki, O ölməlidir və gələcək günlərdə Onun elçiləri təqib ediləcək, rədd
  ediləcək və öldürüləcək.</p>
<p>Bu isə doğrudan da faciədir: Allahın seçdiyi və sevdiyi xalq Ona əl
  qaldırdı. Elə buna görə qisas günü gəlməlidir.</p>
<p>Bu məqam bizi düşünməyə vadar edir. Tarix bizi mühakimə edəndə hansı
  hökmü verəcək: biz Allaha qarış çıxmışıq, yoxsa Onun köməkçiləri
  olmuşuq? Bu suala hər bir insan və hər bir xalq cavab verməli
  olacaq.</p>
<p><strong>37-39</strong></p>
<h2 id="sevgi-çağirişinin-rədd-edilməsi-matta-2337-39">SEVGİ ÇAĞIRIŞININ
  RƏDD EDİLMƏSİ (Matta 23:37-39)</h2>
<p>Burada rədd edilmiş sevginin ağrılı faciəsi əksini tapıb. Burada İsa
  Məsih bütün yer üzünün sərt Hakimi kimi deyil, bütün insanları sevən
  biri kimi danışır.</p>
<p>Bu hissə İsanın həyatına müəyyən bir işıq salır. Biz bunu ötəri qeyd
  edə bilərik. Sinoptik Müjdələrə görə, İsa xidmətinin başlanğıcından bu
  Pasxa bayramına gələnədək heç vaxt Yerusəlimdə olmamışdı. Buradan biz
  görürük ki, nə qədər hadisə Müjdə tarixində yer almayıb. Çünki İsa
  Yerusəlimə dəfələrlə getməsəydi və dəfələrlə xalqı çağırmasaydı, burada
  dediklərini deyə bilməzdi. Bu hissə bizə Müjdələrdə İsanın həyatının
  yalnız eskizinin əksini tapdığını göstərir.</p>
<p>Bu hissə bizi dörd böyük həqiqətlə tanış edir.</p>
<ol type="1">
  <li>
    <p>Burada biz Allahın <em>səbrini</em> görürük. Yerusəlim
      peyğəmbərləri öldürdü və Allahın elçilərini daşqalaq etdi. Lakin Allah
      İsraili rədd etmədi, hətta oraya Öz Oğlunu göndərdi. Allahın sevgisində
      insanların günahlarına dözən və onları tərk etməyən sonsuz səbir
      var.</p>
  </li>
  <li>
    <p>Burada biz İsanın <em>çağırışını</em> görürük. İsa Məsih sevən
      biri kimi danışır. O, heç kəsi məcbur etmir. İsa yalnız bir silahdan —
      sevgi çağırışından istifadə edir. O, qollarını açıb insanları çağırır.
      İnsanların üzərinə isə böyük məsuliyyət düşür — bu çağırışı qəbul etmək
      və ya rədd etmək.</p>
  </li>
  <li>
    <p>Biz görürük ki, insanlar anidən deyil, <em>qəsdən günah
        edirlər</em>. İnsanlar İsaya baxdılar və Onu çağırışının bütün əzəməti
      ilə gördülər, amma Onu rədd etdilər. İnsanın ürəyinin qapısı ancaq
      içəridən açılır. Bu qapının heç bir xarici kilidi yoxdur. İnsanın günahı
      — Allahın İsa Məsihdəki çağırışından şüurlu şəkildə imtina
      etməsidir.</p>
  </li>
  <li>
    <p>Burada biz <em>Məsihin rədd edilməsinin nələrə səbəb
        olduğunu</em> görürük. Cəmi qırx il keçəcək və 70-ci ildə Yerusəlim
      xarabalığa çevriləcək. Bu ölüm yəhudilərin İsa Məsihdən imtinasının
      birbaşa nəticəsi idi. Əgər yəhudilər məsihçiliyin məhəbbət yolunu
      tutsaydılar və güc mövqeyindən, öz hərəkət tərzlərindən dönsəydilər,
      Roma heç vaxt intiqam gücü ilə onların üzərinə gəlməzdi. Allahı inkar
      edən xalq məhvə məhkumdur, onların aqibəti məhz belədir.</p>
  </li>
</ol>
