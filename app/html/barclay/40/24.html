<h1>24-cü fəsil</h1>
<p><strong>1-31</strong></p>
<h2 id="gələcək-hadisələrin-açiqlanmasi">GƏLƏCƏK HADİSƏLƏRİN
  AÇIQLANMASI</h2>
<p>Artıq gördük ki, müjdəçi Mattanın mühüm xüsusiyyətlərindən biri İsa
  Məsihin bəzi məsələlərə dair təlimlərini böyük bölmələr şəklində bir
  yerə toplaması idi.</p>
<p><em>24-cü fəsildə</em> o, İsanın gələcək haqqında dediklərini
  toplayır və bizə gələcək barədə təsəvvür verir. Matta bununla İsanın
  gələcəyin müxtəlif aspektlərinə dair ifadələrini birləşdirir. Müəyyən
  məqamları seçib ayrıca nəzərdən keçirsək, bu çətin fəsli başa düşmək
  daha asan olacaq.</p>
<p>Matta ilk 31 ayə boyunca İsanın sözlərini birləşdirir. Buna görə
  yaxşı olar ki, əvvəlcə bu ayələri tam oxuyaq, sonra gələcək haqqında
  bəhs edən müəyyən aspektlərini vurğulayaq. Sonda sxemdə hər bir ayənin
  düzgün yerini müəyyənləşdirək. Düzdür, biz sxemimizin mükəmməl və yekun
  variant olduğunu iddia edə bilmərik, amma ümumi mənzərəni aydınlaşdıra
  bilərik.</p>
<p>Gəlin əvvəlcə bütün bu ayələri ardıcıllıqla verək ki, onların
  sonradan sxemimizdə lazımi yerlərdə yerləşdirilməsini asanlaşdıraq.</p>
<h2 id="gələcəyin-görüntüsü-matta-241-31">GƏLƏCƏYİN GÖRÜNTÜSÜ (Matta
  24:1-31)</h2>
<h2 id="hadisələrin-bir-birinin-ardinca-düzülməsi">HADİSƏLƏRİN
  BİR-BİRİNİN ARDINCA DÜZÜLMƏSİ</h2>
<p>Budur, Matta tərəfindən bizim üçün bir araya gətirilmiş gələcəyin
  mozaik mənzərəsi. Biz baş verən hadisələrin müxtəlif məqamlarını
  vurğulamağa çalışacağıq. Əvvəlcə hadisələrin özünü vurğulayacaq, sonra
  ətraflı şərhdə tam izahatını verəcəyik.</p>
<ol type="1">
  <li>
    <p>Roma sərkərdəsi Tit<a href="#fn80" class="footnote-ref" id="fnref80" role="doc-noteref"><sup>80</sup></a>
      tərəfindən
      <em>Yerusəlimin mühasirəyə</em> alınması ilə dəhşətli günləri
      proqnozlaşdıran bir neçə ayə. Bu, tarixin ən dəhşətli mühasirələrindən
      biridir. Bunlar <em>15-22</em>-ci ayələrdir.
    </p>
  </li>
  <li>
    <p><em>Yerusəlimin tamamilə dağıdılmasından</em> və xarabalıqlar
      yığınına çevrilməsindən bəhs edən bir neçə ayə. Bunlar <em>1</em> və
      <em>2</em>-ci ayələrdir.
    </p>
  </li>
  <li>
    <p>Yəhudilərin <em>Rəbbin Gününə</em> dair konsepsiyasının təsvirini
      verən bir neçə ayə. Biz bu konsepsiya haqqında əvvəllər danışmışıq,
      lakin burada qısaca olaraq yenidən xülasəsini verəcəyik. Yəhudilər bütün
      zamanı iki dövrə bölürdülər — indiki dövr və gələcək dövr. Onların
      fikrincə, indiki dövr tamamilə pis idi və insanların yaxşılığa doğru
      dəyişəcəyinə heç bir ümid qalmamışdı. Hər şey ancaq Allahın bilavasitə,
      birbaşa müdaxiləsi ilə dəyişə bilərdi. Allah müdaxilə edəndə isə, Qızıl
      dövr — gələcək dövr başlayacaq. Lakin bu iki dövrün arasında <em>Rəbbin
        Günü</em> olacaq: dəhşətli və qorxulu fəlakətlər, sarsıntılar zamanı,
      belə desək, yeni dövrün doğum sancıları olacaq.</p>
  </li>
</ol>
<p>Əhdi-Ətiqin özündə Rəbbin Gününün çoxlu təsvirləri var. Əhdi-Ətiqlə
  Əhdi-Cədid arasındakı dövrdə yazılmış yəhudi kitablarında bu təsvirlər
  bir qədər inkişaf etdirilərək daha qorxunc, daha dəhşətli şəkildə əksini
  tapıb.</p>
<p>Bu, <em>vahiməli</em> vaxt olacaq. «O gün qəzəb günüdür: hər tərəfi
  əziyyət və məşəqqətin, viran və talanın, qaranlıq və zülmətin, qara
  buludların bürüdüyü gündür!» (<em>Sefanya 1:14-18</em>) Bu dəhşətin
  mənzərəsi getdikcə daha qorxulu çalarlar alırdı.</p>
<p>Həmin gün qəflətən, gözlənilmədən gələcək. «Rəbbin günü oğru gecə
  gəldiyi kimi gələcək» (<em>1Saloniklilərə 5:2</em>). Ravvinlər
  deyirdilər ki, üç şey gözlənilmədən gəlir — Məsihin zühur etməsi, vəhy
  və əqrəblər.</p>
<p>Kainat <em>məhv</em> olacaq. Günəş qaranlığa, ay qan rənginə dönəcək
  (<em>Yoel 2:30-31; Yeşaya 13:10-13</em>).</p>
<p>Bu, bütün əxlaq normalarının alt-üst olacağı, təbiətin qeyri-təbii
  hərəkət edəcəyi, həyatda müharibələrin, zorakılığın, nifrətin adiləşdiyi
  <em>mənəvi xaos</em> vaxtı olacaq.
</p>
<p>Şurer «Məsihin dövründə yəhudilər» əsərində yəhudilərin Rəbbin Günü
  ilə bağlı fikirlərini bir araya gətirir:</p>
<p>«Günəş və ay tutulacaq, səmada qılınclar görünəcək, atların və
  piyadaların qoşunları buludların arasından keçəcək. Təbiətdə hər şey
  qarmaqarışıqlığa düşəcək. Əkin sahələri əkinsiz, dolu anbarlar boş
  qalacaq, bulaqlar quruyacaq. İnsanlar arasında bütün qanuni hüquqlar
  ləğv ediləcək. Dünyada günah və allahsızlıq hökm sürəcək. İnsanlar dəli
  kimi bir-biri ilə vuruşacaqlar: yoldaş yoldaşına, oğul ataya, qız anaya
  qarşı, xalq xalqa qarşı qalxacaq. Müharibələrlə yanaşı, insanları məhvə
  sürükləyən zəlzələlər, yanğınlar, aclıqlar da başlayacaq».</p>
<p>Bunlar Rəbbin Gününün dəhşətli mənzərəsidir. Bunlar <em>6-8</em> və
  <em>29-31</em>-ci ayələrdir.
</p>
<ol start="4" type="1">
  <li>
    <p>Bəzi ayələr Məsihin davamçılarının dözməli olacaqları
      <em>təqiblərdən</em> bəhs edir. Bunlar <em>9</em> və <em>10</em>-cu
      ayələrdir.
    </p>
  </li>
  <li>
    <p>Bəzi ayələr İmanlı Cəmiyyətinin həyatını və müqəddəsliyini təhdid
      edən <em>təhlükələrdən</em> bəhs edir. Bunlar <em>4</em> və <em>5</em>,
      <em>11-13, 23-26</em>-cı ayələrdir.
    </p>
  </li>
  <li>
    <p>Bəzi ayələr birbaşa <em>Məsihin İkinci Gəlişindən</em> bəhs edir.
      Bunlar <em>3, 14, 27-28</em>-ci ayələrdir.</p>
  </li>
</ol>
<p>Beləliklə, Mattanın bu heyrətamiz və çətin fəslində biz ilk 31 ayədə
  gələcəyə dair altıqat görüntüyə bənzər təsəvvürə malikik. İndi biz bu
  görüntünü ayələr ardıcıllığı ilə deyil, eyni hadisələrə aid olanları
  növbə ilə bir araya gətirməklə nəzərdən keçirməyə davam edəcəyik.</p>
<h2 id="müqəddəs-şəhərin-məhvi-haqqinda-matta-241-2">MÜQƏDDƏS ŞƏHƏRİN
  MƏHVİ HAQQINDA (Matta 24:1-2)</h2>
<p>Ola bilsin, şagirdlərin bəziləri Yerusəlimə tez-tez baş çəkmirdilər.
  Onlar qalileyalılar, dağlılar, kəndlilər idi. Onlar gölün sahillərini
  müqəddəs şəhərdən qat-qat yaxşı tanıyan balıqçılar idi. Təbii ki,
  onların bəziləri paytaxta gələn ucqar kəndlərin sakinləri kimi
  gördüklərinə heyran qalmışdılar. Bəli, bu, təəccüblü deyildi. Çünki
  qədim dünyada Yerusəlim məbədinə bənzər heç nə yox idi.</p>
<p>Sion dağının zirvəsi bir kvadrat kilometrlik meydança yaratmaq üçün
  qazıyıb yerlə düzləndirmişdi. Bu meydançanın sonunda ağ mərmərdən
  tikilmiş və qızılla örtülmüş Məbəd <em>(naos)</em> yerləşirdi. Məbəd
  günəşdə elə parıldayırdı ki, adam ona baxa bilmirdi. Aşağı şəhərlə Məbəd
  arasında Tiropeon vadisi var idi. Onun üzərindən nəhəng bir körpü
  salınmışdı. Körpünün tağlarının ölçüsü on iki metr, dayaqlarının
  uzunluğu yeddi metr, qalınlığı isə bir metr yarım idi. Məbədin həyəti
  böyük eyvanlarla — padşah eyvanı və Süleymanın eyvanı ilə əhatə
  olunmuşdu. Bu eyvanları bərk mərmərdən oyulmuş, on iki metr hündürlükdə
  və bir o qədər qalınlıqda olan sütunlar saxlayırdı. Üç nəfər çətinliklə
  onları əhatə edə bilərdi. Məbədin künclərində uzunluğu 6 metrdən 12,5
  metrə qədər olan, çəkisi 100 tondan çox olan daşlar tapılıb. Onların,
  ümumiyyətlə, necə oyulduğu və necə yerinə qoyulduğu qədim mühəndisliyin
  sirlərindən biridir. Buna görə Qalileyanın balıqçılarının buna baxıb
  İsanın diqqətinə çatdırmaları təəccüblü deyildi.</p>
<p>İsa isə cavabında dedi ki, gün gələcək, burada daş üstündə daş
  qalmayacaq. O, haqlı idi. 70-ci ildə yəhudilərin üsyankarlığından və
  barışmazlığından əsəbiləşən romalılar bütün sakitləşdirmə cəhdlərini bir
  kənara qoyub məhvetmə planına əl atdılar — Yerusəlim və Məbəd
  yerlə-yeksan edildi. Beləcə İsanın peyğəmbərliyi sözün hərfi mənasında
  yerinə yetdi.</p>
<p>Burada İsa-Peyğəmbər danışır. İsa bilirdi ki, güc siyasəti yalnız
  məhvə səbəb ola bilər. Allahın yolunu tutmayan insan və xalq hətta maddi
  cəhətdən məhvə doğru gedir. Allahın niyyətini inkar edən insan və xalqın
  xəyalları da puç olacaq.</p>
<h2 id="mühasirənin-dəhşəti-matta-2415-22">MÜHASİRƏNİN DƏHŞƏTİ (Matta
  24:15-22)</h2>
<p>Yerusəlimin mühasirəsi tarixin ən dəhşətli mühasirəsi idi. Yerusəlimi
  almaq, həqiqətən, çətin idi: şəhər dağın üstündə qurulmuşdu və onun
  müdafiəçiləri dini fanatiklər idi. Buna görə də Tit şəhəri aclıqla
  tutmaq qərarına gəldi.</p>
<p>Heç kim <em>xarabalığın iyrəncliyinin</em> nə olduğunu dəqiq bilmir.
  Bu ifadə Daniel peyğəmbərin Kitabı <em>12:11</em>-dən götürülüb. Orada
  söhbət məbəddə <em>iyrənc xarabalıq</em> yaratmaqdan gedir. Danielin
  Kitabının başlanğıc nöqtəsi tamamilə aydındır. Eradan əvvəl 170-ci ildə
  Suriya kralı I Antiox Epifan yəhudiliyi kökündən silmək və Yunan dinini
  və Yunan həyat tərzini Yəhudeyaya gətirmək qərarına gəldi. O, Yerusəlimi
  ələ keçirdi, məbədi murdarladı, orada Olimpiyaçı Zevsə qurbangah
  düzəldib üzərində donuz əti kəsdi və məbədin ərazisində fahişəxanalar
  qurdu. Bu, yəhudi dininin kökünü kəsmək üçün şüurlu şəkildə edilən cəhd
  idi.</p>
<p>İsa bunların yenidən baş verəcəyini və əvvəlki kimi, Müqəddəs yerin
  bir daha murdarlanacağını deyir. İsa Məsih 200 il əvvəlki dəhşətli
  hadisələrin Yerusəlimdə təkrarlanacağını öncədən görmüşdü. Lakin bu dəfə
  nə Yəhuda Makkabi olacaq, nə də bir üsyan. Bu dəfə heç bir qurtuluş,
  təmizlənmə olmayacaqdı, yalnız sonadək məhv olacaq.</p>
<p>İsa qabaqcadan demişdi ki, mühasirə günləri qısalmasaydı, heç bir
  canlı xilas ola bilməzdi. Maraqlıdır ki, İsa qəbul edilməsi mümkün
  olmayan və fəlakətin miqyasını daha da artıran praktiki məsləhətlər
  verdi. İsa insanlara o gün gələndə dağlara qaçmağı tövsiyə etdi. Amma
  onlar bunu etmədilər; onlar ölkənin hər yerindən şəhərə və Yerusəlimin
  divarlarının kənarına toplaşdılar. Bu da mühasirə zamanı aclığın
  dəhşətini qat-qat artırdı.</p>
<p>İosif Flavinin hekayəsini oxusanız, İsanın bu dəhşətli gələcəyi
  proqnozlaşdırmaqda nə qədər haqlı olduğunu görə bilərsiniz. İosif Flavi
  o dəhşətli mühasirə və aclıq günləri haqqında belə yazırdı: «Sonra
  qıtlıq yayılmağa başladı, insanları bütün ailələri və evləri ilə
  birlikdə qırıb bitirdi. Yuxarı otaqlar acından ölən qadınlar və
  uşaqlarla dolu idi. Şəhərin küçələri qocaların meyitləri ilə dolu idi.
  Uşaqlar və gənclər bazar meydanlarında kölgə kimi dolaşır, aclıqdan
  şişir, bədbəxtliyin onları yaxaladığı yerdə qəfil ölürdülər. Dəfn
  məsələsinə gəlincə, sağ qalanlar ölüləri basdıra bilmirdilər. Sağlam,
  hələ də qüvvəsi olanlar çoxlu sayda cəsəddən və ölümün onları nə vaxt
  tutacağına dair qeyri-müəyyənlikdən qorxurdular. Çünki böyük əksəriyyət
  başqalarını dəfn edərkən ölmüşdü. Çoxları isə ölüm saatları gəlməzdən
  əvvəl qəbirlərə girib ölümlərini gözləyirdilər. Bu bəlanın içində heç
  kim yas tutmur, heç kim şikayət etmirdi. Aclıq hər şeyə qalib gəlmişdi.
  Çünki sağ qalanlar bu dünyadan canını qurtaranlara qibtə ilə baxırdılar.
  Dərin sükut ölüm gecəsi kimi şəhəri bürümüşdü... Hamı gözlərini Məbədə
  dikərək ölürdü» (İosif Flavi: «Yəhudi müharibəsi» 5.12.3).</p>
<p>İosif Flavi südəmər körpəsini öldürüb bişirən, sonra da yeyən qadının
  dəhşətli əhvalatını danışır (6.3.4). O deyir: «Hətta romalılar şəhəri
  işğal edib soymağa gedəndə, bütün bunları görüb elə dəhşətə gəldilər ki,
  əlləri yanlarına düşdü». «Romalılar qarət etmək evlərə girəndə, bütün
  ailənin öldüyünü, üst otaqların cəsədlərlə dolu olduğunu gördülər ...
  Onlar bunu görəndə dəhşət içində dayandılar və heç nəyə toxunmadan
  bayıra çıxdılar» (6.8.5). Bu mühasirənin dəhşətlərini İosif Flavi özü
  yaşamışdır. O, 97 min nəfərin əsir götürüldüyünü və qul edildiyini, 1
  milyon 100 min nəfərin isə öldüyünü qeyd edir.</p>
<p>İsa bütün bunları qabaqcadan görürdü. O, elə buna görə də xəbərdarlıq
  edirdi. Yadda saxlamalıyıq ki, Məsihin hikməti təkcə insanlara deyil,
  həm də xalqlara lazımdır. Əgər millətlərin və xalqların rəhbərləri Məsih
  tərəfindən idarə olunmasalar, onlar insanları təkcə ruhani deyil, həm də
  fiziki ölümə apara bilərlər. İsa Məsih dünyadan təcrid olunmuş
  xəyalpərəst deyildi. O, xalqın əməl edib tərəqqi etməsi üçün qanunlar
  qoydu. Xalq bu qanunlara əməl etməzsə, onu mütləq dəhşətli ölüm
  gözləyir.</p>
<h2 id="rəbbin-günü-matta-246-8-29-31">RƏBBİN GÜNÜ (Matta 24:6-8,
  29-31)</h2>
<p>Artıq gördük ki, yəhudi dünyagörüşünün və gələcəyə baxışının mühüm
  elementi <em>Rəbbin Günü</em> anlayışıdır. Həmin gün Tanrının tarixin
  gedişinə birbaşa müdaxilə edəcəyi və indiki dövrün bütün sağalmaz
  pislikləri ilə birlikdə gələcək dövrə çevrilməyə başladığı gündür.</p>
<p>Əhdi-Cədid müəllifləri İsa Məsihin İkinci Gəlişini Rəbbin Günü ilə
  eyniləşdirir, yəhudilərin Rəbbin Günü ilə əlaqələndirdikləri hər şeyi
  qəbul edir və bunu İkinci Gəlişlə bağlayırdılar. Bu, tamamilə təbiidir.
  Bu təsvirləri hərfi mənada başa düşmək olmaz: onlar <em>görüntünün</em>
  özüdür, insan sözləri ilə təsvir olunmayanı ifadə etmək cəhdidir. Amma
  bütün bu təsvirlərdən müəyyən həqiqətlər ortaya çıxır.</p>
<p>1. Həmin təsvirlər bizə Allahın dünyanı taleyin ümidinə buraxmadığını
  söyləyir. Bütün zəifliklərinə rəğmən bu dünya Allahın niyyətinin həyata
  keçirildiyi bir səhnədir. Allah dünyanı əldən verməyi düşünmür, Özü
  dünyaya müdaxilə etməyi düşünür.</p>
<p>2. Həmin təsvirlər bizə hətta pislik tüğyan etsə də, ümidsizliyə
  qapılmamalıyıq deyir. Rəbbin Gününün yəhudi mənzərəsinin vacib elementi
  ondan əvvəl bütün əxlaq normalarının tamamilə dağılması və dünyanın
  açıq-aydın tamamilə parçalanması fikridir. Lakin bütün bunlara rəğmən
  bu, məhvin yox, bərpanın müqəddiməsidir.</p>
<p>3. Həmin təsvirlər bizə hökm və yeni yaradılışın yaxın olduğunu
  söyləyir. Onlar bizə Allahın həm dünyanı mühakimə etmək niyyətində
  olduğunu, həm də ona mərhəmət hissi ilə baxdığını, Allahın dünyanı məhv
  etməyi deyil, daha çox yaratmağı planlaşdırdığını deyir. Çünki bu Onun
  qəlbinin istəyidir.</p>
<p>Həmin təsvirlərin dəyəri, ən yaxşı halda yalnız simvolik olan və
  insan ağlı ilə dərk edilən obrazların istifadə olunduğu detallarda yox,
  onların ehtiva etdiyi əbədi həqiqətdədir. Əsas həqiqət budur ki, dünya
  necə olsa da, Allah onu tərk etməmişdir.</p>
<h2 id="gələcək-təqib-matta-249-10">GƏLƏCƏK TƏQİB (Matta 24:9-10)</h2>
<p>Bu hissə İsanın güzəştsiz dürüstlüyünü göstərir. O, heç vaxt
  şagirdlərinə asan həyat vəd etməyib. İsa, deyirdi ki, onları ölüm, əzab
  və təqib gözləyir. Əsl İmanlı Cəmiyyəti qeyri-məsihçi dünyada mövcud
  olduğu müddətcə həmişə təqib edilən İmanlı Cəmiyyəti olaraq qalacaqdır.
  Bu təqib haradan qaynaqlanır?</p>
<ol type="1">
  <li>
    <p>İsa Məsih <em>yeni sadiqlik</em> təklif edir. O, dönə-dönə bəyan
      edir ki, bu sədaqət bütün dünyəvi bağlardan üstün olmalıdır. İmanlı
      Cəmiyyətinin mövcudluğunun ilk vaxtlarında ailə üzvlərindən biri Məsihi
      qəbul edib, o biri etməyəndə, ailədaxili münaqişələr yaranırdı. Buna
      görə də məsihçi cəmiyyətinə nifrət edilirdi. Məsihçi İsa Məsihi
      həyatında birinci yerə qoyacağına dair təntənəli şəkildə söz verir. Bu
      da bir çox insani münaqişələrin səbəbidir.</p>
  </li>
  <li>
    <p>İsa Məsih <em>yeni əxlaq normaları</em> təklif edir. Bir çox
      adət, vərdiş, həyat tərzi dünyəviləri məmnun edir. Amma bütün bunlar
      məsihçilər üçün qəbuledilməzdir. İnsanların əksəriyyəti üçün məsihçilik
      böyük və ya hətta keçilməz bir çətinlik yaradır. Çünki məsihçiliyə görə
      onların özləri, həyat tərzi və ya işgüzar münasibətləri qınanır. Deməli,
      məsihçiliyin özəlliyi ondadır ki, dəyişmək istəməyən hər kəs mütləq ona
      nifrət edəcək.</p>
  </li>
  <li>
    <p>Əgər məsihçi həqiqi məsihçidirsə, dünyaya <em>yeni nümunə</em> və
      davranış nümunəsi göstərir. Onun gündəlik həyatında başqalarının həyatı
      fonunda iyrənc görünən gözəllik var. Məsihçi başqalarını tənqid və
      qınamaq mənasında deyil, Məsihsiz iyrənc, Məsihlə dolu həyatın
      gözəlliyini şəxsi nümunəsində göstərmək mənasında dünyanın
      işığıdır.</p>
  </li>
  <li>
    <p>Bütün bunlar məsihçiliyin həyata <em>yeni bilik</em> ​​gətirməsi
      deməkdir. Məsihçi nə fərd olaraq, nə də cəmiyyət olaraq qorxudan
      susmamalı, imanını gizlətməməlidir. İmanlı Cəmiyyəti və hər bir məsihçi
      məsihçiliyin vicdan rəmzi olmalıdır. Təəssüf ki, insanların çoxu
      vicdanlarını itirir.</p>
  </li>
</ol>
<h2 id="imani-təhdid-edən-təhlükələr-matta-244-5-11-13-23-26">İMANI
  TƏHDİD EDƏN TƏHLÜKƏLƏR (Matta 24:4, 5; 11-13; 23-26)</h2>
<p>İsa Məsih İmanlı Cəmiyyətinin gələcəyini iki təhlükənin təhdid
  edəcəyini görürdü.</p>
<ol type="1">
  <li>
    <p>Yalançı <em>rəhbərlərin təhlükəsi</em>. Yalançı rəhbərlər İsa
      Məsihdəki həqiqəti deyil, özlərinin həqiqət haqqında fikirlərini təbliğ
      etməyə və insanları İsa Məsihə deyil, özlərinə cəlb etməyə
      çalışanlardır. Nəticədə yalançı rəhbər birlik deyil, parçalanma gətirir.
      Rəhbəri qiymətləndirməyin əsas meyarı onun Məsihə nə qədər
      bənzəməsidir</p>
  </li>
  <li>
    <p>İkinci təhlükə <em>sevginin soyuması</em>, ruhdandüşmədir.
      Dünyada artan haqsızlıq səbəbindən çoxlarının sevgisi soyuyacaq. Həqiqi
      məsihçi o insandır ki, iman etmək çətin olsa da Rəbbinə sadiq qalır, ən
      çıxılmaz vəziyyətdə belə, Allahın əlini çəkdiyinə və ya Onun gücünün,
      qüdrətinin azaldığına inanmaqdan imtina edir.</p>
  </li>
</ol>
<h2 id="padşahin-gəlişi-matta-243-14-27-28">PADŞAHIN GƏLİŞİ (Matta
  24:3-14, 27-28)</h2>
<p>Burada İsa Məsih birbaşa İkinci Gəlişindən danışır. Əhdi-Cədiddə heç
  vaxt <em>İkinci Gəliş</em> ifadəsi işlənmir. Məsihin izzətlə qayıdışını
  ifadə etmək üçün Əhdi-Cədiddə çox maraqlı bir söz istifadə olunur —
  <em>parusia</em>. Bu söz İkinci Gəlişin təyinatı kimi Əhdi-Cədidin digər
  hissələrində tez-tez istifadə edilir, lakin Müjdələrdə yalnız bu fəsildə
  rast gəlinir (<em>3, 27, 37, 39</em>). Maraqlıdır ki, bu söz, adətən,
  hökmdarın öz vilayətinə gəlişini bildirmək, padşahın təbəələrinə
  göründüyünü bildirmək üçün istifadə olunurdu. Bu söz güc və qüdrət
  sahibi olan birinin gəlişini bildirir.
</p>
<p>Fəslin qalan hissəsi bizə bu barədə çox şey söyləyəcək. Lakin hələlik
  qeyd etməliyik ki, Məsihin İkinci Gəlişi təlimində iki böyük fakt
  var.</p>
<ol type="1">
  <li>
    <p>Məsihin son zəfər faktı. İnsanların Çarmıxa çəkdiyi Şəxs bir gün
      bütün insanların Rəbbi olacaq. İsa Məsih üçün son tamamilə aydındır. Bu
      son Onun universal Padşahlığıdır.</p>
  </li>
  <li>
    <p>Tarixin hansısa məqsədə çatması faktı. Bəzən insanlara elə
      gəlirdi ki, tarix tamamilə daha vəhşi bir xaosa qərq olur və bu, sadəcə
      olaraq, «insanların günahlarının və axmaqlıqlarının nəticəsi»dir. Bəzən
      insanlara elə gəlirdi ki, tarix dövrü prosesdir, müəyyən monoton
      hadisələr zənciri həmişə təkrar-təkrar dövr edəcək. Stoisistlər
      inanırdılar ki, müəyyən sabit dövrlər var, onların hər birinin sonunda
      dünya böyük bir yanğınla məhv olur, sonra isə hər şey ən xırda
      təfərrüatına qədər yenidən baş verir.</p>
  </li>
</ol>
<p>Qədim yunan filosofu və stoisizmin sistemləşdiricisi Xrizipin<a href="#fn81" class="footnote-ref" id="fnref81"
    role="doc-noteref"><sup>81</sup></a> dediyi kimi: «Sonra dünya yenə
  əvvəlki vəziyyətinə qayıdır. Ulduzlar yenidən öz orbitlərində fırlanır,
  hər biri eyni vaxtda, heç bir kənarlanma olmadan öz inqilabını edir.
  Sokrat, Platon və hər kəs yenidən eyni dostlarla və eyni həmvətənlərlə
  yaşayacaq. Onlar həmin işlərlə məşğul olacaq, həmin həyatı yaşayacaqlar.
  Hər şəhər, hər kənd əvvəl necə idisə elə də bərpa olunacaq. Kainatın
  əvvəlki vəziyyətinə belə qayıdışı bir dəfə deyil, bir neçə dəfə,
  təkrarlanaraq, həmişəlik sonsuza qədər davam edir. İnsanların heç bir
  irəliləyişi olmayan təkərdə dələ kimi fırlanaraq belə yeknəsəqliyə
  məhkum olmasını düşünmək kədərlidir.</p>
<p>İkinci Gəliş isə özündə çox mühüm həqiqəti daşıyır: bütün yaradılışın
  ona doğru hərəkət etdiyi bir səma hadisəsi var. Bu hadisə dağılma deyil,
  Allahın universal və əbədi hökmranlığını təmsil edir.</p>
<p><strong>32-41</strong></p>
<h2 id="padşahin-gəlişi-matta-2432-41">PADŞAHIN GƏLİŞİ (Matta
  24:32-41)</h2>
<p>Bu, ən çətin yerlərdən biri olub, ilk baxışda bir-birinə zidd görünən
  iki hissədən ibarətdir. Birinci hissə (<em>24:32-35</em>) göstərir ki,
  insan təbii əlamətlərlə yayın gəlişini qabaqcadan görə bildiyi kimi,
  Məsihin İkinci Gəlişinin yaxınlaşmasını da zahiri əlamətlərlə görə
  bilər. Sonra deyilir ki, Məsihin İkinci Gəlişini Onun dövründə yaşayan
  insanlar görə biləcək.</p>
<p>İkinci hissədə (<em>24:36-41</em>) deyilir ki, Məsihin İkinci
  Gəlişinin vaxtını heç kim bilmir — nə mələklər, nə də İsanın Özü. Bunu
  ancaq Allah bilir. İkinci Gəliş aydın səmanın ortasında qəfil leysan
  kimi yağacaq. Çətinlik də elə buradadır. Bu həqiqəti tam dərk edə
  bilməsək də, cəsarətlə üzünə baxmalıyıq.</p>
<p>Başlanğıc nöqtəsi kimi <em>24:34</em>-ə müraciət edək: «Sizə
  doğrusunu deyirəm: bu nəsil ömrünü sona çatdırmazdan əvvəl bütün bunlar
  baş verəcək». Bu ayəni nəzərdən keçirərkən üç ehtimal ortaya çıxır.</p>
<ol type="a">
  <li>
    <p>Əgər İsa bunu İkinci Gəlişi haqqında deyirdisə, onda səhv edirdi.
      Çünki O Onu dinləyən nəslin dövründə gəlib çıxmadı. Çoxları İsanın insan
      təbiətinə görə biliyinin məhdud olduğuna və eyni nəsildə qayıdacağına
      inanaraq bu fikri qəbul etmişdi. Amma Onun bu cür böyük ruhani həqiqətdə
      yanıldığına inanmaq çətindir.</p>
  </li>
  <li>
    <p>Bəlkə də İsa elə söz deyib ki, sonradan həmin söz dəyişdirilib.
      <em>Mark 9:1</em>-də ​​İsa belə deyir: «Sizə doğrusunu deyirəm: burada
      duranlardan bəzisi Allahın Padşahlığının qüdrətli gəlişini görmədən
      ölməyəcək». Bu, çox gözəldir və zəfərlə əsaslandırılmışdır. Məsihçilər o
      dövrdə dünyaya səpələnməzdən əvvəl, Allahın Padşahlığı, həqiqətən, həmin
      nəsil boyu geniş şəkildə yayıldı.
    </p>
  </li>
</ol>
<p>Lakin erkən məsihçilər İkinci Gəlişi səbirsizliklə gözləyirdilər.
  Onlar o vaxt yaşadıqları dəhşətlərin, əzab və təqiblərin içərisində
  Rəbbin gəlişinin onlara gətirəcəyi qurtuluşu həsrətlə gözləyirdilər.
  Bəzən <em>Padşahlıq</em> haqqında bəyanatları özləri başa düşdüyü kimi
  qəbul edir və onları <em>İkinci Gəlişlə</em> əlaqələndirirdilər.
  Əslində, Padşahlığın İkinci Gəlişlə heç bir əlaqəsi yox idi. İkinci
  Gəlişlə Padşahlıq heç də eyni şey deyil. Ola bilsin ki, burada da oxşar
  hadisə baş verib. Ola bilsin, İsa burada deyib ki, Onun nəsli yox
  olmamış Padşahlığı gələcək.</p>
<ol start="3" type="a">
  <li>
    <p>Amma üçüncü ehtimal da var. <em>Bütün bunlar baş verəcək</em>
      sözlərinin İkinci Gəlişlə heç bir əlaqəsi yoxdursa, onda necə? Bu sözlər
      Yerusəlimin mühasirəsi və dağılması ilə bağlı peyğəmbərliyə istinad
      edirsə, onda necə? Əgər bunu belə təsəvvür etsəniz, onda heç bir
      çətinlik olmayacaq. Sonra İsa deyir ki, Yerusəlimin dağılmasına dair
      dəhşətli xəbərdarlıqları Onun dövründə yaşayan nəsil boyu yerinə
      yetiriləcək. Bu xəbərdarlıqlar, həqiqətən, qırx il ərzində yerinə
      yetirildi. Fikrimizcə, ən yaxşısı, <em>24:32-35</em>-in İkinci Gəlişə
      deyil, Yerusəlimin dağılmasına işarə etdiyini nəzərə almaqdır. Çünki o
      zaman onlarla əlaqəli bütün çətinliklər aradan qaldırılır.</p>
  </li>
</ol>
<p><em>36-41</em>-ci ayələr İkinci Gəlişə istinad edir və biz onlarda
  çox mühüm həqiqətləri görürük.</p>
<ol type="1">
  <li>
    <p>36-41-ci ayələrdə deyilir ki, bu hadisənin saatı yalnız Allaha
      məlumdur. Buna görə də, İkinci Gəlişlə bağlı bütün hesablamaların Rəbb
      tərəfindən qadağan edilməsi başadüşüləndir. Hələ də vaxtı və tarixi
      təyin etməyə çalışanlar yalnız Ona məxsus olan sirləri əbəs yerə
      Allahdan almağa çalışırlar. İnsan bu mövzuda mübahisə etməməlidir; həmin
      günə hazırlaşmalı və ayıq-sayıq durmalıdır.</p>
  </li>
  <li>
    <p>İsa deyir ki, maddi şeylərə qərq olanlar üçün o zaman qəfil
      gələcək. Müqəddəs Kitaba əsasən, hava sakit olanda, insanların başı
      yemək-içməyə, evlənməyə qarışanda Nuh gələcək tufana hazırlaşırdı; onlar
      qəfil yaxalandılar, buna görə də su ilə yuyulub aparıldılar. Bu ayələr
      bizdən ötrü bir xəbərdarlıqdır — əbədiyyəti unutmaq üçün heç vaxt
      dünyəvi şeylərə qapılmayaq; nə qədər vacib görünsə də, dünyəvi qayğılar
      bizə Allahı unutduracaq qədər diqqətimizi yayındırmasın. Heç vaxt
      unutmaq olmaz ki, son nəticədə həyat və ölüm Onun əlindədir. İstər
      səhər, istər günorta, istərsə də axşam O bizi çağıranda, həmişə hazır
      olmalıyıq.</p>
  </li>
  <li>
    <p>Bu ayələrdə deyilir ki, Məsihin gəlişi seçim və mühakimə vaxtı
      olacaq. Həmin vaxt, O Öz xalqını yanına toplayacaq.</p>
  </li>
</ol>
<p>Bundan kənara çıxa bilmərik, çünki Allah biliyi Öz hikmətində Özü
  üçün saxlamışdır.</p>
<p><strong>42-51</strong></p>
<h2 id="məsihin-gəlişini-gözləmək-matta-2442-51">MƏSİHİN GƏLİŞİNİ
  GÖZLƏMƏK (Matta 24:42-51) </h2>
<p>Bu, yuxarıda deyilənlərin əməli nəticəsidir. Əgər Məsihin gəlişi günü
  və saatı Allahdan başqa heç kəsə məlum deyilsə, onda bütün həyat bu
  gəliş üçün daim hazırlıqlı olmalıdır. Bu halda, bəzi günahlar xüsusi
  əhəmiyyət kəsb edir.</p>
<ol type="1">
  <li>
    <p>Ayıq-sayıq olmayan özünü məhv edər. Oğru evi qarət edəcəyi günü
      və saatı göstərən məktublar göndərmir; qəfillik onun pis işində əsas
      silahıdır. Buna görə də evdə qiymətli əşyaları olan ev sahibi hər zaman
      hazırlıqlı olmalıdır. Ancaq bu mənzərəni düzgün başa düşmək üçün yadda
      saxlamalıyıq ki, Məsihin gəlişi ərəfəsində məsihçi sayıqlığı
      titrəyə-titrəyə qorxu və dəhşət içində gözləmə olmamalıdır. Bu sayıqlıq
      eyni zamanda gələcək izzət və sevincin intizarıdır.</p>
  </li>
  <li>
    <p>Kim vaxtın çox olduğunu iddia edərsə, ölüm biçər. Qul ağa
      qayıtmazdan əvvəl hər şeyi qaydasına salmaq üçün kifayət qədər vaxtının
      olacağına inanmaqla özünü aldadır.</p>
  </li>
</ol>
<p>Təlimlərini başa çatdırmaq üçün Yerə gedən üç şeytan-şagirdi haqqında
  bir nağıl var. Onlar insanları sınağa çəkmək və məhv etmək planları
  barədə bütün cinlərin başçısı olan şeytanla danışırlar. Biri deyir: «Mən
  onlara söyləyəcəyəm ki, Allah yoxdur». "Bu, çoxlarını aldatmayacaq, —
  deyə şeytan etiraz edir, — çünki onlar Allahın olduğunu bilirlər".
  İkincisi deyir: «Mən insanlara söyləyəcəyəm ki, cəhənnəm yoxdur». "Buna
  da heç kim aldanmaz, — yenə şeytan etiraz edir, — insanlar hətta indi də
  bilirlər ki, günahlardan ötrü cəhənnəm var». Üçüncüsü deyir: «Mən
  insanlara söyləyəcəyəm ki, tələsməyə ehtiyac yoxdur». Şeytan o dəqiqə
  dillənir: "Get, sən minlərlə insanı beləcə məhv edəcəksən». Bütün
  aldanmaların ən təhlükəlisi çox vaxtının olduğunu düşünməkdir. İnsanın
  həyatında ən təhlükəli gün <em>sabah</em> sözünün mənasını öyrəndiyi
  gündür. Elə şeylər var ki, onları təxirə salmaq olmaz. Çünki heç kim
  bilmir ki, onun üçün sabah açılacaq, ya yox.</p>
<p>3. Kim ona tapşırılan işi yerinə yetirməzsə, rədd ediləcək, sədaqət
  isə mükafatlandırılacaq. Vəzifəsini sədaqətlə yerinə yetirən qul daha
  yüksək vəzifə qazanacaq, ona göstərilən etimadı doğrultmayan qul isə
  ağır cəzaya layiq görüləcək. Buradan belə nəticəyə gəlmək olar ki, İsa
  nə vaxt gəlirsə gəlsin, bizi bizə tapşırılan iş başında tapsın.</p>
<p>İnsan ən sadə vəzifəni belə yerinə yetirirsə, Məsihin gəlişi günü
  mükafatlandırılacaq.</p>
