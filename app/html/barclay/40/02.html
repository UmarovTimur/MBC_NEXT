<h1>2-ci fəsil</h1>
<p><strong>1-2</strong></p>
<h2 id="padşahin-vətəni-matta-21-2">PADŞAHIN VƏTƏNİ (Matta 2:1-2)</h2>
<p>İsa Yerusəlimdən səkkiz kilometr cənubda yerləşən kiçik Bet-Lexem
  şəhərində doğulmuşdu. Bir vaxtlar bu şəhər Fərat adlanırdı. Bet-Lexem
  çörək evi deməkdir və o, münbit torpaqda yerləşirdi. Bu da onun adının
  mənasına tam uyğun idi. Şəhər hündürlüyü 777 metrə çatan əhəngdaşı
  təpələrinin üzərində salınmışdı. Təpələr silsiləsinin hər tərəfində
  zirvə və onların arasında yəhərə oxşar oyuq var idi. Bet-Lexem
  təpələrində amfiteatr yerləşən bir şəhərə bənzəyirdi.</p>
<p>Şəhər qədim tarixə malik idi. Yaqub Rəhiləni burada dəfn edib qəbri
  üstünə bir daş qoymuşdu <em>(Yaradılış 48:4; 35:20)</em>; burada Boazın
  arvadı Rut yaşamışdı <em>(Rut 1:22)</em>; Rut Bet-Lexemdən İordan
  çayının o biri sahilində yerləşən öz vətəni Moavı görə bilirdi. Lakin
  hər şeydən əvvəl Bet-Lexem padşah Davudun evi və şəhəri idi <em>(1Şamuel
    16:1; 17:12; 20:6)</em>; Davud dağlara qaçanda məhz Bet-Lexem darvazası
  yanındakı quyudan su içmək istəyirdi <em>(2Şamuel 23:14,15)</em>.</p>
<p>Sonra biz oxuyuruq ki, Rexavam Bet-Lexem şəhərini möhkəmləndirdi
  <em>(2Salnamələr 11:6)</em>. Amma Bet-Lexem İsrail tarixində və
  insanların yaddaşında Davudun şəhəri kimi qaldı. Tanrı Davudun kökündən
  gələn xalqları xilas edəcək Xilaskarı göndərməli idi. Mikeya peyğəmbərin
  dediyi kimi: «Ey Bet-Lexem Efrata, sən Yəhuda nəsillərinin kiçiyi olsan
  da, Mənim üçün İsrail üzərində Hökmdar səndən çıxacaq. Onun nəsli çox
  qədimlərə, zamanın başlanğıcına gedir» <em>(Mikeya 5:2)</em>.
</p>
<p>Beləcə yəhudilər Davudun şəhəri Bet-Lexemdə Davudun Oğlunun
  doğulacağını gözləyirdilər. Onlar gözləyirdilər ki, oradan dünyaya
  Allahın Məsh Edilmişi gələcək. Bu, belə də oldu.</p>
<p>Bizim yaddaşımıza İsa Məsihin doğulduğu yer kimi tövlə və axur həkk
  olunub. İlk İmanlı Cəmiyyətinin ağsaqqallarından biri, bizim eranın
  təxminən 150-ci illərində Bet-Lexemə qonşu olan rayonların birində
  yaşayan Əzabkeş Yustin nəql edir ki, İsa Bet-Lexemin yaxınlığındakı
  mağarada doğulmuşdu (Əzabkeş müqəddəs Yustin<a href="#fn3" class="footnote-ref" id="fnref3"
    role="doc-noteref"><sup>3</sup></a>:
  «Yəhudi Trifonla dialoq» 78:304). Bet-Lexemdəki evlər əhəngdaşı
  təpələrinin yamaclarında tikilmişdi. Onların ətəyində, adətən, mağaraya
  bənzər tövlələr olurdu. Çox güman ki, İsa bu cür tövlələrin birində
  dünyaya gəlmişdi.</p>
<p>Həmin mağara Bet-Lexemdə bu günə qədər İsa Məsihin doğulduğu yer kimi
  tanınır. Onun üzərində Milad kilsəsi inşa edilib. Uzun illər bu mağaranı
  İsa Məsihin doğulduğu yer kimi təqdim ediblər. Roma imperatoru Adrian öz
  hakimiyyəti dövründə həmin yeri murdarlamaq üçün onun üzərində
  bütpərəstlərin allahı Adonis üçün qurbangah düzəltdirdi. Dördüncü əsrin
  əvvəlində Roma imperiyası xristianlığı qəbul edəndə, ilk xristian
  imperator Konstantin orada dövrümüzə qədər gəlib çatan böyük kilsə inşa
  etdirdi.</p>
<p>Naməlum bir şəxs Milad kilsəsinə ziyarətini belə təsvir edir: «Böyük
  divarda qapı yerləşir. Qapı o qədər alçaqdır ki, içəri girmək üçün
  əyilmək lazımdır. Qapının arxasında, içəridə kilsə yerləşir. Kilsədə
  səcdəgahın altında sərdabə var. Ora enəndə gümüşü çıraqlarla
  işıqlandırılan uzunluğu 13, eni isə 4 metr olan kiçik mağara mövcuddur.
  Döşəmədə ulduz şəkli çəkilib, ətrafında isə latın dilində «Burada bakirə
  Məryəmdən İsa Məsih doğulub» ifadəsi yazılıb.</p>
<p>İzzətli Allah bu torpağa gələndə, O, insanların heyvanları bəslədiyi
  mağarada doğulub. Bəlkə də Milad kilsəsindəki mağara elə həmin
  mağaradır. Bəlkə də yox. Biz heç vaxt bunu dəqiq bilməyəcəyik. Lakin bu
  bənzətmədə gözəl bir şey var: kilsənin qapısı o qədər alçaqdır ki, içəri
  girmək üçün əyilmək lazım gəlir. Həqiqətən də, hər insan Körpə İsanın
  yanına diz üstündə gəlməlidir.</p>
<h2 id="şərq-ehtirami-matta-21-2-ardı">ŞƏRQ EHTİRAMI (Matta 2:1-2
  (ardı))</h2>
<p>İsa Bet-Lexem şəhərində doğulanda, Ona səcdə etmək üçün şərqdən
  müdrik adamlar gəldilər. Onlar <em>münəccim</em> adlanırdı. Bu sözü
  dəqiqliklə tərcümə etmək çətindir. Yunan tarixçisi Herodot onlar
  haqqında belə söyləyir: «Əvvəlcə bu, Fars imperiyasına daxil olan Midiya
  tayfası idi. Midiyalılar fars boyunduruğunu devirməyə çalışdılar, amma
  uğursuzluğa düçar oldular. Bundan sonra <em>münəccimlər</em> hakimiyyətə
  və taxt-taca marağını itirərək kahin tayfasına çevrildilər. Levililər
  İsraildə kahin olduğu kimi, onlar da Fars imperiyasında dövlət xadimi
  oldular. Bundan əlavə, onlar həm də Fars padşahının nəsihətçisi,
  müəllimi və məsləhətçisi idi. Qurbanları yalnız <em>münəccimin</em>
  iştirakı ilə təqdim etmək olardı. Onlar müdrik və mömin, fəlsəfəyə,
  tibbə və təbiət elmlərinə bələd olan, eləcə də yuxu yozan və gələcəkdən
  xəbər verən insanlar idi. Vaxt ötdükcə onlar öz adlarının yaxşı mənasını
  itirib falçı, cadugər, sehrbaz və şarlatana çevrildilər. Məsələn, belə
  adamlardan biri Elima <em>(Həvarilərin İşləri 13:6-8)</em> və ya Şimon
  idi. Onlar, adətən, münəccim adlandırılırdı <em>(Həvarilərin İşləri
    8:9-11)</em>. Lakin yaxşı tərəfdən baxsaq, onlar həqiqəti axtaran mömin
  insanlar idi.</p>
<p>Qədim zamanlarda hər kəs astrologiyaya inanırdı. İnsanlar inanırdılar
  ki, ulduz vasitəsilə gələcəkdən xəbər vermək olar və insanın taleyi
  doğulduğu ulduzla müəyyən edilir. Belə bir mövhumatı təsəvvür etmək
  çətin deyil. Ulduzlar öz müəyyən olunduqları yol ilə gedirlər. Onlar
  kainatdakı nizam-intizamın rəmzidir. Əgər birdən yeni ulduz əmələ
  gələrsə və qeyri-adi bir şey nizam-intizamı pozarsa, elə bir təsəvvür
  yaranır ki, xüsusi nəyisə bildirmək üçün Allah Öz qurduğu nizamı
  pozur.</p>
<p>Biz münəccimlərin gördüyü parlaq ulduzun nə olduğunu bilmirik. Bu
  barədə müxtəlif fərziyyələr söylənilmişdi. Təxminən Miladdan 111 il
  əvvəl üfüqi istiqamətdə sürətlə hərəkət edən Qalleya kometası
  görünmüşdü. Miladdan 7 il əvvəl Saturn və Yupiter planetlərinin
  bərabərləşməsi müşahidə olunmuşdu. Miladdan 5-2 il əvvəl qeyri-adi
  astronomik fenomen baş vermişdi. Misir ayı <em>Mesorinin</em> ilk günü
  Böyük Köpək bürcündən Sirius ulduzu Günəşlə bir qalxaraq qeyri-adi işıq
  saçdı. <em>Mesori</em> ayının mənası <em>şahzadənin doğulması</em>
  deməkdir. Qədim astronomlar bu ulduzu hansısa böyük padşahın doğuluşu
  ilə əlaqələndirirdilər. Təbii ki, biz münəccimlərin hansı ulduzu
  gördüklərini deyə bilmərik. Lakin göy cisimlərini izləmək onların peşəsi
  idi və hansısa göy cismi dünyaya padşahın gəlişi barədə xəbər
  vermişdi.</p>
<p>Bu insanların Şərqdən gəlib padşah axtarışı bizə qəribə görünə bilər.
  Amma iş burasındadır ki, Məsihin doğum ərəfəsində bütün dünyanı padşahın
  doğulacağı ilə bağlı qəribə bir hiss bürümüşdü. Bu barədə hətta Roma
  tarixçiləri də bilirdilər. Məsələn, Svetoni Trankvill<a href="#fn4" class="footnote-ref" id="fnref4"
    role="doc-noteref"><sup>4</sup></a>
  belə yazırdı: «Şərqdə çoxdan belə bir fikir yayılmışdı — həmin dövrdə
  Yəhudeyadan elə bir adam çıxacaq ki, ona bütün dünyanı ələ keçirmək
  qismət olacaq» (Svetoni Trankvill: «Vespasianın həyatı» 4,5). Roma
  tarixçisi Tasit də qeyd edir: «Elə həmin dövrdə Şərqin qüdrətli
  olacağına və Yəhudeya əsilli hökmdarların dünyanı ələ keçirəcəyinə qəti
  əminlik var idi» (Tasit<a href="#fn5" class="footnote-ref" id="fnref5" role="doc-noteref"><sup>5</sup></a>: «Tarixlər»
  5,13). Həmçinin
  yəhudilər inanırdılar ki, «o dövrdə onların ölkəsində kimsə hökmdar
  olacaq» (İosif Flavi: «Yəhudi müharibəsi» 6,5,4). Bir qədər sonra padşah
  Tiridat münəccimin müşayiəti ilə Roma imperatoru Nerona baş çəkir
  (Svetoni Trankvill: «Neronun həyatı» 13,1). Biz Afinada dahi yunan
  filosofu Platonun xatirəsinə qurban gətirən münəccimlərə rast gəlirik
  (Seneka<a href="#fn6" class="footnote-ref" id="fnref6" role="doc-noteref"><sup>6</sup></a>: «Məktublar» 58,31).
  Təxminən İsa
  Məsihin doğulması ilə eyni vaxtda Roma imperatoru Avqust dünyanın
  xilaskarı kimi şərəfləndirilirdi. Roma şairi Vergili isə Messian kimi
  tanınan gələcək qızıl dövr haqqında öz dördüncü ekoloqunu yazmışdı.</p>
<p>Beləcə münəccimlərin Məsihə baş çəkməsi barədə hekayənin sadəcə gözəl
  bir əfsanə olduğunu düşünməyə heç bir əsas yoxdur. Qədim dövrlərdə belə
  şeylər asanlıqla baş verə bilərdi. İsa Məsih dünyaya gələndə, dünya
  böyük intizar içində idi. İnsanlar Allahı gözləyir və onların ürəyində
  Allah haqqında arzular var idi. Onlar dərk edirdilər ki, Allahsız Qızıl
  dövrə qədəm basa bilməyəcəklər. İsa intizar içində olan dünyaya gəldi. O
  doğulanda Onun beşiyinin başına uzaq ölkələrdən gələn elçilər toplandı.
  Bu, Məsihin dünyanı fəth etməsinin ilk əlaməti və rəmzi idi.</p>
<p><strong>3-9</strong></p>
<h2 id="hiyləgər-padşah-matta-23-9a">HİYLƏGƏR PADŞAH (Matta 2:3-9a)</h2>
<p>Padşah Böyük Hiroda məlum oldu ki, şərqdən gələn münəccimlər
  yəhudilərin padşahı olacaq Körpəni axtarırlar. Taxt-taca sahib olacaq
  Körpənin doğulması barəsində xəbər istənilən padşahı narahat edərdi.
  Lakin Hirod ikiqat təşvişə düşdü.</p>
<p>Hirod həm yəhudi, həm də edomlu idi. İsrail və vətəndaş müharibələri
  zamanı o, romalılara çox kömək edirdi. Buna görə də romalılar ona etibar
  edirdilər. Miladdan 47 il əvvəl Hirod prokurator təyin edilmişdi.
  Eramızdan əvvəl 40-ci ildə isə o, padşah titulunu aldı və e.ə. 4-cü ilə
  qədər padşahlıq etdi. O, hakimiyyətdə uzun müddət qaldı, Böyük Hirod
  adını aldı və bir çox münasibətlərdə bu titula layiq oldu. O, təkbaşına
  İsraildə sülh və sabitliyi təmin etdi. Hirod böyük quruculuq işlərinə
  başladı. O, Yerusəlim Məbədini bərpa etdi. O, həm də səxavətli idi.
  Hirod çətin dövrdə vergiləri azaltdı ki, xalqın vəziyyəti bir az
  yüngülləşsin. Eramızdan əvvəl 25-ci ildə aclıq vaxtında isə o öz qızıl
  kasasını əritdi ki, acından ölən insanlara çörək ala bilsin.</p>
<p>Lakin Hirodun xasiyyətində bir dəhşətli çatışmazlıq var idi: o, hər
  şeydən və hər kəsdən şübhələnirdi. Kimisə özünə rəqib görən kimi dərhal
  o adamı öldürtdürürdü. O öz arvadı Mariamnanı və onun anası
  Aleksandranı, böyük oğlu Antipatra və digər iki oğlu — Aleksandr və
  Aristovulu öldürtmüşdü. Roma imperatoru Avqust demişdi ki, Hirodun
  donuzu olmaq onun oğlu olmaqdan daha təhlükəsizdir.</p>
<p>Hirodun təbiətindəki qəddarlıq və pozğunluq ölümünə yaxın daha çox
  üzə çıxdı. Onun yetmiş yaşı olanda sonunun yaxınlaşdığını hiss edərək
  İsrailin ən gözəl yeri Yerixoya getdi. Orada Yerusəlimin bir qrup
  görkəmli sakinlərinə böhtan ataraq onları zindana saldırdı və belə əmr
  verdi ki, özü öləndə onların da hamısını öldürsünlər. Hirod deyirdi ki,
  o öləndə heç kim yas tutmayacaq. Amma ölümündən sonra bu şəkildə göz
  yaşlarının axıdılmasını istədi.</p>
<p>Bu insana Padşah olacaq Körpənin doğulması barədə xəbər çatanda, onun
  necə reaksiya verəcəyi aydın məsələ idi. Hirod və bütün Yerusəlim xalqı
  təlaşa düşdü. Çünki bilirdilər ki, Körpəni məhv etməkdən ötrü o, hansı
  addımı atacaq. Yerusəlim Hirodu tanıyırdı. Buna görə onun qaçılmaz
  reaksiyasından səksənirdi.</p>
<p>Hirod xalqın bütün başçı kahinlərini və ilahiyyatçılarını çağırdı.
  İlahiyyatçılar Müqəddəs Yazılar və Qanun üzrə peşəkar idilər. Başçı
  kahinlər isə xüsusi zadəgan nəsildən idilər. Beləliklə, Hirod öz
  dövrünün zadəgan kahinlərini və ilahiyyatçılarını çağırıb onlardan
  Müqəddəs Yazılara görə Allahın Məsh edilmişinin harada doğulacağını
  soruşdu. Onlar <em>Mikeya peyğəmbərin kitabı 5:2-ni</em> ona oxudular.
  Hirod müdrik adamları gizlicə çağırıb onlara Körpəni dəqiqliklə axtarıb
  tapmağı əmr etdi və dedi ki, o da gəlib Ona səcdə edəcək. Lakin onun
  əsas məqsədi Hökmdar olacaq Körpəni öldürmək idi.</p>
<p>İsa Məsih doğulanda, insanların Ona münasibətdə üç qrupa bölündüyünü
  görürük. Gəlin bu üç qrupa nəzər salaq.</p>
<ol type="1">
  <li>
    <p>Hirodun münasibəti — <em>nifrət və düşmənçilik</em>. Hirod
      qorxurdu ki, bu Körpə əvvəlcə onun həyatına, sonra isə həyatda tutduğu
      mövqeyə müdaxilə edib, hakimiyyətini və nüfuzunu əlindən alacaq. Buna
      görə də Hirodun ilk reaksiyası — Körpəni məhv etmək oldu.</p>
  </li>
</ol>
<p>İndi də İsa Məsihi böyük məmnuniyyətlə məhv etmək istəyən insanlar
  var. Çünki onların həyatına mane olacaq Şəxsi görürlər. Onlar heç nəyə
  əhəmiyyət vermədən özbaşına yaşamaq istəyirlər. Məsih isə onların
  əməllərini ifşa edir. Buna görə də Onu öldürmək istəyirlər.</p>
<ol start="2" type="1">
  <li>
    <p>Başçı kahinlərin və ilahiyyatçıların münasibəti — <em>tamamilə
        etinasızlıq</em>. Allahın Vəd Olunmuş Məsihinin doğulması faktı onlarda
      heç bir təəssürat yaratmadı. Onlar Məbəddəki adət-ənənəyə və Qanunun
      müzakirəsinə o qədər aludə olmuşdular ki, Məsihə nəzər belə salmadılar.
      Məsih onlar üçün heç bir əhəmiyyət kəsb etmirdi.</p>
  </li>
</ol>
<p>Bu gün çoxlarının başı öz işlərinə o qədər qarışıb ki, İsa Məsih
  onlar üçün heç bir əhəmiyyətə malik deyil.</p>
<ol start="3" type="1">
  <li>
    <p>Müdrik adamların münasibəti — <em>heyrətamiz səcdə</em>, İsa
      Məsihə gətirdikləri bahalı hədiyyələri təqdim etmək istəyi.</p>
  </li>
</ol>
<p>Aydın görünür ki, insan İsa Məsihdə Allahın məhəbbətini dərk edəndə,
  bu onu heyrətləndirməlidir. O da sevgiyə bürünüb Allahı
  izzətləndirməlidir.</p>
<p><em>9-cu ayənin</em> ikinci hissəsinin şərhi növbəti bölümdədir.</p>
<p><strong>10-12</strong></p>
<h2 id="məsihə-hədiyyələr-matta-29b-12">MƏSİHƏ HƏDİYYƏLƏR (Matta
  2:9b-12)</h2>
<p>Beləliklə, müdrik adamlar Bet-Lexemə gedən yolu tapdılar. Elə
  düşünməyin ki, ulduz üfüq boyu onları müşayiət edirdi. Matta bədii
  dildən istifadə edir. Ulduz Bet-Lexem üzərində işıq saçırdı. Belə bir
  əfsanə var ki, ulduz öz bələdçi işini yerinə yetirəndən sonra Bet-Lexem
  quyusuna düşdü və bu günədək oradadır. Onu ancaq ürəyi təmiz insanlar
  hərdənbir görə bilər.</p>
<p>Müdrik adamlar haqqında da çoxlu əfsanələr gəzir. Qədim şərq
  rəvayətlərinə görə onlar on iki nəfər idi. İndi isə hamı onların üç
  nəfər olduğunu qəbul edir. Çünki Əhdi-Cədiddə onların üç hədiyyə
  gətirməsindən söz açılır.</p>
<p>Bir müddət keçəndən sonra əfsanələr yayıldı ki, onlar padşah imiş və
  adları — Qaspar, Melhior və Baltasardır. Daha sonra onların şəxsi
  təsvirləri və Məsihə hansı hədiyyələri gətirdikləri vurğulanır. Ağ
  saçlı, uzun saqqallı qoca Melhior Rəbbə qızıl, saqqalsız gənc Qaspar
  kündür, ortayaşlı qarabuğdayı Baltasar mirra təqdim etdi.</p>
<p>Qədim dövrlərdə hər bir hədiyyə əsasında insanlar Məsihə və Onun
  xidmətinə xas olan rəmzi xüsusiyyətləri görürdülər.</p>
<ol type="1">
  <li>
    <p><em>Qızıl — bu, padşaha təqdim olunan hədiyyədir</em>. Roma
      filosofu Seneka deyirdi ki, Parfiya padşahlığında kimsə padşaha
      hədiyyəsiz yaxınlaşa bilməzdi. Qızıl da metallar arasında şah olduğu
      üçün padşah hədiyyəsi sayılırdı.</p>
  </li>
</ol>
<p>Beləcə İsa Məsih Padşah olmaq üçün İnsan kimi doğuldu. Lakin O, güc
  tətbiq etməklə taxt-tac üzərində deyil, məhəbbətlə Çarmıx vasitəsilə
  padşahlıq etməli idi. İsanın Padşah olduğunu unutmaq olmaz. Biz Onu
  özümüzə tay-tuş tutaraq görüşə bilmərik. Onu həmişə itaətlə
  qarşılamalıyıq. Böyük ingilis admiralı Nelson qalib gəldiyi düşmənə və
  rəqibinə qarşı həddindən artıq xeyirxah və nəzakətlə davranırdı.
  Günlərin bir günü dənizdəki qələbədən sonra məğlub olmuş bir admiralı
  Nelsonun gəmisinə gətirdilər. Məğlub olmuş admiral Nelsonun alicənab
  xasiyyətindən xəbərdar idi. Admiral bundan istifadə etmək fikrinə düşdü
  və onunla eyni hüquqlu adam kimi salamlaşmaq istədi. Əlini Nelsona
  uzatdı. Nelsonun isə əli tərpənmədi. O dedi: «Əvvəlcə qılıncınızı, sonra
  əlinizi uzadın». Beləliklə, biz də İsa Məsihin dostu olmazdan əvvəl Ona
  tabe olmalıyıq.</p>
<ol start="2" type="1">
  <li>
    <p>Kündür — <em>bu, kahinlərə verilən hədiyyədir</em>. Ətirli kündür
      Məbəddə ibadət və qurban təqdimi zamanı istifadə olunurdu.
      <em>Kahin</em> — latın dilində <em>pontifeksdir</em>. Bu, <em>körpü
        tikən</em> deməkdir. Kahin Allahla insan arasında körpü
      yaradandır.
    </p>
  </li>
</ol>
<p>İsa Məsih də məhz bu vəzifəni icra etdi. O, insanlara birbaşa Allahın
  hüzuruna daxil olmaq imkanı verdi.</p>
<ol start="3" type="1">
  <li>
    <p><em>Mirra</em> — <em>mərhuma gətirilən hədiyyədir</em>. Mirranı
      mərhumun cəsədini ətirləmək üçün istifadə edirdilər.</p>
  </li>
</ol>
<p>İsa bu dünyaya ölmək üçün gəldi. Məşhur rəsm əsərlərinin birində İsa
  Nazaretdə xarratxananın qapısı qarşısında dayanmış şəkildə təsvir
  olunub. Bu rəsmdə yeniyetmə İsa sanki gərnəşir. Beləcə O, dülgər
  dəzgahının arxasında uzun müddət dayandığına görə qıc olan əzələlərini
  hərəkətə gətirir. O dartınaraq qapı çərçivəsi altında dayanır, Onun
  arxasına isə gün kölgə salır. Bu kölgə Çarmıx formasını əks etdirir.
  Arxa planda isə Məryəm dayanır. O, bu kölgəni görür və baş verəcək faciə
  onun qəlbinə qorxu salır.</p>
<p>İsa Məsih gəldi ki, insanlar üçün yaşayıb, sonda onlardan ötrü
  ölsün.</p>
<p>Padşah üçün qızıl, Kahin üçün kündür və öləcək Şəxs üçün mirra.
  Müdrik adamların gətirdiyi hədiyyələr bunlar idi. Hələ Onun beşiyi
  önündə İsa Məsihin həqiqi Padşah, həqiqi Baş kahin və sonda insanların
  Dahi Xilaskar olacağı bildirilirdi.</p>
<p><strong>13-15</strong></p>
<h2 id="misirə-qaçiş-matta-213-15">MİSİRƏ QAÇIŞ (Matta 2:13-15)</h2>
<p>Qədim zamanlarda insanlar inanırdı ki, Allah yuxu vasitəsilə onlara
  xəbərdarlıq edir. Yusif də yuxuda Misirə qaçmaq barədə xəbərdarlıq aldı.
  O, Hirodun məkrli niyyətindən qurtulmalı idi. Misirə qaçış tamamilə
  gözlənilən idi. İsa Məsihin gəlişindən yüz illər əvvəl, zülm və təqib
  yəhudilərin həyatını dözülməz həddə çatdıranda, onlar tez-tez Misirə üz
  tuturdular. Buna görə də Misirin bütün şəhərlərində yəhudi məhəlləsi var
  idi. Məsələn, İsgəndəriyyə şəhərində milyondan çox yəhudi yaşayırdı.
  Orada bir çox məhəllə onlara məxsus idi. Təhlükə anında Yusif də bir çox
  yəhudi kimi Misirə getdi. Misirə çatanda o və Məryəm yad insanların
  arasına düşmədilər. Çünki istənilən şəhərdə onlar orada sığınacaq tapan
  yəhudilərlə qarşılaşa bilərdilər.</p>
<p>Maraqlıdır ki, məsihçiliyin və İsa Məsihin düşmənləri Onun Misirə
  aparılmasını sonradan bir böhtan kimi istifadə etdilər. Misir
  cadugərlik, falçılıq və magiya ölkəsi kimi məşhur idi. <em>Talmud</em><a href="#fn7" class="footnote-ref" id="fnref7"
    role="doc-noteref"><sup>7</sup></a> kitabında yazılır: «Dünyaya on
  cadugərlik payı verildi. Doqquzu Misirə, biri isə dünyaya düşdü». Beləcə
  İsa Məsihin düşmənləri iddia edirdilər ki, Məsih Misirdə magiya və
  cadugərliyin sirlərini öyrənib möcüzə göstərərək insanları aldatmağa
  nail oldu. Üçüncü əsrdə bütpərəst filosof Selsi məsihçiliyə qarşı
  çıxaraq iddia edirdi ki, İsa Məsih qeyri-qanuni doğulan uşaq olaraq
  muzdlu işçi kimi Misirdə işlədi, orada müəyyən sehrbazlıq bacarıqlarına
  yiyələnib Öz ölkəsinə qayıtdı və bu bacarıqlarına istinad edərək Özünü
  Allah adlandırdı (Origen<a href="#fn8" class="footnote-ref" id="fnref8" role="doc-noteref"><sup>8</sup></a>: «Selsiyə
  qarşı» 1:38). Ravvin
  Eliezer ben Girkan deyirdi: «İsanın bədəninə lazım olan bütün sehrbazlıq
  formulları döyülmüşdü ki, O onları unutmasın». Böhtançılar fürsətdən
  istifadə edib insanların ağlını Misirə qaçışla əlaqədar bax belə
  çaşdırırdılar. Amma onlar yanılırdılar. Çünki İsa Misirə Körpə yaşında
  aparıldı və körpə yaşında da geri qayıtdı.</p>
<p>Misirə qaçışla bağlı iki gözəl əfsanə var. Onlardan biri — Çarmıxda
  tövbə edən quldur haqqındadır. Əfsanəyə görə onun adı Dismasdır. Onun
  İsa Məsihlə Çarmıxdakı görüşü ilk deyildi. Əfsanə belədir: Misirə gedən
  yolda Yusiflə Məryəm quldurların pusqusuna düşürlər. Onların
  başçılarından biri Yusiflə Məryəmi öldürüb əşyalarını ələ keçirmək
  istəyirdi. Lakin quldurlardan birinin, Dismasın ürəyinə Körpə İsa
  toxunur. Buna görə o icazə vermir ki, Körpənin valideynlərinə zərər
  yetirilsin. Dismas İsaya baxıb deyir: «Üç qat xeyir-dualı Körpə, nə
  vaxtsa mərhəmətə ehtiyacım olsa, bu anı unutma». Əfsanəyə görə Dismas və
  İsa Qolqotada yenidən görüşürlər. Dismas Çarmıxda bağışlanma və lütf
  əldə edir.</p>
<p>Digər əfsanə uşaq nağılıdır. Orada deyilir ki, Yusiflə Məryəm Misirə
  gedəndə gecəyə düşdülər. Onlar mağarada gecələməli oldular. Mağara o
  qədər soyuq idi ki, yerdə qırov var idi. Balaca hörümçək İsanı görür və
  Körpəni isitməkdən ötrü əlindən gələni etmək istəyir. O, yeganə
  bacardığı işi görür: yəni pərdə salmaq üçün mağaranın ağzında tor
  hörür.</p>
<p>Bu vaxt əsgərlər Hirodun amansız əmrini yerinə yetirmək üçün Körpəni
  axtarırdılar. Mağaraya çatanda oraya girməyə hazırlaşırdılar ki, onların
  komandiri mağaranın girişini bağlayan toru və üstündəki qalın qırovu
  görüb dedi: «Bir bu tora baxın, heç yırtılmayıb. Çox güman ki, mağarada
  heç kim yoxdur. Əks halda, tor yırtılmış olardı».</p>
<p>Beləcə əsgərlər müqəddəs ailəni rahat buraxıb yoluna davam etdilər.
  Məhz buna görə biz bu günədək yeni il yolkamızı rəngbərəng saplarla və
  hörüklərlə bəzəyirik. Onlar qırovdan ağ rəngə boyanmış və mağaranın
  girişini tutan hörümçəyin torunu simvolizə edir.</p>
<p>Müjdənin bu hissəsinin son sözlərində biz Mattaya məxsus nəqletmə
  üsulunu görürük. Matta Misirə qaçışda Huşə peyğəmbərin etdiyi
  peyğəmbərliyin icrasına diqqəti yönəldir. O, belə yazır: «Öz Oğlumu
  Misirdən çağırdım». Bu ayə Huşə peyğəmbərin kitabındandır: «İsrail uşaq
  ikən onu sevdim, Öz oğlumu Misirdən çağırdım» (<em>Huşə 11:1</em>).</p>
<p>İlk baxışdan elə görünür ki, Huşə peyğəmbərin bu ifadəsinin İsa
  Məsihlə və Misirə qaçışla heç bir əlaqəsi yoxdur. Bu, sadəcə Allahın
  İsrail xalqını Misir əsirliyindən azad etməsi haqqında bir məlumatdır.
  Amma Matta uyğun olan istənilən mətni İsa Məsih barədə peyğəmbərlik kimi
  istifadə etməyə hazırdır. Matta bilirdi ki, yəhudiləri İsanın Allahın
  Vəd etdiyi Məsih olmasına inandırmağın yeganə yolu Əhdi-Ətiq
  peyğəmbərliklərinin Məsihdə icra olunmasını göstərməkdir.</p>
<p><strong>16-18</strong></p>
<h2 id="körpələrin-qətli-matta-216-18">KÖRPƏLƏRİN QƏTLİ (Matta
  2:16-18)</h2>
<p>Biz artıq gördük ki, Hirod qorxunc qatil idi. Taxt-taca sahib olan
  kimi o, Sinedrionu, yəhudilərin Ali Şurasını məhv etməyə başladı. Sonra
  üç yüz saray əhlini, daha sonra arvadı Mariamnanı, qayınanası
  Aleksandranı, böyük oğlu Antipatranı, eləcə də digər iki oğlu Aleksandr
  və Aristovulu qətlə yetirdi. Hətta ölüm yatağında belə Yerusəlimin
  nüfuzlu şəxslərinin qətlə yetirilməsini əmr etmişdi.</p>
<p>Padşah olacaq Körpənin dünyaya gəlməsi xəbərini Hirod təbii ki,
  sakitcə qəbul edə bilməzdi. Bir qədər əvvəl oxuduq ki, o, münəccimlərdən
  ulduzun göründüyü dəqiq vaxtı öyrəndi. Bununla da o, Körpənin yaşını
  dəqiqliklə hesabladı ki, Onu öldürməyə tədbir görsün. İndi isə budur, o
  öz planını tez və qəddar şəkildə həyata keçirir, yəni Bet-Lexem
  ətrafında iki və iki yaşdan aşağı körpə oğlan uşaqlarının öldürülməsinə
  əmr verir. Burada mütləq iki halı qeyd etmək lazımdır: Bet-Lexem böyük
  şəhər deyildi. Körpələrin sayı iyirmi və ya otuzdan yuxarı ola bilməzdi.
  Təbii ki, söhbət yüzlərlə uşaqdan getmirdi.</p>
<p>İkincisi, belə bir qətlin ümumiyyətlə baş vermədiyini iddia edən
  tənqidçilər var. Çünki bu ayələrdən başqa Əhdi-Cədiddə bu hadisəni
  xatırladan digər mətn yoxdur. Yəhudi tarixçisi İosif Flavi də bu barədə
  heç nə yazmır. Buna görə deyə bilərik: birincisi, gördüyümüz kimi,
  Bet-Lexem kiçik şəhər idi. Qətlin qeyri-adi hadisə olmadığı ölkədə
  iyirmi-otuz uşağın öldürülməsi yalnız Bet-Lexemdə anaların ah-naləsi ilə
  nəticələnə bilərdi, bundan başqa böyük səs-küy yaratmazdı. İkincisi, baş
  verən hadisənin gözlənilən yerdə xatırlanmaması o demək deyil ki, belə
  hadisə olmayıb. Bütün bunlar Hirodun təbiətinə o qədər xas idi ki,
  Mattanın bizə həqiqəti çatdırmasına şübhə yaratmır.</p>
<p>Bu hadisə insanların İsa Məsihdən qurtulmaq üçün edə biləcəyi
  dəhşətli dəlildir.</p>
<p>Əgər insan öz şəxsi yolu ilə gedirsə, əgər onun şöhrətpərəst planına
  müdaxilə edən və ya həyat tərzinə görə onu məzəmmət edən İsa Məsihi
  görürsə, onda yeganə arzusu Onu yox etmək olur. Beləcə o, ən dəhşətli
  vasitələrə əl atır — insanların bədənlərini məhv etməsə də, ürəklərini
  qırır.</p>
<p>Sonda yenidən biz Mattanın özünəməxsus şəkildə Əhdi-Ətiqdən istifadə
  etmək üsulunu görürük. O, Yeremya peyğəmbərin kitabı 31:15-dən nümunə
  gətirir: «Rəbb belə deyir: «Ramada bir səs eşidildi, yas və acı fəryad
  səsləri! Rəhilə uşaqları üçün ağlayır, təsəlli istəmir. Çünki onlar daha
  yoxdur»«.</p>
<p>Yeremya peyğəmbərin kitabından olan bu ayədən elə görünür ki, Hirodun
  körpələri qətlə yetirməsi ilə heç bir əlaqəsi yoxdur. Yeremya peyğəmbər
  Yerusəlim sakinlərinin qürbətə aparıldığını təsvir edir. Onların yolu
  Rama şəhərindən keçir. Ramada isə Rəhilənin məzarı var idi <em>(1Şamuel
    10:2)</em>. Yeremya hətta məzarda olan Rəhilənin xalqının taleyinə görə
  ağladığını yazır. Matta burada da Əhdi-Ətiqlə Əhdi-Cədidi
  əlaqələndirir.</p>
<p><strong>19-23</strong></p>
<h2 id="nazaretə-qayidiş-matta-219-23">NAZARETƏ QAYIDIŞ (Matta
  2:19-23)</h2>
<p>Vaxt keçdi, Hirod öldü. Onun ölümündən sonra padşahlıq bölündü.
  Romalılar Hiroda etibar edir və ona böyük ərazini idarə etməyə imkan
  vermişdilər. Lakin Hirod yaxşı bilirdi ki, romalılar onun oğullarının
  heç birinə bu cür səlahiyyət verməyəcəklər. Elə buna görə də o öz
  padşahlığını üç hissəyə böldü və vəsiyyətinə əsasən hər bölgəni
  oğullarının ixtiyarına verdi: Yəhudeyanı — Arxelaya; Qalileyanı — Hirod
  Antipaya; şimal-şərq ərazini və İordan çayının şərq tərəfini —
  Filipə.</p>
<p>Amma Hirodun ölümü problemləri həll etmədi. Arxela pis hökmdar idi və
  o, taxtda uzun müddət qalmadı. Arxela hökmdarlıqda Hiroddan da üstün
  olmaq istədi. O, əmr etdi ki, ölkənin üç min mötəbər şəxsini
  öldürsünlər. Belə olan halda, Yəhudeyaya qayıtmaq hələ də təhlükəli idi.
  Arxela qəddarlıqda ad çıxarmışdı. Buna görə də Yusif nisbətən mülayim
  olan Hirod Antipanın hökmdarlıq etdiyi Qalileyaya getdi.</p>
<p>Yusif Nazaretdə məskunlaşdı və İsa orada boya-başa çatdı. Nazaret
  kiçik, sakit, rahat və səs-küydən uzaq liman şəhəri deyildi.</p>
<p>Nazaret Qalileyanın cənubunda dağlıq çuxurda yerləşirdi. Lakin şəhəri
  əhatə edən təpələrə qalxanda, oradan qərbdə göz önündə Aralıq dənizi və
  o dövrdə mavi sularla hər tərəfə gedən gəmilərin mənzərəsi canlanırdı.
  Təpənin ətəyində, dəniz sahilinə doğru uzanan düzənlikdə, Dəməşqdən
  Misirə gedən yol — Afrikaya quru körpü açılırdı. Bu, həmin dövrdə
  dünyanın ən böyük karvan yollarından biri idi.</p>
<p>Məhz bu yolla Yaqubun oğlu Yusif Misirə qul kimi aparılmışdı. Bu
  yolla Böyük İsgəndərin (Makedoniyalı) ordusu getmişdi. Yüz illər sonra
  bu yolla Napoleon keçəcəkdi. İyirminci əsrdə o yoldan ingilis
  feldmarşalı keçəcəkdi. Bəzən onu Cənub yolu, bəzən isə Dəniz yolu
  adlandırırdılar. İsa həmin yoldan fərqli-fərqli məqsədlərlə keçən bütün
  millətlərdən olan müxtəlif səyahətçiləri görə bilərdi. Onlar yer üzünün
  ucqarlarına və bütün istiqamətlərinə gedirdilər. Akkradan (Aralıq
  dənizinin sahili boyunca) şərqə gedən daha bir yol var idi. Bu, şərq
  sərhədinə və Roma imperiyasına qədər uzanan Şərq yolu idi. Bu yolla ipək
  və ədviyyatlar aparan sonu görünməyən karvan, eləcə də Roma legionu
  gedirdi.</p>
<p>Nazaret, həqiqətən də, sakit şəhərcik deyildi. Beləliklə, İsa Məsih
  təpəsinin ətəyindən bütün dünyanın keçdiyi şəhərdə boya-başa çatdı. O,
  uşaq yaşlarından Ona Allahın dünyasından danışan mənzərələri
  görürdü.</p>
<p>Budur, mənzərə hazırdır: Matta İsanı Nazaretə gətirir, Nazaret isə
  dünyaya açılan qapıdır.</p>
<h2 id="aradaki-illər">ARADAKI İLLƏR</h2>
<p>Mattanın Müjdəsinin üçüncü fəslinə keçməzdən əvvəl biz bir məqama
  diqqət yetirməliyik. İkinci fəsil İsa Məsihin uşaq olduğu dövrdə
  qurtarır. Üçüncü fəsil başlayanda isə, O, artıq otuz yaşlı yetkin
  insandır <em>(Luka 3:23 ilə müqayisə edin).</em> Başqa sözlə desək, iki
  fəsil arasında otuz il sükut mövcuddur. Nə üçün? Ötən otuz il ərzində nə
  baş verdi? İsa Məsih bu dünyanın Xilaskarı olmaq üçün gəldi. Özü isə
  otuz il ərzində Pasxa bayramında Yerusəlimə getməsi istisna olmaqla, bir
  dəfə də olsun İsrail sərhədini keçmədi. İsa öləndə otuz üç yaşında idi.
  Onun Nazaretdə keçirdiyi otuz il barədə heç nə deyilmir. Başqa sözlə,
  ömrünün çox hissəsini Nazaretdə keçirmişdi. Bəs bu vaxt nə baş
  vermişdi?</p>
<ol type="1">
  <li>
    <p>İsa böyüyüb gənc oldu. Sonra yaxşı ailədə tərbiyə alaraq
      yetkinləşdi. Yaxşı başlanğıc üçün bundan gözəli ola bilməzdi. Görkəmli
      professorlardan biri belə qeyd edirdi: «Gündəlik iş həyatı üçün
      valideynlərimdən miras aldığım gözəl tərbiyə və bacarığıma görə Allaha
      şükür edirəm». Başqa biri isə belə demişdi: «Yaxşı ana yüz müəllimə
      dəyər». Beləcə İsa Məsihin gəncliyi yaxşı ailənin əhatəsində
      keçmişdi.</p>
  </li>
  <li>
    <p>İsa böyük oğlun məsuliyyətini icra edirdi. Çox güman ki, uşaqlar
      böyüməzdən əvvəl Yusif dünyasını dəyişdi. Bəlkə də o, Məryəmlə
      evlənəndə, yaşca çox böyük idi. Qalileyanın Qana şəhərindəki toy barədə
      hekayədə Məryəm iştirak etsə də, Yusifin adı çəkilmir. Buna görə də fərz
      etmək olar ki, Yusif həmin vaxt ölmüşdü.</p>
  </li>
</ol>
<p>Beləliklə, İsa anasına və kiçik bacı-qardaşlarına dayaq olmaq üçün
  Nazaret şəhərində dülgərliyə başladı. Dünya Onu çağırırdı. Lakin O,
  əvvəlcə Öz anasına, qohumlarına və ailəsinə olan borcunu yerinə yetirdi.
  Valideynlərini itirəndən sonra geriyə baxıb onlar üçün əlindən gələn hər
  şeyi etdiyini deyə bilən insan xoşbəxtdir. Dünya sadə məsuliyyətləri
  asanlıqla üzərinə götürənlərin üzərində qurulur. Məsələn, öz ailəsinə
  xidmət göstərən, xloroformu kəşf edən məşhur həkim Ceyms Simeon kimi. O,
  kasıb ailədən idi. Ceyms ağıllı uşaq idi. Ailəsi də bunu bilirdi.
  Ailənin onun haqqında öz arzuları var idi. Onun qardaşı Sandi deyirdi:
  «Mən bilirdim ki, o, nə vaxtsa dahi olacaq». Beləcə paxıllıq və qibtə
  etmədən onun qardaşları yorulmadan çörəkxanada işləyirdilər ki, Ceyms
  Universiteti bitirib öz arzusuna çatsın. Bu istedadlı oğlanın üzünə
  xoşbəxtlik gülsün deyə çox şeydən özlərini məhrum edən doğmaları
  olmasaydı, görkəmli alim Ceyms Simeon da olmayacaqdı.</p>
<p>İsa Məsih ailə barədə sadə məsuliyyəti Öz boynuna götürməyin gözəl
  nümunəsidir.</p>
<ol start="3" type="1">
  <li>
    <p>İsa sadə bir işçi olmağın və pul qazanmağın nə demək olduğunu
      bilirdi. İnsanlara kömək etməyə hazır olmaq üçün İsa əvvəlcə onların
      necə yaşadığını bilməli idi. O, bu dünyaya başqasının hesabına yaşamaq
      üçün gəlmədi. O, dünyaya istənilən insanın yaşamalı olduğu kimi gəldi.
      İsa sadə insanların həyatını dərk etmək istəyirdisə, mütləq bunu etməli
      idi.</p>
  </li>
</ol>
<p>Fransız kraliçası Mariya Antuanetta haqqında belə bir hekayə var:
  onun ölkəsi inqilab ərəfəsində idi. İnsanlar aclıqdan ölür, xalq qiyam
  qaldırırdı. Kraliça bunların niyə baş verdiyini soruşanda, ona belə
  cavab verdilər: «Xalqın yeməyə çörəyi yoxdur». Onda Mariya-Antuanetta
  dedi: «Əgər çörəkləri yoxdursa, qoy pirojna yesinlər». O, gördüyü
  bolluqdan başqa bir həyat tərzi təsəvvür edə bilmirdi. O, həyatı dərk
  etmirdi.</p>
<p>Müjdənin susduğu bu illər ərzində İsa Nazaretdə işləyirdi. O
  işləyirdi ki, bizim ağrı-acılarımızı bilsin və bizə kömək etsin.</p>
<ol start="4" type="1">
  <li>
    <p>İsaya böyük tapşırıq verilməzdən əvvəl O, kiçik tapşırığı
      can-dildən yerinə yetirirdi. Əsl həqiqət də budur ki, İsa Məsih kiçik
      tapşırıqları icra edə bilməsəydi, Ona dünyanın Xilaskarı olmaq tapşırığı
      verilməzdi. O, ən balaca işlərdə sadiq qaldı ki, çox şeyin üzərində Rəbb
      olsun. Unutmayaq ki, biz gündəlik işlərdə ya çələngi qazana, ya da itirə
      bilərik.</p>
  </li>
</ol>
