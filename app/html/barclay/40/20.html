<h1>20-ci fəsil </h1>
<p><strong>1-16</strong></p>
<h2 id="ağa-işçilər-axtarir-matta-201-16">AĞA İŞÇİLƏR AXTARIR (Matta
  20:1-16)</h2>
<p>Bu məsəl sanki xəyali vəziyyəti təsvir edirmiş kimi səslənir, amma
  heç də belə deyil. Burada ödəniş üsulu ilə yanaşı, İsraildə ilin müəyyən
  vaxtlarında tez-tez baş verən bir vəziyyət əksini tapıb. Üzüm sentyabrın
  ortalarında yetişirdi və daha sonra yağış mövsümü başlayırdı. Əgər yağış
  yağana qədər məhsul yığılmasaydı, xarab olurdu. Elə buna görə işçi bir
  saat işləsəydi belə, ağası sevinirdi.</p>
<p>Maaş münasib idi. <em>Dinar</em> və ya <em>dirhəm</em> fəhlənin bir
  günlük normal əməkhaqqı sayılırdı.</p>
<p>Bazar meydanında dayanan adamlar pulsuz-parasız avaralar deyildi.
  Bazar meydanları məşğulluq agentliyi rolunu oynayırdı. Adamlar səhər
  tezdən alətləri ilə meydana gəlir və kimlərinsə onları işə götürməsini
  gözləyirdilər. Deməli, bazarda dayanan insanlar iş axtarırdılar və axşam
  saat beşə qədər orada dayanmaları onların buna nə qədər böyük ehtiyacı
  olduğunu göstərirdi.</p>
<p>Bu insanlar ən aşağı maaşa işləyən muzdlu işçilər, gündəlik fəhlələr
  idi. Onların həyatı həmişə tükdən asılı vəziyyətdə olurdu. Qullar və
  qulluqçular bir növ çalışdıqları ailəyə məxsus idilər. Onlar qrup
  şəklində birlikdə olurdular. Onların taleyi ailənin taleyindən asılı
  olaraq dəyişə bilərdi. Lakin adi vaxtlarda aclıq təhlükəsi yox idi.
  Muzdlu işçilərin həyatı isə belə deyildi. Onların heç bir qrupa
  bağlılığı yox idi. Onlar tamamilə pul qazanmaqdan asılı idilər. Onlar
  çox vaxt ac-yalavac yaşayırdılar. Gördüyümüz kimi, gündəlik qazancları
  bir dinar idi. Əgər onlar bir gün işsiz olsaydılar, onda uşaqları ac
  qalacaqdı. Çünki bu pula heç kim heç nə saxlaya bilməzdi. Gün ərzində
  işsiz qalmaq onlar üçün fəlakət idi.</p>
<p>Məsəldəki vaxt günün normal vaxtı idi. Yəhudilər üçün gün səhər saat
  6-da — günəş çıxanda başlayır və vaxt həmin andan axşam saat 6-ya qədər,
  yəni növbəti gün rəsmi olaraq başlayana qədər hesablanırdı. Səhər saat
  6-dan hesablasaq, üçüncü saat səhər saat 9-a, altıncı saat günortaya, on
  birinci saat axşam saat 5-ə düşürdü. Bu məsəl bizə yağışlar başlamazdan
  əvvəl təcili olaraq üzüm yığmaq lazım gələndə istənilən yəhudi kəndinin
  və ya şəhərinin bazarında baş verə biləcək hadisələrin aydın mənzərəsini
  göstərir.</p>
<h2 id="allahin-padşahliğinda-iş-və-məvacib-matta-201-16-ardı">ALLAHIN
  PADŞAHLIĞINDA İŞ VƏ MƏVACİB (Matta 20:1-16 (ardı))</h2>
<p>Montefiore bu məsəli məsəllərin «ən böyüyü və ən gözəllərindən biri»
  adlandırır. Bəlkə bu məsəlin haqqında danışılan vaxt əhatə dairəsi
  məhdud olub. Lakin özlüyündə bu, məsihçi həyatının mahiyyətinə toxunan
  həqiqəti ehtiva edir. Biz təhlilimizə onun orijinal, nisbətən məhdud
  mənası ilə başlayırıq.</p>
<ol type="1">
  <li>
    <p>Bu, müəyyən mənada şagirdlərə xəbərdarlıq idi. İsa sanki onlara
      deyirdi: "Sizə Məsihçi Cəmiyyətinə və Məsihçi qardaşlığına çox erkən
      daxil olmaq imtiyazı verilib. Başqaları daha sonra gələcək və siz
      onlardan əvvəl məsihçi olduğunuz üçün xüsusi fəxri ad və xüsusi yer
      iddia etməməlisiniz. Nə vaxt gəlmələrindən asılı olmayaraq, onların
      hamısı eyni dərəcədə Allaha əzizdir».</p>
  </li>
</ol>
<p>Elə insanlar var ki, uzun müddət imanlı cəmiyyətinin üzvü olduqlarına
  görə cəmiyyətin onlara məxsus olduğunu və öz iradələrini diktə edə
  biləcəklərini zənn edirlər. Bu cür insanlar fərqli baxışlara, fərqli
  fəaliyyətə sahib olan yeni nəslin təsirindən narazıdırlar. İmanlı
  cəmiyyətində stajın şərəflə heç bir əlaqəsi yoxdur.</p>
<ol start="2" type="1">
  <li>
    <p>Bu, eyni dərəcədə yəhudilərə də xəbərdarlıqdır. Onlar Allahın
      seçilmiş xalqı olduqlarını bilirdilər və bunu heç vaxt unutmaq
      istəmirdilər. Buna görə yəhudilər başqa millətlərə yuxarıdan aşağı
      baxırdılar. Adətən, onlara nifrət edir, xor baxır və yalnız cəhənnəmdə
      yanmalarını gözləyirdilər. Bu münasibətin Məsihçi cəmiyyətinə keçməsi
      təhlükəsi var idi. Əgər bütpərəstlər məsihçi məbədinə qəbul
      edilsəydilər, onlara daha aşağı statuslu insanlar kimi
      baxılacaqdı.</p>
  </li>
</ol>
<p>Bir dəfə bu barədə kimsə belə demişdi: «Tanrının sistemində ən uca
  millət haqqında məqalə yoxdur». Məsihçilikdə <em>hakim millət</em>,
  hakim irq deyə bir anlayış yoxdur. Uzun müddət məsihçi olmağımıza
  baxmayaraq, nisbətən imana gec gələn gənclərdən öyrənəcəyimiz çox şey
  ola bilər.</p>
<ol start="3" type="1">
  <li>
    <p>Bunlar bu məsəldə əvvəlcədən verilmiş dərslərdir. Amma onda bizim
      öyrənəcəyimiz daha çox şey var.</p>
  </li>
</ol>
<p>Bu məsəldə Allahın <em>təsəllisindən</em> bəhs edilir. İnsanın
  Allahın Padşahlığına gec və ya tez, gənclik və ya yetkinlik dövründə,
  hətta ömrünün sonunda daxil olmasından asılı olmayaraq, o, Allah üçün
  eyni dərəcədə əzizdir. Ravvinlərin belə bir sözü var idi: «Bəziləri
  Padşahlığa bir saata daxil olur, digərləri isə bütün ömrü boyu
  çətinliklə ora girirlər». Vəhy kitabında müqəddəs şəhər təsvir edilərkən
  qeyd olunur ki, onun on iki qapısı var. <em>Şərqdə</em> günəş doğan
  tərəfdə bir qapı var. İnsan həmin qapıdan ömrünün çiçək açdığı vaxtda
  səhərə daxil ola bilər. <em>Qərbdə</em> gün batan tərəfdə də bir qapı
  var. Həmin qapıdan isə insan qocalanda girə bilər. İnsan Məsihə nə vaxt
  gəlməsindən asılı olmayaraq, Onun üçün eyni dərəcədə əzizdir.</p>
<p>Məgər bizə təsəlli verən bu fikrə daha geniş rakursdan baxa
  bilmərikmi? Bəzən insan uzun illər yaşayıb, gündəlik işlərini sona
  çatdırıb, üzərinə düşən tapşırığı yerinə yetirib şərəflə ölür. Bəzən
  insan gənc ikən — ömrün qapıları onun qarşısında hələ təzə-təzə
  açılarkən, uğur və nailiyyətlərin qapılarına isə heç çatmamış ölür.
  Allah onları eyni dərəcədə isti qarşılayacaq, İsa Məsih onların hər
  ikisini gözləyir və onların heç biri üçün səmavi cəhətdən həyat nə çox
  tez, nə də çox gec bitir.</p>
<ol start="4" type="1">
  <li>
    <p>Bu məsəldə Allahın sonsuz <em>mərhəmətindən</em> bəhs edilir. Bu
      məsəldə insan zərifliyinin elementi var.</p>
  </li>
</ol>
<p>Bu dünyada işsizliyə görə istedadın, bacarığın məhv olmasından daha
  faciəli heç nə yoxdur. Məşhur bir müəllim belə demişdi ki, Vilyam
  Şekspirin pyesləri içərisində ən kədərli sözlər bunlardır: «Otellonun
  peşəsi bitdi». Bu adamlar bazar meydanında ona görə dayanırdılar ki,
  onları heç kim işə götürmürdü. Ağa isə öz mərhəmətinə görə onlara iş
  verdi. Ağa onların boş-bekar qaldığını görməyə bilməzdi.</p>
<p>Bundan başqa, az saat işləyən şəxsin müvafiq olaraq daha aşağı maaş
  alması tamamilə ədalətli idi. Amma ağa yaxşı bilirdi ki, günə bir dinar
  böyük pul deyil. O, yaxşı bilirdi ki, işçi evə bir dinardan az gətirsə,
  evdə arvad və ac uşaqları pərişan və narahat olacaq. Buna görə də
  ədalətdən yan keçərək, onlara lazım olduğundan çox pul verdi.</p>
<p>Artıq qeyd olunduğu kimi, bu məsəldə hər bir zəhmətkeş insan üçün
  qayda olan iki böyük həqiqət əksini tapır: insanın işləmək hüququ və
  görülən işin müqabilində yaşayış minimumu hüququ.</p>
<ol start="5" type="1">
  <li>
    <p>Bu məsəldə Allahın <em>səxavətindən</em> bəhs edilir. Bu insanlar
      eyni işi görmədilər, lakin hamısı eyni maaş aldılar. Burada iki mühüm
      dərs var. Birincisi, artıq deyildiyi kimi, «Allah yanında hər bir xidmət
      şərəflidir». Önəmli olan nə qədər iş görülməsi deyil, hansı niyyətlə
      görülməsidir. Kimsə bolluğundan çox şey verə bilər və buna görə biz ona
      minnətdar olacağıq. Amma bir uşaq doğum günü və ya Milad üçün sevə-sevə
      yığdığı qəpik-quruşu hədiyyə edəndə, dəyəri az olsa da qəlbimizə daha
      güclü təsir edir. Əlimizdə olan, əlimizdən gələn hər şey — xidmət, iş
      Allah tərəfindən eyni dərəcədə şərəfləndirilir.</p>
  </li>
</ol>
<p>İkinci dərs birincidən daha vacibdir. Allah hər şeyi Öz lütfünə, Öz
  mərhəmətinə görə verir. Biz Allahın bizə verdiklərini heç vaxt qazana
  bilmərik. Biz buna layiq deyilik. Allah bizə nə verirsə, ürəyinin
  xeyirxahlığından, qəlbinin böyüklüyündən verir. Allahın bizə verdiyi hər
  şey ödəniş, mükafat deyil, hədiyyədir, mərhəmətdir.</p>
<ol start="6" type="1">
  <li>
    <p>Bu məsəldə ən mühüm məqam ondan ibarətdir ki, <em>işin mahiyyəti
        bizim ona olan münasibətimizdən</em>, <em>onu hansı ruhda etməyimizdən
        asılıdır</em>. Məsəldəki işçilər iki qrupa bölünür. Birinci qrup ağa ilə
      razılığa gələnlərdir. Onlar ağa ilə müqavilə bağlayaraq «Bizə bu qədər
      pul versən, işləyərik» deyənlərdir. Davranışlarından aydın olur ki,
      onlar öz işlərinin müqabilində mümkün qədər çox pul əldə etməyə
      çalışırdılar. Amma ağanın sonradan işə çağırdığı şəxslərlə müqavilə
      bağladığı haqqında heç nə deyilmir. Onlar yalnız işləmək və pul qazanmaq
      üçün fürsət axtarırdılar və zəhmət haqqını ağanın ixtiyarına
      buraxmışdılar.</p>
  </li>
</ol>
<p>İlk növbədə maaşını düşünən insan əsl məsihçi deyil. Peter soruşdu:
  "Bunun müqabilində nə alacağıq?" Məsihçi Allaha və qardaşlarına sevinc
  hissi ilə xidmət edir. Ona görə də birinci sonuncu, sonuncu isə birinci
  olacaq. Bu dünyada böyük mükafat alan çox insan Səmavi Səltənətdə çox
  aşağı yerdə olacaq. Çünki onlar yalnız mükafatı düşünüblər. Dünya
  standartlarına görə yoxsul olan çox insan Allahın Padşahlığında böyük
  olacaq. Çünki onlar heç vaxt mükafat xəyalı ilə yaşamayıblar, işin
  gətirdiyi həzz və xidmətin gətirdiyi sevinc üçün çalışıblar. Məsihçi
  həyatının paradoksu ondadır ki, mükafata can atan hər kəs onu itirəcək,
  mükafatı unudan isə onu tapacaq.</p>
<p><strong>17-19</strong></p>
<h2 id="çarmixa-doğru-matta-2017-19">ÇARMIXA DOĞRU (Matta 20:17-19)</h2>
<p>Budur, İsa Məsih şagirdlərinə artıq üçüncü dəfə xəbərdarlıq edir ki,
  O, əzab-əziyyət çəkəcək <em>(Matta 16,21; 17:22,23).</em> Luka və Mark
  həvari qrupunun əhval-ruhiyyəsində gərginlik olduğunu və gələcək
  faciənin qabaqcadan xəbər verildiyini göstərmək üçün hekayəyə öz
  ştrixlərini əlavə edirlər. Mark deyir ki, İsa təkbaşına qabaqda gedirdi,
  şagirdlər isə qorxurdular <em>(Mark. 10:32-34)</em>. Onlar nə baş
  verdiyini anlamasalar da, Onun daxilində gedən mübarizəni hiss edə
  bilərdilər. Luka da deyir ki, İsa On iki şagirdini yanına çağıraraq, nə
  baş verəcəyi barədə onlarla müzakirə aparmağa çalışdı (Luka 18:31-34).
  Burada qaçılmaz faciənin son aktına doğru ilk qəti addım atılır. İsa
  əziyyət çəkmək və Çarmıxda ölmək üçün şüurlu şəkildə Yerusəlimə
  gedir.</p>
<p>İsanı gözləyən əzab bədənin, əqlin və ruhun iztirabı idi. O, baş
  kahinlərin və ilahiyyatçıların <em>əlinə verilməli</em> idi. Bu, qəlbin
  iztirabı idi. O, <em>dostları tərəfindən tərk ediləcək</em>, Ona
  <em>ölüm hökmü çıxarılacaqdı</em>. Romalılar Onu <em>təhqir edəcək</em>,
  Onu <em>ələ salıb</em> <em>üzünə tüpürəcəkdilər</em> — bu,
  <em>alçaldılma</em> və <em>təhqirdən</em> əziyyət çəkmək idi. O
  qamçılanacaqdı. Dünyadakı bir neçə işgəncəni Roma qamçıları ilə müqayisə
  etmək olardı. Bu, <em>fiziki ağrının</em> əzabı idi. Nəhayət, O,
  <em>Çarmıxa çəkiləcəkdi</em>. Bu, ən əzablı <em>ölümdür</em>. İsa, sanki
  bu dünyanın bütün fiziki, mənəvi və ruhi əzablarını Öz üzərinə
  götürmüşdü.
</p>
<p>Bu Onun söylədiklərinin heç də hamısı deyildi. Çünki O, sözlərini
  Dirilmə haqqında inamlı bəyanatla bitirir. Əzab pərdəsi arxasında Onu
  izzət zühuru — Çarmıxa çəkildikdən sonra tac, məğlubiyyətdən sonra
  qələbə və ölümdən sonra həyat gözləyirdi.</p>
<p><strong>20-28</strong></p>
<h2 id="yanliş-və-əsl-şöhrətpərəstlik-matta-2020-28">YANLIŞ VƏ ƏSL
  ŞÖHRƏTPƏRƏSTLİK (Matta 20:20-28)</h2>
<p>Bu hissədə biz şagirdlərin dünyəvi şöhrətpərəstliyinin necə təzahür
  etdiyini görürük. Matta və Markın Müjdələrində bu hadisənin təsviri
  arasında kiçik fərq var. Markın Müjdəsi 10:35-45-də bu xahişlə Yaqub və
  Yəhya, Mattanın Müjdəsində isə onların anaları İsaya yaxınlaşır.</p>
<p>Bu istək üçün onların təbii səbəbi ola bilərdi. Çox güman ki, Yaqub
  və Yəhya İsanın yaxın qohumları idi. Matta, Mark və Yəhyanın
  Müjdələrində Çarmıxın yanında duran qadınların siyahısı göstərilib.
  Gəlin bu siyahıya bir daha nəzər salaq.</p>
<p>Matta siyahını belə verir: Məcdəlli Məryəm, Yaqub ilə Yusifin anası
  Məryəm və Zavdayın oğullarının anası… <em>(Matta 27:56).</em></p>
<p>Markda: Məcdəlli Məryəm, kiçik Yaqubun və Yusifin anası Məryəmlə
  Şalomit… (<em>Mark 15:40</em>)</p>
<p>Yəhyada: İsanın anası, anasının bacısı, Klopanın arvadı Məryəm və
  Məcdəlli Məryəm… (<em>Yəhya 19:25</em>).</p>
<p>Məcdəlli Məryəmin adı hər üç siyahıda çəkilir. Yaqub və Yusifin anası
  Məryəm Klopanın arvadı Məryəmlə eyni qadın olmalıdır. Buna görə üçüncü
  qadın üç fərqli şəkildə təsvir olunur. Mattada o, <em>Zavday</em>
  oğullarının anası, Markda Şalomit, Yəhyada İsanın <em>anasının
    bacısı</em> kimi adlandırılır. Buradan belə nəticəyə gəlmək olar ki,
  Yaqubun və Yəhyanın anası Şalomit adlandırılırdı və o, İsanın anasının
  bacısı idi. Bu isə o deməkdir ki, Yaqub və Yəhya İsanın xalası oğlanları
  idi. Yəqin, onlar elə zənn edirdilər ki, yaxın qohumluq münasibəti
  onlara Allahın padşahlığında xüsusi yerə malik olmaq səlahiyyəti
  verir.</p>
<p>Bu, Əhdi-Cədidin ən əhəmiyyətli hissəsindən biridir. O, üç istiqamətə
  işıq saçır. Birincisi, <em>şagirdlərə</em>. Bu hissə bizə onlar haqqında
  üç şey deyir, onların <em>şöhrətpərəstliyindən</em> danışır. Şagirdlər
  hələ də şəxsi mükafat haqqında düşünürdülər. Şagirdlər İsanın onlara
  möhtəşəm həyat bəxş etməsini istəyirdilər. Hər kəs bilməlidir ki, əsl
  böyüklük hökmranlıqda yox, xidmətdədir və böyüklüyə görə dəyər
  ödəməlisən.</p>
<p>Bütün bunlar şagirdlərin xeyrinə olmasa da onların xeyrinə danışan
  çox şey var. Başqa heç bir hadisə onların <em>İsaya olan</em>
  <em>sarsılmaz imanını</em> bu qədər aydın şəkildə göstərmir. Onların bu
  xahişlə İsaya müraciət etdikləri vaxta diqqət yetirin: İsa Məsih bir
  neçə dəfə Çarmıxa çəkiləcəyini elan etmiş, bütün ab-hava faciəli
  xəbərlərlə dolmuşdu. Buna baxmayaraq, şagirdlər Padşahlıq haqqında
  düşünürdülər. Alatoranlıq dünyada belə, şagirdlər qələbənin İsa ilə
  olacağı fikrindən əl çəkmədilər. Bütün şərait adamın əleyhinə olanda da,
  vəziyyət çıxılmaz görünəndə də, məsihçi həmişə bu sarsılmaz nikbinliyə
  sahib olmalıdır.
</p>
<p>Bundan əlavə, burada şagirdlərin <em>sarsılmaz sədaqəti</em>
  göstərilir. Şagirdlərə qarşıda onları iztirab kasası gözlədiyi barədə
  açıq-aydın deyilsə də, geri dönmək onların ağıllarından belə keçmirdi.
  Şagirdlər həmin acı kasadan içməyə hazır idilər. İsa Məsihlə bilikdə
  qələbə çalmaq üçün Onunla birlikdə əzab çəkmək lazım gəlirdisə, onlar bu
  əzabı tamamilə qəbul etməyə hazır idilər.</p>
<p>Şagirdləri mühakimə etmək asandır, lakin onların şöhrətpərəstliyinin
  əsasında dayanan iman və sədaqətləri unudulmamalıdır.</p>
<h2 id="isa-məsihin-ruhu-matta-2020-28-ardı">İSA MƏSİHİN RUHU (Matta
  20:20-28 (ardı))</h2>
<p>İkincisi, bu hissə <em>məsihçinin həyatına</em> işıq salır. İsa dedi
  ki, Onun izzətini Onunla bölüşmək istəyən hər kəs Onun kasasından
  içməlidir. Bu nə kasası idi? İsa bu sözlərlə Yaqub və Yəhyaya müraciət
  etmişdi. Lakin həyat onlarla tamamilə fərqli şəkildə davrandı. Yaqub
  bütün həvarilər arasında şəhid kimi ölən ilk şəxs idi (<em>Həvarilərin
    İşləri 12:2</em>). Onun üçün kasa şəhidlik idi. Yəhya isə qocalığını
  Efesdə yaşamış və təxminən yüz yaşında təbii səbəblərdən ölmüşdür. Onun
  kasası uzun illər ərzində İmanlı Cəmiyyətinin paklığı üçün daim mübarizə
  aparmaq və qayğı çəkməkdən ibarət idi.</p>
<p>Məsihçi üçün kasanın həmişə qısa, kəskin, sərtləşmiş şəhidlik
  mübarizəsi olduğunu düşünmək tamamilə yanlışdır. Kasa bütün gündəlik
  qurbanları, gündəlik mübarizələri, kədəri, məyusluqları və göz yaşları
  ilə birlikdə məsihçi həyatının ayrılmaz bir parçası ola bilər. Bir dəfə
  qurbangah və şum arasında seçim qarşısında qalan öküz təsvirli Roma
  sikkəsi tapılmışdı. Həmin sikkənin üzərində "Hər ikisinə hazırdır"
  yazısı vardı. Buğa həm qurbangahda ən yüksək qurbanlıq anına, həm də
  tarlada şumla uzun müddət işləməyə hazır olmalı idi. Məsihçilər üçün tək
  bir kasa yoxdur; biri kasasını bir anda, digəri isə bütün məsihçi həyatı
  boyu içə bilər. Kasanı içmək — Məsihin bizi hara aparmasından asılı
  olmayaraq, Onu izləmək deməkdir. Kasanı içmək — həyatın bizi hansı
  vəziyyətlə üz-üzə qoymasından asılı olmayaraq, Ona oxşamaq deməkdir.</p>
<p>Üçüncüsü, bu hissə <em>İsaya</em> işıq salır. O bizə Öz
  <em>xeyirxahlığını</em> göstərir. İsanın heyrətamiz cəhəti odur ki, O,
  heç vaxt səbrini itirmədi və qəzəblənmədi. Sonda O dedi ki, bu adamlar
  və onların anaları hələ də yer üzündəki padşahlıqda mövqe tutmaq
  arzusundadırlar. Lakin İsa onların tərəddüdlərinə, korluğuna görə
  qəzəblənmir və ya heç nə öyrənə bilmədiklərinə görə ümidsizliyə
  qapılmır. Nəzakətlə, rəğbət və məhəbbətlə, heç əsəbiləşmədən onları
  həqiqətə yönəltməyə çalışır.
</p>
<p>Burada Onun <em>səmimiyyəti</em> göstərilir. İsa əmin idi ki, Onun
  Özü də, davamçıları da acı bir kasadan içəcəklər. O, bunu deməkdən
  çəkinmədi. Heç kim deyə bilməz ki, aldadıldığına və ya yoldan
  çıxarıldığına görə İsanın ardınca gedib. Çünki İsa insanlara deyirdi ki,
  həyat tacla bitsə də, əsl mahiyyəti Çarmıx daşımaqdır.</p>
<p>Bu hissə Yaqub və Yəhyanın Ona sadiq qaldığını göstərir. Əslində,
  onlar öz şöhrətpərəst niyyətində yanılmışdılar; onlar bəzən kor olur,
  yanlış fikir və təsəvvürlərə malik olurdular. Amma İsa onları heç vaxt
  ümidsiz qoymadı. O bilirdi ki, vaxtı çatanda onlar kasadan içəcəklər və
  Ona sadiq qalacaqlar. Özümüzə nifrət etsək də, xor baxsaq da bu həqiqəti
  unutmamalıyıq: İsa bizi sevir. İsa məsihçiyə etibar edir.</p>
<h2 id="məsihçi-inqilabi-matta-2020-28">MƏSİHÇİ İNQİLABI (Matta
  20:20-28)</h2>
<p>Təəccüblü deyil ki, Yaqub və Yəhyanın xahişi qalan şagirdləri də
  həyəcanlandırdı. Onlar başa düşmürdülər ki, İsanın xalası oğulları
  olsalar belə, bu iki qardaş niyə onlardan üstün olmalıdırlar. Şagirdlər
  qardaşların üstünlük tələbi irəli sürmələrinə icazə verildiyini belə
  başa düşmürdülər. İsa bunu başa düşdü və onlara məsihçi imanının əsasını
  təşkil edən sözlərlə xitab etdi: «Dünyada böyük olan başqaları üzərində
  hökmranlıq edən, bir kəlmə və ya əlinin bir işarəsi ilə çox şeyi
  hərəkətə gətirə biləndir. Bu dünyada öz yoldaşları ilə birlikdə olan
  Roma prokuratoru qulluqçuları ilə birlikdə olan şərq hökmdarları var.
  Dünya onları böyük hesab edir. Amma Mənim davamçılarım arasında
  böyüklüyün yeganə əlaməti xidmətdir. Böyüklük başqalarına nəyisə əmr
  etmək deyil, başqasına xidmət etməkdir və xidmət nə qədər böyükdürsə,
  bir o qədər şərəfdir". İsa bu sözlərlə bir növ dərəcə təyin edir:
  «Aranızda kim <em>böyük</em> olmaq istəyirsə, sizin <em>qulunuz</em>
  olsun; kim sizdən <em>birinci</em> olmaq istəyirsə, <em>sizə</em>
  <em>qul</em> olsun». Budur, məsihçi inqilabı. Bu, dünya standartlarının
  tamamilə dəyişməsi, həyatda yeni reytinq şkalasının tətbiq
  edilməsidir.
</p>
<p>Qəribədir ki, dünya instinktiv olaraq bu yeni normaları qəbul etdi.
  Dünya yaxşı bilir ki, hörmətli insan öz qardaşlarına xidmət edəndir.
  Dünya səlahiyyətli birinə hörmət edəcək, pərəstiş edəcək, hətta bəzən
  ondan qorxacaq da. Lakin dünya sevən insanı sevəcək. Gecə-gündüz
  istənilən vaxt gedib xəstəyə kömək edən, onu xilas edən həkim, öz
  quzularına xidmət edən rahib, fəhlə və qulluqçularının həyatına və
  problemlərinə diqqət göstərən müdir, hər zaman qapısını döyə biləcəyimiz
  və vaxtını aldığımızı bizə heç vaxt hiss etdirməyən insan hamının
  sevdiyi insandır. Belə insanlarda hamı instinktiv olaraq İsa Məsihi
  görür.</p>
<p>Böyük yapon məsihçisi Toyohiko Kaqava ilk dəfə məsihçiliklə tanış
  olanda elə hiss etdi ki, məsihçilik onu əsir alır. Bir dəfə o, belə
  dedi: "Allahım, məni Məsih kimi et!" Vərəm xəstəliyindən əziyyət çəksə
  də Məsih kimi olmaq üçün xarabalıqda yaşamağa getdi. Belə vəziyyətdə
  olan insan hər yerdə yaşaya bilər, amma xarabalıqda yox.</p>
<p>«Məşhur qərarlar» kitabında deyilir ki, Kaqava Tokiodakı gecəqonduda
  2x2 metr ölçülü daxmada məskunlaşmışdı. "Birinci gecə ondan yoluxucu
  qotur xəstəliyi olan bir nəfəri yatağına buraxmağı xahiş etdilər. Bu
  onun imanının sınağı idi. O, geri dönməyəcəyinə dair qərarından vaz
  keçəcəkdimi? Xeyr, o, yatağını həmin adamla bölüşdü. Dilənçi ondan
  köynəyini istədi və aldı. Ertəsi gün o, Kaqavanın pencəyi və şalvarı
  üçün gəldi və onları da aldı. Kaqava köhnə, cırıq kimonoda qalmışdı.
  Tokio gecəqondularının sakinləri ona gülürdülər. Amma get-gedə ona
  hörmət etməyə başladılar. O, leysan yağışın altında dayanıb,
  öskürə-öskürə təbliğ edirdi: "Allah sevgidir, Allah sevgidir! Sevgi olan
  yerdə Allah da var!" O, tez-tez yorğunluqdan yerə yıxılır və kobud
  gecəqondu sakinləri tərəfindən ehtiyatla öz komasına qaytarılırdı».</p>
<p>Kaqava belə yazırdı: "Allah ən aşağı və ən təvazökar mövqe tutanların
  arasında yaşayır. O, həbsxanada, məhkumlar arasındakı toz yığınları
  üzərində oturur. O, yetkinlik yaşına çatmayan cinayətkarlar arasında
  dayanır. O, kasıblar arasındadır, O, xəstələr arasındadır, O, işsiz
  insanlarla birlikdədir. Ona görə də Allahla görüşmək istəyən insanlar
  imanlı cəmiyyətinə getməzdən əvvəl həbsxanaya, xəstəxanaya getsin.
  Müqəddəs Kitabı oxumağa başlamazdan əvvəl dilənçiyə kömək etsin».</p>
<p>Böyüklük də elə ondadır. Dünya bir insanın böyüklüyünü onun idarə
  etdiyi və sərəncamında olan insanların sayına, intellektual səviyyəsinə
  və elmi dərəcəsinə, üzvü olduğu komitələrin sayına və ya bank hesabına,
  yığdığı var-dövlətə görə qiymətləndirə bilər. Amma İsa Məsihin
  qiymətləndirməsində bunların heç birinin əhəmiyyəti yoxdur. İsa Məsih
  insanı çox sadə — o, neçə nəfərə kömək edib? deyə qiymətləndirir.</p>
<h2 id="çarmixin-gücü-matta-2020-28-ardı">ÇARMIXIN GÜCÜ (Matta 20:20-28
  (ardı))</h2>
<p>İsa şagirdləri üçün nəzərdə tutduğu işi Özü etdi. O Ona xidmət
  edilsin deyə gəlməmişdi. O, xidmət etmək üçün gəlmişdi. O, taxt deyil,
  Çarmıx almağa gəlmişdi. Elə buna görə o dövrün ortodoksal dindarları Onu
  başa düşə bilmirdilər. Yəhudilər bütün tarixləri boyu Məsihi
  arzulayıblar. Lakin onların arzusunda olduqları Məsih qalib bir padşah,
  İsrailin düşmənlərini əzəcək və məhv edəcək, yer üzünün padşahlıqları
  üzərində səlahiyyətlə hökmranlıq edəcək qüdrətli bir lider olmalı idi.
  Onlar qalib bir fateh gözləyirdilər, ancaq Çarmıxda asılmış bir adam
  tapdılar. Onlar Yəhuda qəbiləsindən güclü və qəzəbli bir aslan
  gözləyirdilər, ancaq Allahın həlim Quzusunu tapdılar.</p>
<p>Alman protestant ilahiyyatçısı Rudolf Bultman yazır: «Məsihin Çarmıxa
  çəkilməsi ilə yəhudilərin mühakimə standartları və Xilaskarın əzəməti
  haqqında bütün bəşəri təsəvvürlər sarsıldı». İsa Məsihdə insanlara
  əziyyət çəkən məhəbbətin və qurban edən xidmətin yeni izzəti və
  böyüklüyü təqdim edildi. İsa Məsihdə padşahlıq gücü və padşahlıq
  ləyaqəti yeni məzmun kəsb edirdi.</p>
<p>İsa Öz həyatını belə bir parlaq cümlə ilə yekunlaşdırdı: «Bəşər Oğlu
  çoxları üçün canını fidyə verməyə gəldi».</p>
<p>Bu nə deməkdir? Bu o deməkdir ki, insanlar qıra bilmədikləri pisliyin
  hakimiyyəti altında idilər. Günahları onları aşağı çəkir, onları
  Allahdan ayırır, Ondan uzaqlaşdırırdılar. Onların günahları həm özləri,
  həm dünya üçün həyatlarını məhv etmişdi, onları Allahdan uzaq salırdı.
  Fidyə insanın özünü azad edə bilməyəcəyi bir vəziyyətdən azad etmək üçün
  ödənilən və ya verilən bir şeydir. Buna görə də bu ifadə sadəcə o
  deməkdir ki, — <em>insanları yenidən Allaha gətirməkdən ötrü İsa Məsihin
    həyatı və ölümü ödənməli idi.</em></p>
<p>Fidyənin, ümumiyyətlə, kimə ödənilməsindən söhbət gedə bilməz. Yalnız
  böyük və heyrətamiz bir həqiqət var ki, İsa Məsih olmadan, Onun xidmət
  həyatı olmadan, Onun məhəbbətdən doğan ölümü olmadan biz heç vaxt
  Allahın məhəbbətinə yenidən yol tapa bilməyəcəkdik. İsa insanları Allaha
  qaytarmaq üçün hər şeyi verdi. Biz qeyd-şərtsiz sevənin izi ilə
  getməliyik.</p>
<p><strong>29-34</strong></p>
<h2 id="ehtiyac-çağirişina-sevginin-cavabi-matta-2029-34">EHTİYAC
  ÇAĞIRIŞINA SEVGİNİN CAVABI (Matta 20:29-34)</h2>
<p>Bu hekayə həyatlarında möcüzə baş verən iki nəfər haqqındadır. Bu,
  çox mühüm hekayədir. Çünki bu hekayədə Allahın lütfünə nail olan
  insanların qəlbinin vəziyyəti göstərilir.</p>
<ol type="1">
  <li>
    <p>Bu iki kor öz vaxtlarını gözləyirdilər. Fürsət düşən kimi ikiəlli
      ondan yapışdılar. Şübhəsiz ki, onlar İsa Məsihin möcüzəvi gücü haqqında
      eşitmişdilər. Şübhəsiz ki, bu gücün nə vaxtsa onlara toxunacağını
      arzulayırdılar. İsa onların yanlarından keçirdi. Əgər onlar İsanın ötüb
      keçməsinə imkan versəydilər, əllərindəki fürsəti həmişəlik qaçırmış
      olardılar. Ona görə də onlar əllərindəki fürsətdən istifadə
      etdilər.</p>
  </li>
</ol>
<p>Çox şeyi elə bir anda etmək lazımdır. Yoxsa onlar əbədi olaraq yox
  olacaq və sonra heç vaxt onlara çatmaq mümkün olmayacaq. Bir çox
  qərarlar dərhal qəbul edilməlidir, əks halda, bir daha qəbul
  edilməyəcək. Hərəkət etmək anı gələndə hərəkət etməyəndə, həmin an
  keçmişə çevrilir. Paulun Areopaq yaxınlığındakı meydanda etdiyi vəzdən
  sonra afinalılardan bəziləri dedilər: «Bu barədə səndən bir daha eşitmək
  istəyirik» (<em>Həvarilərin İşləri 17:32</em>). Onlar bunu daha
  əlverişli fürsət üçün təxirə salırlar, lakin daha əlverişli fürsət bir
  daha ələ düşmür.</p>
<p>Bu iki kor adamı ruhdan salmaq olmazdı. Camaat onlara susmağı əmr
  etdi; onlar özləri özlərinə mane oldular. İsraildə ravvinlərin yolda
  gedərkən öyrətmələri adi hal idi. Təbii ki, bu səs-küydən İsa ilə
  birlikdə gedənlər Onun nə dediyini eşidə bilmirdilər. Amma bu iki kor
  adamı heç nə dayandıra bilməzdi; onlar üçün bu, son dərəcə vacib an idi
  — istər gözləri açılsın, istərsə də kor olaraq qalsınlar, heç nə onları
  dayandıra bilməzdi.</p>
<p>Çox vaxt belə olur: biz sadəcə olaraq ruhdan düşür və Allahın
  hüzurunu axtarmaqdan çəkinirik. İsa Məsihi axtarmaqdan yorulmayanlar Onu
  tapacaqlar.</p>
<p>3. Bu iki kor adamın imanı kamil deyildi. Lakin onlar öz imanlarına
  uyğun hərəkət etməkdə qərarlı idilər. Onlar <em>«Davud Oğlu»</em> deyə
  nida edərək İsaya üz tutdular. Bu o deməkdir ki, onlar İsanın Məsih
  olduğuna inanırdılar. Amma onlar padşahlıq və dünyəvi izzət
  nöqteyi-nəzərindən İsanın Məsih olduğuna inanırdılar. Onların imanı
  mükəmməl deyildi. Onlar öz imanlarına uyğun hərəkət etsələr də, İsa
  onları qəbul etdi.</p>
<p>İman nə qədər qeyri-kamil olsa da, İsa onu qəbul edir.</p>
<p>4. Kor adamlar belə böyük xahiş etməkdən çəkinmədilər. Onlar dilənçi
  idilər, amma pul yox, göz istəyirdilər.</p>
<p>İsaya istənilən, hətta ən böyük xahişlə də müraciət etmək olar.</p>
<p>5. Bu iki kor adamın ürəyi şükürlə dolub daşırdı. Onlar böyük
  arzularının həyata keçməsindən sonra, hər şeyi unudub bir kənara
  çəkilmədilər, İsanın ardınca getdilər.</p>
<p>Amma bir çox insanlar istər mənəvi, istərsə də maddi məsələlərdə
  istədiklərini əldə etdikdən sonra təşəkkür etməyi belə unudurlar.
  Nankorluq — iyrənc günahdır. Gözləri açılan bu adamlar Ona sadiq
  qaldılar. Biz heç vaxt Allahın bizim üçün etdiklərinin əvəzini verə
  bilmərik, lakin Ona minnətdarlığımızı həmişə hiss edə və ifadə edə
  bilərik.</p>
