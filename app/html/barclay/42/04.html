<h1>4-cü fəsil</h1>
<p><strong>1-13</strong></p>
<h2 id="sinaqla-mübarizə-luka-41-13">SINAQLA MÜBARİZƏ (Luka 4:1-13)</h2>
<p>Biz artıq İsa Məsihin həyatında olan mühüm məqamları nəzərdən
  keçirmişik. Burada onlardan ən vacibi yer alıb. Vəftizçi Yəhyanın zühuru
  ilə Onun saatı gəldi, vəftiz olunarkən isə Allah Ondan razı olduğunu
  bildirdi. Bu zaman İsa Öz xidmətinin astanasında idi. Xidmət etməzdən
  əvvəl insan hər şeyi götür-qoy etməlidir. İsanın sınağı göstərir ki, O,
  insanları Allaha yönəltmək üçün qəti qərar vermişdir. O, qüdrət və
  izzətdən imtina edib iztirab və Çarmıx yolunu seçmişdir.</p>
<p>Bu mətni ətraflı təhlil etməzdən əvvəl iki ümumi məqamı qeyd etmək
  lazımdır:</p>
<p>Bu, Əhdi-Cədidin ən müqəddəs hadisələrindən biridir. Çünki bu
  hadisəni yalnız O danışa bilərdi. Yəqin ki, daxilində gizli yaşadığı bu
  təcrübəni şagirdlərinə Özü danışmışdı.</p>
<p>Ola bilsin, bu vaxt artıq İsa başa düşmüşdü ki, Ona müstəsna
  səlahiyyət verilib. Sınaqlarla bağlı əsas məqam odur ki, bəzi xüsusi
  sınaqlar yalnız heyrətamiz möcüzələr göstərməyə qadir olan insan üçün
  təhlükəli ola bilər. Biz gücümüz xaricində olan daşları çörəyə çevirmək
  və ya Yerusəlimdəki Məbədin damından tullanmaq üçün şirnikləndirilmirik.
  Bəzi sınaqlar yalnız müstəsna qabiliyyətlərə malik olan və onlardan necə
  istifadə edəcəyini bilən insanları yoldan çıxara bilər.</p>
<p>Əvvəlcə hadisələrin baş verdiyi səhnəni — vəhşi səhranı xatırlayaq.
  Yəhudeyanın əhalisinin böyük bir qismi Cənubi İsrailin əsas hissəsi olan
  mərkəzi yaylada məskunlaşmışdı.</p>
<p>Bu yayla və Ölü dəniz arasında 55 kilometr uzunluğunda və 23 kilometr
  enində Yeşimon, yəni «Məhv edilmə» adlanan ölü, ümidsiz səhra uzanırdı:
  təpələr sanki tozdan ibarət idi, əhəngdaşı qabarmış və dağılmış kimi
  görünürdü; qayalar çılpaq, kənarları kələ-kötür idi; yer atların
  dırnaqları altında qulaqbatırıcı səslə uğuldayırdı, sanki yerin altı
  boşluq idi. Səhra qırmızı-qaynar soba kimi istidən alışıb yanırdı və
  hündürlüyü 350 metrdən çox olan dik qayalarla Ölü dənizə baxırdı. Həmin
  dəhşətli səhrada İsa sınağa çəkildi.</p>
<p>Bu üç sınaq heç də təsvir edildiyi kimi asan baş verməyib. İsa qəsdən
  səhraya çəkildi və qırx gün ərzində insanların qəlbini Allaha necə
  yönəldəcəyi barədə fikirləşməyə başladı. Bu, Çarmıxa qədər davam edən
  uzun bir mübarizə idi. Mətn bu sözlərlə bitir: «İblis ... bir müddət Onu
  tərk etdi».</p>
<ol type="1">
  <li>
    <p>İlk sınaq daşı çörəyə çevirmək oldu. Axı səhra qumluq deyildi,
      əksinə, çörəyə bənzəyən kiçik əhəngdaşı parçaları ilə örtülmüşdü.
      Yoldançıxaran sanki İsaya belə dedi: «Əgər insanların sənin ardınca
      getməsini istəyirsənsə, onlara maddi fayda verəcək heyrətamiz
      möcüzələrindən istifadə et». O, insanları Özünə cəlb etməkdən ötrü
      dilənçi payı verməyi təklif etdi. İsa bu təklifə <em>Qanunun Təkrarı
        7:3</em>-dən sitat gətirərək cavab verdi. Başqa sözlə desək, insan heç
      vaxt təkcə maddi nemətlərlə kifayətlənməyəcək.</p>
  </li>
</ol>
<p>Məsihçiliyin vəzifəsi yeni şərait yaratmaq deyil, baxmayaraq ki,
  İmanlı Cəmiyyətinin nüfuzu və səsi həmişə insanların həyatını
  yaxşılaşdırmaq üçün bütün cəhdləri və səyləri dəstəkləməlidir.
  Məsihçiliyin vəzifəsi <em>yeni insan</em> yaratmaqdır. Bu yeni insanlar
  isə yeni şərait yaradacaqlar.</p>
<ol start="2" type="1">
  <li>
    <p>İkinci sınaqda biz İsanın bütün dünyanın göründüyü bir dağda
      dayandığını görürük. Yoldançıxaran Ona deyir: «Əgər Sən mənə səcdə
      etsən, bütün bunlar Sənin olacaq». <em>Bu, güzəştə getmək imtahanı
        idi</em>. İblis sanki eyham vuraraq deyir: «İnsanları əlimdə saxlayıram.
      Onlara belə yüksək tələblər qoyma. Gəl sövdələşək. Şərə bir az güzəştə
      get, insanlar da Sənin ardınca gedəcəklər». İsanın cavabı isə belə oldu:
      Allah — Allahdır, həqiqət — həqiqətdir, yalan isə yalandır. Şərlə
      döyüşdə güzəştə getmək olmaz, çünki yazılıb: «Allahın Rəbbə səcdə et və
      yalnız Ona ibadət et» (<em>Qanunun Təkrarı 6:13; 10:20</em>). İsa yenə
      də Müqəddəs Yazılardan sitat gətirir.</p>
  </li>
</ol>
<p>Biz daim dünya standartlarına uyğunlaşaraq ürəkləri və canları fəth
  etmək cəhdi ilə qarşılaşırıq. İngilis yazıçısı Çesterton deyirdi ki,
  insanlar dünyada hər şeyi boz işıqda görməyə öyrəşiblər, lakin
  məsihçilər qaraya qara, ağa isə ağ kimi baxmağa məcburdurlar. Karleylin
  dediyi kimi, «məsihçi həmişə müqəddəsin sonsuz gözəlliyini və günahın
  sonsuz dəhşətini dərindən dərk etməlidir».</p>
<p>3) Üçüncü sınaqda biz İsanı Məbədin qülləsində görürük. Burada
  Süleymanın eyvanı ilə Padşah eyvanı birləşir və 150 ​​metr dərinlikdə
  Qidron vadisinə sıldırım bir qaya açılır. Bu, insanları <em>qeyri-adi
    şeylərlə şirnikləndirmək</em> sınağı idi. Amma İsa cavab verir: «Allahın
  Rəbbi sınama» (<em>Qanunun Təkrarı 16)</em>. Allahın qüdrəti ilə mənasız
  təcrübələr etmək olmaz. İsa bilirdi ki, əgər möcüzələr yaratmağa
  başlasa, O, yalnız bir anlıq sensasiya olacaq; O, həm də bilirdi ki,
  sensasiya yalnız qısa müddət ərzində insanların diqqətini cəlb
  edəcək.</p>
<p>Xidmət və əzabın çətin yolu Çarmıxa aparır, Çarmıxdan sonra isə
  əzəmətə. Hər üç sınaqda şeytan Məsihə öz yolunu təklif etsə də, O rədd
  etdi.</p>
<p><strong>14-15</strong></p>
<h2 id="isanin-qalileyada-xidmətinin-başlanğici-luka-414-15">İSANIN
  QALİLEYADA XİDMƏTİNİN BAŞLANĞICI (Luka 4:14-15)</h2>
<p>Səhradan qayıdan kimi İsa bildi ki, Onun vaxtı gəlib çatıb. O, necə
  davranacağına dair birdəfəlik qərar verdi. İndi isə O, xidmətinə haradan
  başlayacağına dair qərar verməli idi.</p>
<p>1) O, Qalileyadan başladı. Qalileya İsrailin şimal hissəsində
  yerləşən, qırx kilometrin səksən kilometrə (40X80km) ölçüdə bir bölgə
  idi. Qalileya sözü «Dairə» deməkdir və yəhudi olmayan xalqların
  əhatəsində olduğu üçün ibrani sözü olan <em>Qalil</em>dən gəlir. Buna
  görə də yeni cərəyanlar Qalileyanın həyatına böyük təsir göstərirdi,
  mühafizəkar meyllər isə əhəmiyyətsiz rol oynayırdı. Bu ərazidə xüsusilə
  sıx məskunlaşma var idi. Vaxtilə bu bölgənin hökmdarı olmuş qədim
  tarixçi İosif Flavi yazır ki, burada ən azı 15 min nəfər əhalisi olan
  204 kənd və şəhər var idi. Qalileyada üç milyon insanın necə yaşadığını
  təsəvvür etmək çətindir.</p>
<p>Buradakı torpaq münbit idi. O vaxt belə bir deyim vardı «Qalileyada
  altı min zeytun ağacı yetişdirmək Yəhudeyada bir uşaq böyütməkdən daha
  asandır». Gözəl iqlim və suyun bolluğu Qalileyanı İsrailin bağına
  çevirmişdi. Üzüm, zeytun, əncir, şam, limon, qırmızı yarpaqlı əncir,
  nar, qoz, palıd, xurma, sidr, sərv, xınaçiçəyi, ağ şam ağacı, firon
  ənciri (sikomor), mərsin, badam, oleandr kimi ağacların siyahısı bizə
  torpağın nə qədər münbit olduğunu göstərir.</p>
<p>Qalileyanın sakinləri İsrailin dağlıları hesab olunurdular. İosif
  Flavi onlar haqqında belə deyir: «Onlar həmişə yenilikləri qəbul etməyə
  hazır, təbiətlərinə görə hər zaman dəyişməyə meylli idilər və üsyanlarda
  məmnuniyyətlə iştirak edirdilər. Onlar qiyam qaldıran rəhbərin arxasınca
  getməyə həmişə hazır idilər. Tez əsəbiləşir və tez-tez mübahisə
  edərdilər». Onlar haqqında «çox cəsarətlidirlər» deyirdilər, «hər zaman
  xeyirdən çox şöhrətə can atırdılar».</p>
<p>Məhz belə bir ərazidə İsa öz xidmətinə başladı. Ora Onun vətəni idi.
  Orada O, ilk vaxtlarda, qəlbləri Onun təbliği ilə canlanan dinləyicilər
  tapdı.</p>
<p>2) <em>O, sinaqoqda başladı</em>. Sinaqoq dini həyatın mərkəzi idi.
  Yalnız bir Məbəd var idi — o da ki Yerusəlimdə. Lakin qanun on yəhudi
  ailəsinin yaşadığı hər yerdə sinaqoq tikməyi nəzərdə tuturdu. İnsanlar
  ibadət etmək üçün sinaqoqda toplaşırdılar. Onlar orada heç bir qurban
  gətirmirdilər. Qurban gətirmək üçün Məbəd var idi, sinaqoqlar isə təlim
  üçün nəzərdə tutulmuşdu. Bəs necə oldu ki, İsa sinaqoqda öyrətmək imkanı
  əldə etdi? Xüsusi təhsili olmayan Nazaretli dülgər sinaqoqda təbliğ
  etmək imkanını necə əldə etdi?</p>
<p>Sinaqoqdakı xidmət üç hissədən ibarət idi.</p>
<p>a) Dua ilə keçirilən şəxsi ibadət.</p>
<p>b) Müqəddəs Yazıların oxunması. Müqəddəs Yazıları ibadətdə iştirak
  edən yeddi adam oxuya bilərdi. Onlar Müqəddəs Yazıları oxuduqca
  tərcüməçi çətin başa düşülən ibrani dilindən arami və ya yunan dilinə
  tərcümə edirdi: qanunu oxuyarkən — bir ayəni, peyğəmbərlərin kitabını
  oxuyarkən — eyni anda üç ayəni.</p>
<p>c) Təlim. Sinaqoqda dinləyicilərə mütəmadi olaraq dərs deyən peşəkar
  kahin yox idi. Sinaqoq ağsaqqalı sadəcə olaraq ibadətdə iştirak edən
  hörmətli birini danışmağa dəvət edir, sonra söhbət və müzakirə
  başlayardı. Beləcə İsa sinaqoqda danışmaq imkanı əldə etmiş oldu.</p>
<p>Həmin vaxt sinaqoq və onun minbəri Onun üzünə açıq idi.</p>
<ol start="3" type="1">
  <li>
    <p>Bu hissə «hamı Onu izzətləndirirdi» sözləri ilə bitir. İsanın
      xidmətinin bu dövrü Qalileyanın baharı adlanır. O, Allahın küləyinin
      nəfəsi kimi gəldi. Ona qarşı müxalifət hələ formalaşmamışdı. İnsanların
      qəlbi canlı sözə ac idi. Onlar İsanın Öz dövrünün ortodoksal əqidəsinə
      necə zərbə vuracağını hələ dərk etmirdilər. Adamlar Xoş müjdə yayan
      insanı həmişə dinləyirlər.</p>
  </li>
</ol>
<p><strong>16-30</strong></p>
<h2 id="öz-elində-izzətsiz-olmaq-luka-416-30">ÖZ ELİNDƏ İZZƏTSİZ OLMAQ
  (Luka 4:16-30)</h2>
<p>İsanın ziyarət etdiyi ilk şəhərlərdən biri Onun doğma şəhəri Nazaret
  oldu. Nazaret kənd deyildi. O, Müqəddəs Kitabda yunancadan tərcümədə
  şəhər mənasını verən <em>polis</em> sözü ilə adlandırılmışdır. Burada 20
  minə qədər sakin yaşaya bilərdi. O, İzreel düzündən çox da uzaqda
  olmayan Qalileyanın alçaq dağları arasında bir dərədə yerləşirdi. Oğlan
  uşağına yamacında şəhərin dayandığı dağın zirvəsinə qalxmaq kifayət idi
  ki, gözləri önündə bir neçə kilometrədək uzanan gözəl mənzərə
  açılsın.</p>
<p>İngilis səyyahı Corc Adam Smit dağın zirvəsindən açılan mənzərəni
  belə təsvir edir:</p>
<p>Müşahidəçinin gözü önündə İsrailin tarixi canlanırdı. Onun qarşısında
  Devoranın Baraqla döyüşdüyü Esdraelon düzənliyi uzanırdı. Hansı ki,
  həmin düzənlikdə Gideon orada qələbə qazanmış, fəlakət Şaulu məhv etmiş
  və Yoşiya döyüşdə ölmüşdü. Onun önündə Navotun üzüm bağı və Yehunun
  İzeveli öldürdüyü yer var idi. Buradan bir vaxtlar Elişa peyğəmbərin
  yaşadığı Şunem şəhəri görünürdü. Buradan İlyas peyğəmbərin Baal
  kahinləri üzərində böyük qələbə qazandığı Karmel şəhəri və uzaqdan
  Aralıq dənizi və adalar görünürdü.</p>
<p>Nazaretin üzərində ucalan dağın başından təkcə İsrailin tarixi
  görünmürdü. Həm də müşahidəçinin gözü qarşısında dünya və dünyaya gedən
  üç yol uzanırdı: biri cənubdan Yerusəlimə doğru uzanan zəvvarların yolu
  idi; digəri Misirdən Dəməşqə gedən karvanların keçdiyi böyük Dənizkənarı
  yol idi; o biri isə Ərəbistandan gələn karvanların və Roma imperiyasının
  legionlarının şərq sərhədlərinə doğru hərəkət etdiyi böyük Şərq yolu
  idi.</p>
<p>İsanın sivilizasiyadan uzaq yerdə böyüdüyünü düşünmək yanlış olardı.
  O, hər tərəfdən tarixlə əhatə olunmuş şəhərdə və o dövrün ölkələrini
  birləşdirən yolların yaxınlığında böyümüşdü.</p>
<p>Biz artıq sinaqoqda ibadətin necə keçirildiyini nəzərdən keçirdik. Bu
  ayələr bizə bu barədə daha aydın təsəvvür yaradır. Təbii ki, İsa əlinə
  kitab götürmədi, çünki o vaxt hamı tumarlarda yazırdı. O, Yeşaya
  peyğəmbərin kitabının 61-ci fəslindən oxudu. 20-ci ayədə haqqında
  danışılan xidmətçi sinaqoqda müxtəlif vəzifələri yerinə yetirirdi: o,
  Müqəddəs Yazıların tumarlarını gətirib aparır, təmizlik işlərinə baxır,
  sinaqoqun damından gümüş şeypur ilə üç dəfə Şənbə gününün başlandığını
  elan edirdi; həm də yerli məktəbdə müəllim idi. Bundan başqa, 20-ci
  ayədə deyilir ki, İsa oturdu. Bu bizdə elə təəssürat yarada bilər ki, O,
  sözünü bitirmişdi. Amma, əksinə, O, nitqinə yenicə başlayırdı. Məsələ
  burasındadır ki, natiq oturaraq danışır, ravvinlər də oturaraq dərs
  deyirdilər.</p>
<p>Onu dinləyən yəhudiləri qəzəb bürüdü, çünki İsa qeyri-yəhudiləri
  tərifləyirdi. Yəhudilər seçilmiş xalq olduqlarına o qədər əmin idilər
  ki, başqalarına xor baxırdılar. Onlar elə güman edirdilər ki, «Allah
  qeyri-yəhudiləri cəhənnəm odu üçün yanacaq kimi yaratmışdır». Budur,
  onların tanıdığı bu gənc İsa Allahın bütpərəstlərə üstünlük verdiyini
  təbliğ edir. Onlar birdən anlamağa başladılar ki, yeni təlimdə onların
  yuxularında belə təsəvvür etmədikləri fikirlər var.</p>
<p>Burada daha iki məqamı qeyd etmək lazımdır.</p>
<ol type="1">
  <li>
    <p>İsa, adətən, Şənbə günləri sinaqoqa gedirdi. Yəqin ki, orada baş
      verən bir çox şeylə İsa razılaşmırdı və çox şey Onu qane etmirdi,
      <em>amma yenə də ora gedirdi</em>. Sinaqoqlarda ibadət çox vaxt idealdan
      uzaq idi; lakin İsa Allahın buyurduğu gündə Allaha ibadət edən
      insanlarla bir araya gəlmək fürsətini heç vaxt əldən vermirdi.
    </p>
  </li>
  <li>
    <p>İsa ilə Vəftizçi Yəhya arasındakı fərqi başa düşmək üçün İsanın
      Yeşaya peyğəmbərin kitabından oxuduğu yerə diqqət yetirmək vacibdir.
      Vəftizçi Yəhya qiyamətin gəlişini təbliğ edirdi. Onun təbliğini dinləyən
      insanlar dəhşətdən lərzəyə gəlirdi. İsa isə insanlara Müjdəni — Xoş
      Xəbəri gətirdi. İsa da Allahın qəzəbini görürdü, lakin bu, sevgidən
      irəli gələn qəzəb idi.</p>
  </li>
</ol>
<p><strong>31-37</strong></p>
<h2 id="murdar-ruhun-qovulmasi-luka-431-37">MURDAR RUHUN QOVULMASI (Luka
  4:31-37)</h2>
<p>Biz Kefernahum haqqında, ən azı Nazaret haqqındakı qədər bilmək
  istərdik. Lakin İsanın bu qədər böyük işlər gördüyü gölün ətrafındakı bu
  şəhərin dəqiq yerini belə bilmirik.</p>
<p>Bu hissə xüsusilə maraqlıdır, çünki Luka ilk dəfə murdar ruhun
  tutulmasından bəhs edir. İsanın qüdrəti və möcüzələri insanları
  heyrətləndirmişdi və bu, təəccüblü deyildi. Şərqdə cinləri qovmaq
  qabiliyyətinə malik olan çoxlu insanlar var idi, lakin onlar bunun üçün
  sirli və anlaşılmaz vasitələrdən istifadə edirdilər. Məsələn, sehrbazlar
  xəstənin burnuna bir üzük taxırdılar, uzun-uzadı sehrli sözlər
  oxuyurdular, sonra onun yanında yerləşdirilmiş su qabından qəflətən su
  şappıltısı eşidilirdi — bununla da cin yoxa çıxırdı. Bu vəhşi atributlar
  İsanın dediyi bir əmrdən necə də fərqlənirdi! İnsanlar onun böyük
  səlahiyyətinə heyran qalmışdılar.</p>
<p>İsanın səlahiyyəti tamamilə yeni bir şey idi. Təlim zamanı ravvinlər
  öz ifadələrinin hər birini sitatlarla təsdiqləyirdilər. Həmişə
  deyirdilər ki, «belə bir atalar sözü var...» və ya «filan ravvin deyib
  ki...» Onlar həmişə kiminsə nüfuzuna istinad edirdilər. Peyğəmbərlər
  danışanda deyirdilər: «Xudavənd Rəbb belə deyir». Bununla da onlar
  onları Göndərənin nüfuzuna istinad edirdilər. İsa isə deyir: «Mənsə Sizə
  deyirəm». Sözlərini təsdiqləmək üçün Onun başqa nüfuza ehtiyacı yox idi.
  Nüfuz da, güc də Onda təcəssüm olunmuşdu. İsa inandırıcı danışırdı və nə
  danışdığını da yaxşı bilirdi.</p>
<p>İnsan həyatının bütün sahələrində mütəxəssislərin nüfuzu var.
  Musiqiçilər deyirlər ki, Toskanini dirijorluq etmək üçün ayağa qalxanda
  o, nüfuzu ilə ətrafa təsir edir və bütün orkestr bunu hiss edirdi.
  Texniki məsləhətə ehtiyacımız olanda, mütəxəssisə müraciət edirik.
  <em>İsa Məsih dirilmə və həyatdır</em>. O danışır və insanlar bilirlər
  ki, Onun dedikləri insan təcrübəsindən üstündür — O, Allahdır.
</p>
<p><strong>38-39</strong></p>
<h2 id="şimonun-evindəki-möcüzə-luka-438-39">ŞİMONUN EVİNDƏKİ MÖCÜZƏ
  (Luka 4:38-39)</h2>
<p>Burada həkim-Luka yazır. «<em>Yüksək qızdırma içində yatırdı</em>» —
  sırf tibbi ifadədir. Lukanın burada işlətdiyi yunan ifadəsi ağır
  xəstəlikdən əziyyət çəkən insanı göstərir. Yunan tibb müəllifləri
  qızdırmanı iki növə bölürdülər — güclü və zəif.</p>
<p>Luka bu xəstəliyin nə olduğunu yaxşı bilirdi.</p>
<p>Bu qısa epizodda üç mühüm həqiqət var:</p>
<ol type="1">
  <li>
    <p>İsa xidmət etməyə həmişə hazır idi. O, sinaqoqdan təzəcə
      çıxmışdı. Hər bir keşiş xidmətdən sonra özünü necə hiss etdiyini yaxşı
      bilir. O, qəlbi ilə bütün gücünü xidmətinə sərf etmişdi və indi
      istirahətə ehtiyacı var idi. Xidmətdən sonra izdiham və ya xəstələrin
      iniltisi onu heç də narahat etmirdi. Lakin İsa sinaqoqdan çıxıb Şimon
      Peterin evinə girən kimi insan iztirabı ilə üz-üzə gəldi. O demədi ki,
      yorğundur, istirahətə ehtiyacı var, bir kəlmə də narazılıq etmədən
      xidmətini davam etdirdi.</p>
  </li>
</ol>
<p>İngiltərənin Qurtuluş Ordusundan olan insanlar İkinci Dünya
  Müharibəsində almanların Londona hava hücumları zamanı xanım Bervikin
  fədakar xidmətlərindən danışırlar. Xanım Bervik təqaüdə çıxıb Londona
  köçməzdən əvvəl Liverpulda Xilas Ordusunun sosial şöbəsinə rəhbərlik
  edirdi. Bombardman zamanı insanların ağlına qəribə fikirlər gəlirdi:
  onlar elə düşünürdülər ki, hətta bombardmanlar zamanı onun evi daha
  təhlükəsizdir, ona görə də ora toplaşırdılar. Xanım Bervik təqaüdə çıxsa
  da, insanlara kömək etmək arzusu onu tərk etmirdi. O, ilk yardım dəstini
  yığdı və pəncərədən sadə bir qeyd asdı: «Əgər sizə kömək lazımdırsa,
  qapını döyün». İsa insanlara kömək etməyə həmişə hazır idi. Məsihçilər
  də belə etməlidir.</p>
<p>2) Möcüzələr göstərmək üçün İsanın insan izdihamına ehtiyac yox idi.
  Əgər söhbət xüsusi adamlardan gedirsə, bir çox insanlar vaxtları da,
  istəkləri də olmasa, kütlə qarşısında nəsə etməyə hazırdırlar. Bəziləri
  özlərini cəmiyyətdə əla, evdə isə ədəbsiz aparırlar. Adətən, insan yad
  adama nəzakətlə, minnətdarlıqla yanaşır, onun qədrini bilir, amma
  yaxınlarına isə tam əksinə davranır. İsa möcüzələrə tamah salan
  izdihamdan uzaqda, Kefernahumda sadə bir kənd evində bütün gücünü və
  səlahiyyətini göstərməyə hazır idi.</p>
<p>3) Şimon Peterin qayınanası sağalan kimi, <em>o anda durub onlara
    xidmət etməyə başladı</em>. O başa düşdü ki, insanlara xidmət etmək üçün
  sağlamlığı yenidən bərpa olunub. Qadın insanların onun üçün nəsə
  edəcəyini gözləmədi: o, dərhal yemək hazırladı, doğmalarına və İsaya
  xidmət etməyə başladı. Analar həmişə belədir. Biz də unutmamalıyıq ki,
  əgər Allah bizə əvəzsiz sağlamlıq və güc bəxş edibsə, demək, onları bizə
  insanlara xidmət edə bilməyimiz üçün verib.</p>
<p><strong>40-44</strong></p>
<h2 id="inadkar-izdiham-luka-440-44">İNADKAR İZDİHAM (Luka 4:40-44)</h2>
<ol type="1">
  <li>
    <p>İsa təkbaşına dua etmək üçün səhər tezdən evdən çıxdı. O,
      insanların ehtiyacını yalnız ona görə ödəyə bilirdi ki, sübh tezdən
      Allahla təklikdə qalırdı. Bir dəfə Birinci Dünya Müharibəsi illərində
      Qərb Cəbhəsində Müttəfiqlərin Baş Qərargahının iclası təyin olundu.
      Təyin olunmuş vaxtda baş komandan marşal Foşdan başqa hamı yerində idi.
      Onu yaxından tanıyan zabitlərdən biri dedi: «Mən onu haradan tapacağımı
      bilirəm». O, zabit yoldaşlarını baş qərargahın yaxınlığındakı xarabalığa
      dönmüş kilsəyə apardı. Onlar baş komandiri xaraba qurbangahın qarşısında
      diz çökərək dua edərkən tapdılar. Baş Qərargahla görüşməzdən əvvəl
      marşal Foş Allah qarşısında səcdə etməli idi.</p>
  </li>
  <li>
    <p>İzdiham Onun təklikdə qalmasına mane olduğu üçün İsa nə
      şikayətləndi, nə də narazılıq etdi. Dua etmək vacibdir, amma insanların
      ehtiyacları da bir o qədər vacibdir. Görkəmli missioner müəllim Florens
      Olshorn missioner hazırlığı məktəbinə rəhbərlik edirdi. O, insan
      təbiətinə yaxşı bələd idi və qab-qacaq yumaq lazım gələndə «dua edirəm»
      deyib kənara çəkilən adamları sevmirdi. Dua etmək lazımdır, amma duaya
      görə məsuliyyəti ertələmək olmaz. Dua insanı bəşəri ehtiyaclardan uzaq
      salmamalıdır. Əksinə, onu insanların ehtiyaclarını ödəməyə
      hazırlamalıdır. Bəzən istəmədən belə duanı tez bitirib işə başlamaq
      lazımdır.</p>
  </li>
</ol>
<p>3) İsa cinlərin danışmasına icazə vermirdi. Biz dəfələrlə İsanın
  dilindən susmağın vacib olduğu barədə eşidirik. Niyə? Sadə bir səbəbə
  görə: yəhudilərin Məsih haqqında öz baxışları var idi. Onların
  təsəvvürünə görə, Məsih qartalın boynunu ayağı ilə tapdalayan və
  romalıları İsraildən qovacaq qalib bir padşah olmalı idi. İsraildə
  həmişə kimsə üsyan etməyə hazır vəziyyətdə idi. Üsyan qığılcımları
  həmişə içəridə yanır, tez-tez də üzə çıxırdı. İsa bilirdi ki, əgər Onun
  Məsih olduğu məlum olarsa, dərhal üsyan başlayacaq. İnsanlar Onun Məsih
  olduğunu dərk etməzdən əvvəl, onlara Məsihin qalib padşah deyil, əzab
  çəkən bir qul olduğunu öyrətməli idi. O, insanlara susmağı əmr edirdi,
  çünki onlar hələ Məsihliyin nə olduğunu bilmirdilər. Lakin O bilirdi ki,
  insanlar yanlışlıqla başlasalar, bu, şübhəsiz ki, ölümə və məhvə səbəb
  olacaq.</p>
<p>4) Burada biz ilk dəfə Lukanın Müjdəsində Allahın Padşahlığı barədə
  qeydə rast gəlirik. İsa Allahın Padşahlığını elan etmək üçün gəlmişdi
  (<em>Mark 1:15</em>). Bu Onun təbliğinin mahiyyətidir. O, Allahın
  Padşahlığı dedikdə nəyi nəzərdə tuturdu? Allahın Padşahlığı dedikdə
  İsa...</p>
<p>a) <em>keçmişi</em> nəzərdə tuturdu. İbrahim, İshaq və Yaqub
  Padşahlıqda idilər. Onlar uzun əsrlər əvvəl yaşamışdılar (<em>Luka
    13:28</em>).</p>
<p>b) <em>indiki zamanı</em> nəzərdə tuturdu. O dedi: «Allahın
  Padşahlığı sizin daxilinizdədir» (<em>Luka 17:21</em>).</p>
<p>c) <em>gələcəyi</em> nəzərdə tuturdu. Allah insanlara Allahın
  Padşahlığını gələcəkdə verməli idi və insanlar bu barədə Allaha dua
  etməli idilər.</p>
<p>Bəs necə olur ki, Allahın Padşahlığı eyni zamanda həm keçmiş, həm
  indi, həm də gələcəkdə ola bilir? Gəlin «Ey göylərdə olan Atamız»
  duasına nəzər salaq. Onda yan-yana iki dilək var: <em>«Sənin Padşahlığın
    gəlsin; Göydə olduğu kimi yerdə də Sənin iradən olsun» (Matta
    6:10)</em>. Zəburun hər ayəsindən göründüyü kimi, eyni fikri iki dəfə
  təkrarlamaq yəhudilərə xas xüsusiyyət idi; üstəlik, fikrin ikinci
  hissəsi birinci hissənin ideyasını izah edir, inkişaf etdirir və ya
  gücləndirir. Gəlin bu iki ifadəni birləşdirək: «Padşahlığın gəlsin;
  Göydə olduğu kimi yerdə də Sənin iradən olsun». İkinci ifadə birincini
  izah edir: <em>yəni Allahın Padşahlığı yer üzündəki insanlardan ibarət
    cəmiyyətdir. Orada Allahın iradəsi göydə olduğu kimi qüsursuz şəkildə
    həyata keçirilir</em>. Əgər insan keçmişdə Allahın iradəsini qüsursuz
  yerinə yetiribsə, deməli o, Allahın Padşahlığındadır; əgər kimsə indiki
  zamanda Allahın iradəsini qüsursuz yerinə yetirirsə, o, Allahın
  Padşahlığındadır; lakin bütün insanların Allahın iradəsini qüsursuz
  yerinə yetirəcəyi gün hələ çox uzaqdadır; buna görə də Allahın
  Padşahlığının tamamlanması gələcəkdədir; buna görə də Allahın Padşahlığı
  eyni zamanda keçmiş, indi və gələcəyə aiddir.</p>
<p>İnsanlar öz hərəkətlərində dəyişkəndirlər: bəzən Allahın iradəsini
  yerinə yetirirlər, bəzən də onu pozurlar. Buna görə də İsa Məsih Allahın
  Padşahlığının həm təməli, həm də təcəssümüdür. O, insanlara Onun etdiyi
  kimi etməyə imkan vermək üçün gəldi. Allahın iradəsini yerinə yetirmək —
  Allahın Padşahlığının sakini olmaq deməkdir. Buna görə də belə dua etmək
  lazımdır: «Ey Allahım, Öz Padşahlığını mənim daxilimdə qur».</p>
