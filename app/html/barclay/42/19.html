<h1>19-cu fəsil</h1>
<p><strong>1-10</strong></p>
<h2 id="isa-məsih-başqalari-tərəfindən-rədd-ediləni-ziyarət-edir-luka-191-10">İSA
  MƏSİH BAŞQALARI TƏRƏFİNDƏN RƏDD EDİLƏNİ ZİYARƏT EDİR (Luka 19:1-10)</h2>
<p>Yerixo zəngin şəhər idi və vacib mərkəz sayılırdı. Şəhər İordan
  vadisi boyunca uzanır, Yerusəlimə aparan yollara və çayın şərq
  sahilindəki torpaqlara doğru gedən İordan çayının üzərindəki keçidə
  nəzarət edirdi. Şəhərin yaxınlığında böyük palma meşəsi və qoxusu bir
  neçə kilometrlərlə ətrafı bürüyən dünyaca məşhur balzam ağaclarından
  ibarət bağ var idi. Yerixo qızılgül bağları ilə məşhur idi. Yerixonu
  «xurma ağacları şəhəri» də adlandırırdılar. İosif Flavi ​​Yerixonu «ilahi
  torpaq», «İsrailin ən məhsuldar torpağı» adlandırırdı. Romalılar
  Yerixodan dünyaca məşhur olan xurma və balzamı ixrac edirdilər.</p>
<p>Bu, Yerixonun daha da zənginləşməsinə, vergi və rüsumlardan xəzinəyə
  böyük gəlirlər gətirməsinə səbəb olmuşdu. Biz artıq vergiyığanların
  hansı vergiləri necə topladığını və bu prosesdə yırtıcı kimi necə
  varlandıqlarını gördük (<em>Luka 5:27-32</em>). Zakkay karyerasının
  zirvəsində idi və bölgənin ən nifrət edilən adamı idi. Onun haqqında üç
  əsas fikir mövcud idi.</p>
<p>1. Zakkay zəngin olsa da, bədbəxt idi. O, tənha idi, çünki onu
  aşağılayan bir peşə seçmişdi. O, İsa haqqında, Onun günahkar
  vergiyığanlara qarşı mehriban münasibəti haqqında eşitmişdi. Zakkay elə
  fikirləşirdi ki, bəlkə, İsanın onun üçün də yaxşı sözü olar. İnsanlar
  tərəfindən nifrət edilən Zakkay Allahın sevgisi üçün susamışdı.</p>
<p>2. Zakkay nə olursa-olsun, İsanı görməyə qərarlı idi və heç nə ona
  mane ola bilməzdi. Onun camaat içinə çıxması cəsarət tələb edirdi: axı
  hər kəs nifrət etdiyi vergiyığanı itələmək, vurmaq və ya təpikləmək
  fürsətindən istifadə edə bilərdi! Lakin Zakkay bu barədə düşünmürdü,
  baxmayaraq ki, onun qançırlardan, əzilmələrdən və göyərmələrdən salamat
  yeri yox idi. Camaat onun İsanı görməsinə imkan vermədi — onun belə
  sıxışdırılmasından adamlar zövq alırdı. Buna görə Zakkay irəliyə qaçıb,
  gövdəsi alçaq, budaqları ətrafa yayılmış bir firon ənciri ağacına
  dırmaşdı. Bir səyyah yazır ki, «bu ağacın yaxşı kölgəsi olur... ona görə
  də həmin ağac yol boyunca əkilir». Təbii ki, bəstəboy Zakkaya ağaca
  dırmaşmaq asan başa gəlmədi, lakin güclü istək ona cəsarət verdi.</p>
<p>3. Zakkay hər kəsə göstərdi ki, indi o, başqa bir insandır. İsa həmin
  günü Zakkayın evində olacağını bildirəndə, Zakkay isə özünə həqiqi dost
  tapdığını düşünəndə, var-dövlətinin yarısını yoxsullara vermək qərarına
  gəldi. O, var-dövlətinin digər yarısını da özünə saxlamaq fikrində
  deyildi. Onu zərər vurduğu insanlara əvəzini ödəmək qərarına
  gəlmişdi.</p>
<p>Zakkay xalqa məxsus <em>olanı</em> geri qaytarmaq qərarında qanunun
  ondan tələb etdiyindən daha irəli getdi. Dördqat əvəzini ödəmək qanunla
  yalnız qəsdən və zorakılıqla vurulan zərərə görə nəzərdə tutulmuşdu
  (<em>Çıxış 22:1</em>). Adi oğurluq halında, oğurlanmış əşyanın
  qaytarılması mümkün olmadıqda, mülkiyyətçi oğurlanmış əşyanın dəyərinin
  iki qatı məbləğində kompensasiya ödəməli idi (<em>Çıxış 22:4-7</em>).
  Əgər kimsə könüllü olaraq əməlini etiraf edirdisə, oğurlanmış əşyanın
  dəyərindən əlavə olaraq bu dəyərin beşdə birini ödəməli idi
  (<em>Levililər 6:5; Saylar 5:7</em>). Zakkay isə vurduğu zərəri qanunun
  ondan tələb etdiyindən qat-qat artıq ödəməyə hazır idi. Bununla da o,
  tamamilə başqa bir insana çevrildiyini əməldə sübut etdi.</p>
<p>Bir hakim məhkəmə iclası zamanı bir neçə qadının məhkəmə qarşısında
  necə ifadə verməsi ilə bağlı çox acınacaqlı hadisə danışdı. Qadınlardan
  biri israrla susur və ifadə verməkdən imtina edirdi. Ondan bu
  davranışının səbəbini soruşduqda qadın dedi: «Bu şahidlərdən dördünün
  mənə borcu var, amma onlar borclarını qaytarmırlar. Mənimsə ailəmi
  dolandırmağa pulum yoxdur».</p>
<p>Səmimiyyəti əməllərlə təsdiqlənməyən ifadə yalandır. Məsih
  insanlardan yalnız xoş sözlər deyil, həyatda əsaslı dəyişiklik tələb
  edir.</p>
<p>4. Vergiyığan Zakkayın iman gətirməsinin bütün hekayəsi Bəşər Oğlunun
  itmişləri axtarıb xilas etmək üçün gəldiyi fikri ilə bitir.
  <em>İtmiş</em> sözünü həmişə ehtiyatla şərh etmək lazımdır. Unutmayaq
  ki, Əhdi-Cədiddə bu söz <em>lənətlənmiş</em> və ya <em>məhkum
    edilmiş</em> demək deyil. Bu söz, sadəcə olaraq, nəyinsə <em>öz yerində
    olmadığını</em> bildirir. Məsələn, hansısa əşya öz yerindən yoxa çıxıbsa
  və başqa yerdədirsə, itmiş sayılır. Biz həmin əşyanı tapanda, onu olduğu
  yerə qaytarırıq. İtmiş insan haqq yolundan üz döndərib, Allahdan
  uzaqlaşan insandır; o, itaətkar uşaq kimi Atasının ailəsində yenidən öz
  layiqli yerini tutanda, tapılmış və xilas olmuş sayılır.
</p>
<p><strong>11-27</strong></p>
<h2 id="padşah-dostlarina-güvənir-luka-1911-27">PADŞAH DOSTLARINA
  GÜVƏNİR (Luka 19:11-27)</h2>
<p>Bu məsəl İsanın danışdığı məsəllər arasında müstəsna yer tutur, çünki
  yalnız bu məsəl qismən reallığa əsaslanır. Bu məsəl əsilzadənin padşah
  təyin olunması üçün getməsindən, təbəələrinin isə ona mane olmaqdan ötrü
  hər şeyi etməsindən bəhs edir. Eramızdan əvvəl 4-cü ildə Böyük Hirod
  öləndə, onun padşahlığı Hirod Antipa, Hirod Filip və Arxela arasında
  bölündü. Bu bölgü Romanın razılığı əsasında baş tutdu, çünki həmin
  dövrdə Roma İsrailin ali hökmdarı idi. Yəhudeyanı miras alan Arxela
  imperator Avqustdan miras haqqını təsdiqləmək üçün Romaya getdi; eyni
  zamanda yəhudilər Arxelanı taxtda görmək istəmədiklərini imperator
  Avqusta bildirmək üçün Romaya əlli nəfərdən ibarət nümayəndə heyəti
  göndərdilər. Lakin imperator Arxelanın miras hüququnu təsdiqləsə də, ona
  padşah titulu vermədi. Bu məsəli eşidən hər bir yəhudi, şübhəsiz ki,
  dərhal onun mahiyyətini açıqlayan tarixi şəraiti xatırlayırdı.</p>
<p>Padşah və onun xidmətçiləri haqqında məsəl məsihçi həyatının bəzi
  mühüm xüsusiyyətlərini əks etdirir.</p>
<p>1. Bu məsəldə padşahın <em>etibarından</em> bəhs edilir. O, qullarına
  pul verib getdi. Qullar da pulları istədikləri kimi istifadə edə
  bilərdilər. Padşah qullarının işlərinə və hərəkətlərinə qarışmırdı.
  Allah da bizə belə etibar edir. Bir nəfər belə demişdi: «Allahda
  heyranedici xüsusiyyət odur ki, O, hər bir insana istədiyi kimi hərəkət
  etmək haqqı verir».</p>
<p>2. Bu məsəldə <em>sınaq</em> haqqında bəhs edilir. Həmişə olduğu
  kimi, bu, həm də hər bir insanın xırda işlərdə nə qədər sadiq və
  etibarlı olmasının sınağı idi. Bəzən insanlar adi problemləri ona görə
  həll etmirlər ki, guya «bu problemlər onlar üçün çox əhəmiyyətsizdir».
  Lakin Allah belə düşünmür: Allah insanı məhz gündəlik işlərində sınayır.
  Buna İsadan yaxşı nümunə yoxdur. İsa otuz üç ilinin otuzunu Nazaretdə
  keçirdi. Əgər O, bir dülgər və ailəni təmin etmək vəzifəsini sədaqətlə
  yerinə yetirməsəydi, Allah dünyanın Xilaskarı olmaq kimi yüksək vəzifəni
  Ona həvalə etməzdi.</p>
<p>3. Məsəl həm də padşah <em>mükafatından</em> bəhs edir. Ağasına sadiq
  olan qulların aldıqları mükafat, heç bir şey etmədən boş oturaraq
  alacaqları mükafatdan kəskin şəkildə fərqlənir. Sadiq qullardan biri on
  şəhəri, digəri isə beş şəhəri idarə etmək üçün təyin olundu.
  Çalışqanlıqla görülən işin mükafatı daha çətin bir vəzifə ilə əvəz
  edildi. İnsan üçün ən yaxşı tərif, daha böyük və daha çətin işlərin ona
  həvalə edilməsidir. Allah da sınaqdan keçmiş insana daha böyük işlərdə
  etibar etməklə onu mükafatlandırır.</p>
<p>4. Məsəl həyatın amansız qanunlarından biri ilə bitir: «...kimin
  varıdırsa, daha çox veriləcək, kimin yoxudursa, əlində olan da
  alınacaq». Əgər insan hər hansı idman növü ilə məşğul olur və məşq
  etməyə davam edirsə, zaman keçdikcə daha yaxşı oynayacaq; əgər o, məşqi
  atarsa, onda malik olduğu çeviklik və bacarığını itirəcək. Bədəni daim
  məşq etdirməklə, onu daha güclü və sağlam etmək olar: məşq olmadan o
  zəifləyəcək və malik olduğu gücü itirəcək. Latın dilini öyrənən və
  biliyini təkmilləşdirməkdə davam edən tələbə üçün latın ədəbiyyatının
  xəzinələri getdikcə daha əlçatan olacaq. Lakin təhsilini yarımçıq qoysa,
  bildiklərinin çoxunu unudacaq. Əgər biz, həqiqətən, xeyirxahlığa can
  atırıqsa, bu və ya digər sınaqlara qalib gəliriksə, qarşımızda yeni
  mənzərələr və yeni xeyirxahlıq zirvələri açılacaq. Yox, mübarizədən əl
  çəkib asan yolu seçsək, qazandığımız qabiliyyətin böyük bir hissəsini
  itirib, çatdığımız zirvələrdən aşağı yuvarlanacağıq. Məsihçi həyatında
  rahatlıq və əldə edilənlərdən məmnun olmağa yer yoxdur. Biz ya yeni
  zirvələrə qalxırıq, ya da çatdığımız zirvədən aşağı yuvarlanırıq.</p>
<p><strong>28-40</strong></p>
<h2 id="isa-məsihin-yerusəlimə-təntənəli-girişi-luka-1928-40">İSA
  MƏSİHİN YERUSƏLİMƏ TƏNTƏNƏLİ GİRİŞİ (Luka 19:28-40)</h2>
<p>Yerixodan Yerusəlimə qədər olan məsafə cəmi iyirmi yeddi kilometr
  idi. İsa, demək olar ki, Öz məqsədinə çatmışdı. Səyahətinin son mənzili
  olan Yerusəlim Onun qarşısında idi.</p>
<p>Əhdi-Ətiqdə tez-tez rast gəldiyimiz peyğəmbərlərin bir vərdişi var
  idi. Artıq sözlər təsirsiz olanda, insanlar Allahdan gələn şifahi xəbəri
  qəbul etməkdən və anlamaqdan imtina edəndə, peyğəmbərlər əlamətlər
  göstərirdilər ki, hər kəsdə silinməz təəssürat yaratsın. Belə
  əlamətlərin nümunələrinə biz <em>1Padşahlar 11:29-31; Yeremya 13:1-11;
    27:1-11 Yezekel 4:1-3; 5:1-4</em>-də rast gəlirik. İsa da eyni əlamətə
  üstünlük verdi. O, hamının Onun Məsih, Allahın məsh olunmuş Padşahı
  olduğunu görsün deyə, Yerusəlimə xüsusi şəkildə girməyə qərar verdi.</p>
<p>İsanın Yerusəlimə daxil olması ilə bağlı bir neçə məqamı qeyd
  edək.</p>
<p>1. Bu giriş dəqiqliklə planlaşdırılmışdı: bu, qəfil atılan addım
  deyildi. İsa hər şeyi xırdalığına qədər düşünmüşdü. Allah sıpanın
  sahibini hazırlamışdı, onun üçün «bu sıpa Rəbbə lazımdır» sözləri
  kifayət idi.</p>
<p>2. Həmin təntənəli giriş həm də güclü çağırış və misilsiz cəsarətin
  sübutu idi. Çünki bu vaxta qədər İsanın başı üçün mükafat artıq müəyyən
  edilmişdi (<em>Yəhya 11:57</em>). Əgər İsa belə bir şəraitdə Yerusəlimə
  getməyə qərar vermişdisə, Onun gözə dəymədən gizlicə girişi və arxa
  küçələrdə gizlənməsi təbii olardı. Lakin O, sanki diqqət mərkəzində
  olmaq istəyirmiş kimi Yerusəlimə girdi. Qanundan uzaqlaşdırılmış və başı
  üçün mükafat təyin olunmuş bir adamın hamı ona diqqət yetirsin deyə
  şəhərə bu cür daxil olmasını düşünmək insanı valeh edir. İsanın cəsarəti
  və qorxmazlığı sərhəd tanımır.</p>
<p>3. Sonda İsanın Yerusəlimə təntənəli girişi Onun Özünü yəhudilərin
  Padşahı adlandırmaq hüququna açıq şəkildə iddia etməsi, həmçinin
  Zəkəriyyə peyğəmbərin kitabı <em>9:9</em>-dakı peyğəmbərliyin sonu kimi
  qəbul edilməlidir. Bununla belə, İsa Özünün hansı padşahlığın Padşahı
  olduğunu iddia etdiyini vurğulamış oldu. İsraildə eşşəyə bizdəki kimi
  xor baxılmırdı. Əksinə, o, nəcib heyvan sayılırdı. Yalnız müharibə
  zamanı padşahlar atın belində gedirdilər; padşahlar sülhlə gələndə
  eşşəyə minirdilər. İsa Yerusəlimə, əslində, izdihamın gözlədiyi qalib
  qəhrəman kimi deyil, məhəbbət və sülh padşahı kimi daxil oldu.</p>
<p>4. İsanın Yerusəlimə girişi həm də xalqa son müraciəti oldu. İsa
  sanki yalvarırmış kimi əllərini uzadaraq dedi: «Hələ də Məni padşahınız
  kimi qəbul etmirsiniz?» Nə qədər ki, insan nifrəti Onu Çarmıxa
  çəkməmişdi, O, bir daha sevgi çağırışı ilə insanlara müraciət etdi.</p>
<p><strong>41-48</strong></p>
<h2 id="isanin-kədəri-və-qəzəbi-luka-1941-48">İSANIN KƏDƏRİ VƏ QƏZƏBİ
  (Luka 19:41-48)</h2>
<p>Bu hissədə üç fərqli hadisə təsvir olunur.</p>
<p>1. İsanın Yerusəlim üçün fəryadı. Zeytun dağının yamaclarından
  Yerusəlimə gözəl mənzərə açılırdı: bütün şəhər göz önündə canlanırdı.
  İsa yolayrıcında dayanıb, gələcəkdə Yerusəlimi gözləyən aqibət üçün
  ağladı. O, şəhəri nələrin gözlədiyini bilirdi. Yəhudilər o dövrdə siyasi
  intriqalara cəlb olunmuşdular, bu da eramızın 70-ci ilində Yerusəlimin
  dağıdılması ilə başa çatmışdır. Şəhər elə viran qalmışdı ki, onun
  mərkəzində şırım açılmışdı. Yəhudilərin faciəsi onda idi ki, onlar
  siyasi hökmranlıqla bağlı xam xəyallarından əl çəkib Məsihin yolu ilə
  getsəydilər, bunlar baş verməyəcəkdi.</p>
<p>İsanın göz yaşları — Allahın iradəsinə üsyankarlıqla qarşı çıxan
  insanların öz başlarına gətirdikləri mənasız əzab və ağrıları görəndə,
  Allahın tökdüyü göz yaşlarıdır.</p>
<p>2. Sonra Məbədin ikinci dəfə təmizlənməsi haqqında söhbət açılır.
  Luka bu hadisəni çox qısa təsvir edir; Mattanın təsviri (<em>Matta
    21:12-13</em>) daha genişdir. Nə üçün məhəbbətin təcəssümü olan İsa
  Məbəddə və onun həyətlərində olan sərraflara və tacirlərə qarşı bu qədər
  sərt və şiddətli davrandı?</p>
<p>Əvvəlcə sərraflara nəzər salaq. Hər bir yəhudi yarım şekel olmaqla
  Məbəd vergisi ödəyirdi. O dövrdə bu məbləğ işçinin iki günlük maaşı idi.
  Pasxa bayramından bir ay əvvəl Məbəd vergisini ödəmək üçün bütün
  şəhərlərdə köşklər qurulurdu. Amma verginin çox hissəsini Yerusəlimdə
  Pasxa bayramına gələn yəhudi zəvvarlar ödəyirdilər. İsraildə dövriyyədə
  müxtəlif sikkələr — Yunan, Roma, Finikiya, Suriya, Misir sikkələri var
  idi. Lakin onlar Məbəd vergisini ödəməyə yaramırdı: vergi ya yarım
  şekellə, ya da adi Qalileya şekeli ilə ödənilməli idi.</p>
<p>Burada sərraflar köməyə gəlirdi. Sərraflar bərabər dəyərli sikkələri
  yarım şekelə dəyişdirərkən, öz xeyrinə bir <em>kollibos</em> — çox kiçik
  bir yunan sikkəsi götürürdülər. Əgər daha böyük bir sikkə yarım şekelə
  dəyişdirilirdisə, sərraflar öz xeyrinə hər yarım şekelə bir
  <em>kollibos</em>, dəyişmə üçün də əlavə bir <em>kollibos</em>
  alırdılar. Belə bir sərraf təxminən illik 8000-9000 funt-sterlinq
  ekvivalentində gəlir əldə edirdi. Əslində, bu cür pul əməliyyatları sırf
  soyğunçuluq və kasıb adamların aldadılması idi.
</p>
<p>İndi isə gəlin heyvan satıcılarına nəzər salaq. Demək olar ki, Məbədə
  edilən hər ziyarətdə heyvan qurbanı gətirilməli idi. Onları Məbədin
  xaricində münasib qiymətə almaq olardı, lakin Məbədin rəhbərliyi xüsusi
  nəzarətçilər təyin etmişdi ki, heyvanların qüsursuz və ləkəsiz olmasına
  nəzarət etsin. Buna görə də, qurbanlıq heyvanları Məbəddə qurulmuş
  xüsusi çadırlardan almaq daha etibarlı idi. Amma Məbəddəki heyvanlar
  çöldəkindən qat-qat baha idi. Bu, yenə də yazıq zəvvarların aldadılması
  və bir növ qanuni quldurluq idi. Daha pisi o idi ki, bu çadırlar baş
  kahinin — Xananın adını daşıyırdı. Məhz buna görə İsa həbs olunandan
  dərhal sonra ilk növbədə Xananın evinə gətirildi (<em>Yəhya 18:13</em>).
  Xanan öz iyrənc monopoliyasına belə zərbə vuran bu Adamı bir qaşıq suda
  boğmağa hazır idi. İsanın Məbədi qəzəblə təmizləməsinin əsas səbəbi o
  idi ki, orada yoxsulları istismar edirdilər. Məsələ təkcə onda deyildi
  ki, alqı-satqı ibadətin ləyaqətini və təntənəsini pozurdu, həm də Rəbbin
  evindəki ibadəti Allaha ibadət edənləri istismar etmək üçün istifadə
  olunurdu. İsa bu addımı atmağa qərar verəndə Onun ürəyi də sosial
  ədalətə susayırdı.</p>
<p>3. Məbədin həyətində təlim verən İsanın hərəkətində böyük cəsarət
  görmək olar. Bu, açıq-aşkar meydan oxumaq idi. Həmin vaxt hakimiyyət Onu
  həbs edə bilmədi, çünki bütün xalq Onun hər sözünə qulaq asırdı. Lakin
  hər dəfə O, Məbəddə öyrədəndə, Öz həyatını riskə atırdı. İsa yaxşı
  bilirdi ki, Onunla bağlı qərar verilib. Bu, sadəcə zaman məsələsidir.
  Hər bir məsihçi Rəbbimiz kimi cəsarətli olmalıdır. O, nümunə göstərdi.
  Biz də insanlara kim olduğumuzu və Kimə xidmət etdiyimizi göstərməkdən
  heç vaxt utanmamalıyıq.</p>
