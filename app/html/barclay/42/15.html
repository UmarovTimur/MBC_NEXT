<h1>15-ci fəsil</h1>
<p><strong>1-7</strong></p>
<h2 id="çobanin-sevinci-luka-151-7">ÇOBANIN SEVİNCİ (Luka 15:1-7)</h2>
<p>Əhdi-Cədiddə bütün məsihçilərin Lukanın Müjdəsinin on beşinci fəsli
  qədər yaxşı bildiyi və sevdiyi başqa fəsil yoxdur. Bu fəsil İsa Məsihin
  insanlara nazil etdiyi Xoş Xəbərin mahiyyətini açıqladığı üçün onu
  «Müjdənin daxilindəki Müjdə» adlandırırlar.</p>
<p>Orada qeyd olunan məsəllər müəyyən hadisələrin məhsulu idi. İsa
  Məsihin günahkar kimi qələmə verilən insanlarla ünsiyyət qurması
  ilahiyyatçıları və fariseyləri qıcıqlandırırdı. Fariseylərlə
  ilahiyyatçılar qanuna riayət etməyənlərin hamısını günahkarların böyük
  bir qrupuna aid edərək, onları avam sayırdılar və onlardan uzaq durmağa
  çalışırdılar. Öz qızını belə birinə ərə vermək — onun əl-qolunu bağlayıb
  çarəsiz halda aslanın yeminə çevirməyə bənzər idi. Fariseylərin bu kimi
  günahkarlara qarşı hökmü belə səslənirdi: «Ona pul etibar etmə, ondan
  dəlil qəbul etmə, ona heç bir sirr vermə, onu yetimə himayədar etmə, onu
  səfərdə müşayiət etmə». Fariseyə belə bir adamı ziyarət etmək və ya onu
  evində qəbul etmək qadağan idi. Hətta mümkün qədər onunla işgüzar
  əlaqələr qurmaq da qadağan edilirdi. Fariseylər qanunun bütün xırda
  qaydalarına əməl etməyən insanlarla istənilən təmasdan qaçırdılar. Məhz
  buna görə onlar İsanın təkcə cəmiyyətdən kənarda deyil, həm də günahkar
  insanlarla bir yol getdiyini görəndə heyrətə gəlirdilər. Onlara görə,
  belələri ilə ünsiyyət qurmaq ortodoks yəhudini murdar edirdi. Əgər
  ortodoks yəhudilərin, İsanın dediyi kimi, «Göydə tövbə edən bircə
  günahkara görə daha çox sevinc olacaq» deyil, «Allah qarşısında sağalmış
  bir günahkar üçün göydə sevinc olacaq» dediklərini xatırlasaq, bu
  məsəllərin mənasını daha yaxşı başa düşə bilərik. Onlar günahkarların
  xilasını gözləmirdilər, əksinə, onları təqib edirdilər.</p>
<p>Beləcə İsa onlara itmiş qoyun haqqında məsəli və onu tapan çobanın
  sevinci barədə danışdı. Yəhudeyada çobanın həyatı çətin və təhlükələrlə
  dolu idi. Otlaqlar az idi. Mərkəzi yaylanın eni cəmi bir neçə
  kilometrdən ibarət idi: bir tərəfdə vəhşi qayalar və sıldırımlar, digər
  tərəfdə vəhşi səhra var idi. Təbii ki, heç bir çəpər olmadığı üçün
  qoyunlar ora-bura dolaşır, tez-tez gözdən itirdi. İngilis iqtisadçısı
  Adam Smit çobanlar haqqında belə yazırdı:</p>
<blockquote>
  <p>«Əgər gecələr kaftarların ulayan, torflu, xəndəkli bir yaylada ayıq
    və tədbirli, dərisi havadan codlaşmış və günəşdən qaralmış, qoyunlarını
    göz bəbəyi kimi qoruyan, əsasına söykənmiş və silahlanmış çobanla
    rastlaşsanız, onda nə üçün çobanın birdən-birə yəhudi xalqının tarixində
    önə çıxdığını başa düşəcəksiniz; onların çobanı padşah ilə eyni
    tutmasının və onu bəxtiyarlıq simvolu saymasının, Məsihin çoban haqqında
    tipik fədakarlıq nümunəsi kimi danışmasının səbəbini
    anlayacaqsınız».</p>
</blockquote>
<p>Qoyunlara görə çoban şəxsən məsuliyyət daşıyırdı. Əgər qoyun
  itirdisə, çoban onun necə öldüyünü göstərmək üçün heç olmasa dərisini
  evə gətirməli idi. Çobanlar mahir ləpirçi idilər və uzun kilometrlərlə
  təpələr arasında itmiş qoyunların izinə düşürdülər. Çoban qoyunlarından
  ötrü hər gün həyatını riskə atırdı.</p>
<p>Ey yaxşı çoban, bizi özün xilas et,</p>
<p>Çünki sənə ehtiyacımız var.</p>
<p>Öz çəmənliklərində bizi otla,</p>
<p>Bizi canlı suya apar.</p>
<p>Biz Səninik, izin ver ki,</p>
<p>Gəncliyimizdən ardınca gedək:</p>
<p>Bütün quzularını Sən günahdan qoru.</p>
<p>Hamını qəbul edəcəyinə söz verirsən,</p>
<p>Hamıya Sən «Gəl!» deyirsən.</p>
<p>Günahları bağışlayırsan,</p>
<p>Məhəbbətinlə sülh verirsən!</p>
<p>Ey Xilaskar Məsih, Sən bizi satın aldın,</p>
<p>Biz Səninik əbədi.</p>
<p>Sürülərin əksəriyyəti fərdi şəxslərə deyil, kənd icmalarına məxsus
  idi. Belə sürünü, adətən, iki və ya üç çoban otarırdı. Onlar vaxtında
  sürü ilə evə qayıdıb, dağlarda itmiş qoyunu axtarmağa gedən bu və ya
  digər çoban haqqında xəbər çatdırırdılar. Bütün kənd həmin çobanı
  intizar içində gözləyirdi. Kimsə onu itmiş qoyunla birlikdə görəndə, hər
  yerdən sevinc və minnətdarlıq nidaları eşidilirdi.</p>
<p>İsa Məsihin dediyinə görə, Allah da həmin çoban kimidir. Necə ki,
  çoban itmiş qoyunu evə gətirəndə sevinir, günahkar tövbə edib Onun
  hüzuruna qayıdanda, Allah da elə sevinir. Böyük övliya<a href="#fn24" class="footnote-ref" id="fnref24"
    role="doc-noteref"><sup>24</sup></a>
  demişkən: «Allah da itmişləri tapmağın sevincinin nə olduğunu
  bilir».</p>
<p>Bu, heyrətamiz bir fikir, mübarək bir həqiqətdir: Allah insanlardan
  daha şəfqətlidir. Ortodoks yəhudi vergiyığanlara və günahkarlara məhv
  edilməkdən başqa heç nəyə layiq olmayan insanlar kimi yanaşırdı. Amma
  Allah yox. İnsanlar günahkarın islah olunacağına ümidini kəsə bilər,
  amma Allah yox. Düzdür, Allah yoldan azmayan insanları sevir. Lakin
  itmiş adamın yolunu tapıb evə qayıtdığını görəndə, ürəyi sevincdən cuşa
  gəlir. Allaha qayıtmaq amansız qınaqlarla dolu insanların yanına
  getməkdən min dəfə asandır.</p>
<p><strong>8-10</strong></p>
<h2 id="itmiş-pul-məsəli-luka-158-10">İTMİŞ PUL MƏSƏLİ (Luka
  15:8-10)</h2>
<p>Bu hissədə bəhs edilən dirhəm kiçik gümüş sikkə idi. İsraildə
  kəndlinin evində belə bir sikkəni itirmək çox asan idi, onu tapmaq isə
  çox vaxt apara bilərdi. Evlər, adətən, qaranlıq olurdu, çünki evlərin
  diametri təxminən 45 santimetr olan yalnız kiçik bir yuvarlaq pəncərəsi
  var idi. Palçıqdan düzəlmiş döşəmə quru qamışla örtülürdü. Belə bir
  döşəmədə sikkə axtarmaq — ot tayasında iynə axtarmağa bərabər idi. Bunun
  üçün qadın pulun parıltısını görəcək və ya onun cingiltisini eşidəcək
  deyə evdə döşəməni süpürməyə başlayırdı.</p>
<p>Qadını səylə axtarışa sövq edən iki səbəb ola bilər.</p>
<p>1. Həddindən artıq ehtiyacı. Əlbəttə, bizim dövrdə bir dirhəm
  sikkənin dəyəri elə də yüksək olmaz. Lakin İsanın dövründə İsraildə bu,
  işçinin bir günlük maaşından çox idi. İnsanlar güc-bəla ilə dolanır və
  tez-tez aclıq təhlükəsi ilə üzləşirdilər. Ola bilsin, qadın bu sikkəni
  ona görə səylə axtarırdı ki, ailəsinin yeməyə heç nəyi yox idi.</p>
<p>2. Amma ola da bilsin, səbəb başqa idi. Ailəli qadınlar bir-birinə
  gümüş zəncirlə bağlanmış on gümüş sikkədən hazırlanmış baş örtüyü
  taxırdılar. Çox vaxt qızlar baş örtüyü üçün bu on sikkəni toplamaqdan
  ötrü illər boyu qənaət edirdilər, bu da qiymətinə görə, demək olar ki,
  nişan üzüyünə bərabər idi. Həmin baş örtüyü qadın paltarının elə
  ayrılmaz hissəsi idi ki, hətta borcunu ödəmək üçün onu qadından almaq
  olmazdı. Ola bilsin, bu qadın məhz bu sikkələrdən birini itirmişdi. Buna
  görə də, istənilən digər qadının öz nişan üzüyünü axtaracağı kimi, həmin
  qadın da onu o cür səylə axtarırdı.</p>
<p>İstənilən halda, itmiş sikkənin parıltısını görəndə və onu yenidən
  əlində tutanda qadının sevincini təsəvvür etmək çətin deyil. İsa deyir
  ki, Allah da o cür sevinir. Bir günahkar evə qayıdanda Allahın və bütün
  mələklərin sevinci — ailəsini aclıqdan xilas edəcək sikkəni tapan bu
  qadının sevincinə bənzəyir, yəni pulla belə qiymətləndirilə bilməyən ən
  dəyərli əşyanı itirib yenidən tapan qadının sevinci kimidir.</p>
<p>Heç bir farisey Allahın belə olduğunu düşünməmişdi. Böyük yəhudi
  alimlərdən biri etiraf etdi ki, bu, İsa Məsihin Allah haqqında insanlara
  açıqladığı ən yeni həqiqətdir. Allah, həqiqətən, insanları axtarır.
  Yəhudilər inanırdılar ki, əgər insan diz üstə sürünə-sürünə Allahın
  önünə gəlsə və bağışlanmaq üçün Ona yalvarsa, bəlkə Allah onu
  bağışlayar. Lakin yəhudi heç vaxt ağlına belə gətirməzdi ki, Allah Özü
  itmiş günahkarları axtarır. Xoşbəxtlikdən, biz Allahın bizi axtaran
  məhəbbətinə inanırıq. Çünki biz Onun məhəbbətinin itmişləri axtarıb
  xilas etmək üçün gələn Allahın Oğlu İsa Məsihdə təcəssüm olunduğunu
  görürük.</p>
<p><strong>11-32</strong></p>
<h2 id="sevən-ata-haqqinda-məsəl-luka-1511-32">SEVƏN ATA HAQQINDA MƏSƏL
  (Luka 15:11-32)</h2>
<p>Bu məsəl haqlı olaraq bütün zamanların və xalqların ən böyük hekayəsi
  adlandırılıb. Yəhudi qanunlarına görə, ata öz əmlakını sərbəst idarə edə
  bilməzdi. Böyük oğul mirasın üçdə ikisini, kiçik oğul isə üçdə birini
  alırdı (<em>Qanunun Təkrarı 21:17</em>). Atanın əmlak idarəçiliyindən
  təqaüdə çıxacağı təqdirdə ölümündən əvvəl əmlakını bölüşdürmək qərarı
  qeyri-adi hal deyildi. Lakin kiçik oğlunun tələbi çox insafsız idi. O,
  mahiyyət etibarilə, atasına «Sən öləndə onsuz da mülkü böləcəksən,
  var-dövlətdən payıma düşəni indi ver və icazə ver gedim» demişdi. Atası
  etiraz etmədi. O bilirdi ki, oğlu yalnız ehtiyaca düşəndə və nədənsə
  məhrum olanda nəsə öyrənəcək. Oğlunun tələbini kədərlə yerinə yetirdi.
  Oğul mülkdən öz payını götürüb, dərhal ata evini tərk etdi. Lakin o,
  qısa zamanda pullarını xərclədi və sonda donuzları otarmağa məcbur
  qaldı. Qanuna görə yəhudinin etməməli olduğu işlə məşğul oldu, çünki
  qanun donuz otaran hər kəsi lənətləyirdi. Burada İsa «...özünə gəlib...»
  deməklə günahkar bəşəriyyətə onun indiyə qədər aldığı ən böyük tərifi
  verdi. O, deyirdi ki, insan Allahsız yaşayanda, deməli, hələ özünə
  gəlməyib, hələ də özünü tapmayıb, əsl «mən»ini yalnız evinə qayıdanda
  tapır. İsa insanın dönməz günahkar olduğuna inanmırdı. O öyrədirdi ki,
  insanı lənətləməklə Allahı izzətləndirmək olmaz. O, inanırdı ki, insan
  Allahı tapmayana qədər özünü tam tapmamış olur.</p>
<p>Beləliklə, itmiş oğul evə qayıtmaq qərarına gəldi və atasından onu
  oğul kimi deyil, qul, müqaviləli qulluqçu, gündəlik fəhlə kimi geri
  almasını xahiş etdi. Adi qul ailə üzvü sayılırdı, müqaviləli qulluqçu
  isə istənilən an qovula bilərdi — onun ailədə heç bir hüququ yox idi.
  Budur, itmiş oğul evə qayıtdı. Əgər biz ən yaxşı yunan mətninin bir
  versiyasına nəzər salsaq görərik ki, atası oğluna işə götürmək haqqında
  danışmağa belə imkan vermədi, sözünü kəsdi və təşəbbüsü öz əlinə aldı.
  Burada geyim — şərəf və hörməti, üzük — səlahiyyəti simvollaşdırır.
  Çünki əgər hansısa şəxs başqasına möhürlü üzüyü verirdisə, deməli, hüquq
  və səlahiyyəti onun ixtiyarına vermiş olurdu. Ayaqqabı — oğlunun bütün
  hüquqlarının ona qaytarılmasının rəmzi idi, çünki ayaqqabı geyinən
  qullar yox, ailənin uşaqları idi. (Şimali Amerikanın zənci qullarının
  mahnılarından birində gözəl dövr haqqında xəyal edilərək belə sətir var:
  «Bir gün Allahın bütün övladlarının ayaqqabısı olacaq». Ayaqqabı onlar
  üçün azadlığı simvolizə edirdi). Sonra ziyafət təşkil edildi ki, hər kəs
  itmiş oğulun qayıdışına sevinsin.</p>
<p>Gəlin burada dayanaq və bu məsəldə hansı həqiqətlərin əks olunduğuna
  baxaq.</p>
<p>1. Bu məsəli itmiş oğul adlandırmaq olmaz. Çünki onun qəhrəmanı itmiş
  oğul deyil, sevən atadır. Burada oğulun günahından daha çox atanın
  sevgisindən bəhs edilir.</p>
<p>2. Bu məsəldən biz Allahın mərhəməti haqqında öyrənirik. Ata oğlunun
  qayıtmasını səbirlə gözlədi, çünki oğul hələ uzaqda ikən atası onu
  gördü. Oğul atasının evinə qayıdanda, atası onu qınamadan bağışladı.
  Bəzən insanlara bağışlanma minnət kimi bəxş olunur. Bundan daha pisi isə
  odur ki, bəzən insanı sözlə bağışlayır, amma eyhamla günahını
  xatırladırlar.</p>
<p>Bir dəfə ABŞ prezidenti Avraam Linkolndan soruşdular ki, üsyankar
  cənublular məğlub edilib, Amerika ailəsinə qayıtmağa məcbur ediləndə,
  onlarla necə rəftar olunacaq? Soruşanlar Linkolndan onun intiqam
  alacağını söyləyəcəyini gözləyirdilər, lakin o, belə cavab verdi: «Mən
  onlarla elə davranacağam ki, sanki onlar bizi heç vaxt tərk etməmişdi».
  Allahın məhəbbətinin möcüzəsi də ondadır ki, O bizimlə eyni cür
  davranır.</p>
<p>Lakin məsəl bununla bitmir. Böyük qardaş kiçik qardaşının qayıtmasına
  görə çox üzülür. Böyük qardaş günahkarın xilas olmaqdansa, məhv olmasını
  arzulayan, özünü isə saleh sayan fariseyləri simvollaşdırır. Böyük
  qardaş haqqında da bir neçə söz demək olar.</p>
<p>1. Onun davranışı göstərir ki, o, illər boyu atasına itaət etməyə ona
  can-dildən xidmət etmək kimi deyil, bir borcun yerinə yetirilməsi kimi
  baxırdı.</p>
<p>2. Onun davranışı onda şəfqət hissinin yoxluğunu göstərir. Onun
  fikrincə, itmiş oğul «mənim qardaşım» yox, «sənin oğlundur». O özünü
  haqlı hesab edənlərdən, başqalarına isə badalaq vuracaq insanlardan biri
  idi.</p>
<p>3. Onun pis düşüncələri var idi. Böyük qardaşa qədər heç kim
  fahişələrin adını çəkməmişdi. Şübhəsiz ki, o, qardaşını özünün gizlicə
  xəyal etdiyi günahlarda ittiham edirdi. Biz bir daha heyrətamiz bir
  həqiqətlə qarşılaşırıq: Allaha etiraf etmək — insanlara etiraf etməkdən
  daha asandır. Allah Öz hökmlərində bir çox dindar insanlardan qat-qat
  mərhəmətlidir. İnsanlar bağışlamaqdan imtina etdikdə belə, Allah
  bağışlaya bilər. Allahın bu cür sevgisi qarşısında biz ancaq Ona heyran
  ola, həmd edə və Onu sevə bilərik.</p>
<p><em><strong>Üç itki</strong></em></p>
<p>Sonda bir şey başa düşməliyik ki, bu üç səbəb eyni həqiqəti
  çatdırmağın üç yoludur. Onların arasında müəyyən fərqlər var. Axı
  <em>qoyunlardan biri öz axmaqlığına görə itmişdi</em>. O, düşünmədiyi
  üçün itmişdi. Əgər bir çox insan vaxtında düşünsəydi, günaha yol
  verməzdi. Sikkə itəndə, <em>bunda da onun günahı yox idi</em>. Bir çox
  insanlar haqq yolundan azdırılır, bundan əlavə, başqasına günah öyrədən
  də Allah qarşısında günah işlədir. <em>Oğul bilərəkdən haqq yolundan
    azdı</em>. O, amansızcasına atasına arxa çevirdi.
</p>
<p>Allahın sevgisi insanı ağılsız əməllərinə, sınağa boyun əyməsinə,
  hətta qəsdən etdiyi üsyanına görə bağışlaya bilər.</p>
