<h1>10-cu fəsil</h1>
<p><strong>1-16</strong></p>
<h2 id="qurban-üçün-işçilər-luka-101-16">QURBAN ÜÇÜN İŞÇİLƏR (Luka
  10:1-16)</h2>
<p>Bu ayələr xidmətin daha da genişlənməsindən, artıq on iki deyil,
  yetmiş şagirddən bəhs edir. Yəhudilər üçün yetmiş rəqəmi rəmzi xarakter
  daşıyırdı.</p>
<p>a) Bu, səhrada xalqa rəhbərlik etmək və onları idarə etmək üçün
  yükünü Musa ilə bölüşməli olan ağsaqqalların sayıdır (<em>Saylar
    11:16-17, 24-25</em>).</p>
<p>b) Yəhudilərin Ali Şurası da yetmiş üzvdən ibarət idi. Əgər İsanın
  yetmiş şagirdini bu iki rəhbər orqanla müqayisə etsək, oxşar vəzifələr
  görərik.</p>
<p>c) Bundan əlavə, belə hesab olunurdu ki, bütün dünya xalqlarının sayı
  yetmişdən ibarətdir. Luka geniş düşüncəli bir insan olduğu üçün, çox
  güman, o, yer üzünün hər bir xalqının Rəbbi tanıyacağı və sevəcəyi günü
  düşünürdü.</p>
<p>Gəlin maraqlı əlavə məlumatları da qeyd edək. İsanın məhvə məhkum
  etdiyi şəhərlər arasında Korazin şəhəri də var idi. Görünür, İsa orada
  çox böyük işlər görmüşdü. Müjdələrin tarixində bu şəhərin adı çəkilmir,
  ona görə biz İsanın orada etdiyi nə bir əməli, nə də Onun orada dediyi
  bir kəlməsi haqqında bilirik. Bu onu göstərir ki, biz İsanın həyatı
  haqqında çox az şey bilirik. Müjdələr İsa Məsihin tərcümeyi-halı deyil,
  yalnız Onun həyatının oçerkidir<a href="#fn17" class="footnote-ref" id="fnref17" role="doc-noteref"><sup>17</sup></a>
  (<em>Yəhya
    21:25</em>).</p>
<p>Bu ayələrdən biz təbliğçi və dinləyici haqqında son dərəcə vacib
  məlumatları öyrənə bilərik.</p>
<p>1) Təbliğçi maddi dəyərlərlə yüklənməməlidir. O, yüksüz səyahət
  etməlidir. Axı maddi rifah içində batmaq çox asandır. Günlərin bir günü
  doktor Conson bir sarayla və onun sakinlərinin həyat tərzi ilə tanış
  olandan sonra qəmgin şəkildə dedi: «Ölüm haqqında düşüncələri dözülməz
  edən məhz bunlardır». Yerin nemətləri göyləri düşüncələrimizdən
  sıxışdırıb çıxarmamalıdır.</p>
<p>2) Təbliğçi bütün diqqətini ona tapşırılan işlərə yönəltməlidir. O,
  rastına çıxan hər insanı salamlamamalıdır. Elişa peyğəmbər qulu Gehaziyə
  də bu cür tapşırıq vermişdir (<em>2Padşahlar 4:29</em>). Bu,
  hörmətsizlik göstərmək göstərişi deyil. Bu, bir xatırlatmadır ki, Allah
  adamı onu daha böyük şeylər gözlədiyi halda, diqqətini yayındırmamalı və
  kiçik işlərlə məşğul olmamalıdır.</p>
<p>3) Təbliğçi öz vəzifəsini layiq olduğu mükafat almaq naminə yerinə
  yetirməməlidir. Ona təklif olunan yeməyi yeməli, daha yaxşı şərait və
  yaxşı yemək axtarmaq üçün evbəev gəzməməlidir. Artıq o dövrdə
  müftəxorlar mövcud idi. Təxminən eramızın 100-cü ilində yazılmış və
  imanlı cəmiyyətinin ilk qaydası olan «<em>On İki Həvarinin Təlimi</em>»
  oxucunu peyğəmbərlərin bir şəhərdən digərinə sərgərdan gəzməsi barədə
  xəbərdarlıq edir. Həmin nizamnamədə yazılıb ki, bir evdə üç gündən çox
  qalan və heç bir iş görməyən peyğəmbər yalançı peyğəmbərdir. Əgər
  Müqəddəs Ruhla danışan peyğəmbər pul və ya yemək tələb edirsə, o da
  yalançı peyğəmbərdir! İşçinin maaş almaq hüququ var, lakin Çarmıxa
  çəkilmiş Məsihin xidmətçisinin dəbdəbə axtarmağa haqqı yoxdur.</p>
<p>4) Allahın Kəlamını eşidənin üzərinə böyük məsuliyyət düşür. İnsan
  öyrənmək imkanı olduğu halda öyrənmədiyi üçün mühakimə olunacaq. Uşağa
  nə icazə veririksə, çox vaxt böyüklərdə onu qınayırıq. Biz vəhşi
  insanları bağışlayırıq, amma mədəni insanı cəzalandırırıq. Məsuliyyət —
  imtiyazın digər tərəfidir.</p>
<p>5) Allahın çağırışını rədd etmək dəhşətlidir. Eşidilən hər bir vəd
  lənətə çevrilə bilər. Əgər insan bu vədləri qəbul edərsə, o, ən böyük
  izzəti qazanar, amma onları inkar edərsə, onlar bir gün onun əleyhinə
  şəhadət edə bilər.</p>
<p><strong>17-20</strong></p>
<h2 id="insanin-həqiqi-bəxtiyarliği-luka-1017-20">İNSANIN HƏQİQİ
  BƏXTİYARLIĞI (Luka 10:17-20)</h2>
<p>Geri qayıdan yetmiş şagird İsa Məsihin adı ilə qazandıqları qələbəyə
  görə sevincdən atılıb-düşürdülər. İsa onlara dedi: «Mən Şeytanın ildırım
  kimi göydən düşməyini görmüşdüm». Bunun mənasını başa düşmək asan deyil.
  Bu ifadəni iki şəkildə şərh etmək olar.</p>
<p>1) Birincisi, «Mən qaranlığın və şər qüvvələrin məğlub olduğunu
  gördüm; şeytanın qalası süquta uğradı və indi Allahın Padşahlığı gəlir»
  mənasını verə bilər. Bu, şeytanın üzərində son qələbənin nə qədər uzaq
  olmasından asılı olmayaraq, İsanın şeytanın və onun qaranlıq
  qüvvələrinin ölümcül zərbə almasını bildiyini ifadə edə bilər.</p>
<p>2) Lakin İsa təkəbbürdən də xəbərdarlıq edə bilərdi. Müqəddəs
  Yazılara görə, Allaha qarşı üsyanın səbəbi elə qürur idi, nəticədə
  şeytan bir vaxtlar mələklərin rəhbəri olduğu göylərdən qovuldu. Ola
  bilsin ki, İsa yetmiş şagirdə belə demişdi: «Siz qalib gəldiniz; ancaq
  qürurdan çəkinin, çünki bir vaxtlar mələklərin başı olan şeytan da
  qürurlandı və cənnətdən qovuldu».</p>
<p>Şübhəsiz, İsa şagirdlərini qürur və özünə əmin olmaqdan çəkindirməkdə
  davam edirdi. Şagirdlərə, həqiqətən də, səlahiyyət verilmişdi. Lakin
  onların ən böyük sevinci o idi ki, adları göylərdə yazılmışdı.</p>
<p>Doğrudan da, ən böyük lütf insanın etdikləri deyil, Allahın insan
  üçün etdikləridir. Düzdür, bu da bir həqiqətdir ki, xloroformun kəşfi
  digər kəşflərə nisbətən dünyanı daha çox əzabdan xilas etdi. Bir adam
  xloroformdan istifadənin təşəbbüskarı olan cənab Ceyms Simpsondan
  soruşdu: «Ən böyük kəşfiniz nədir?». Əslində, o, Simpsonun «Xloroform»
  deyəcəyini gözləyirdi. Ancaq Simpson dedi: «Ən böyük kəşfim — İsa
  Məsihin mənim Xilaskarım olmasıdır».</p>
<p>Hətta ən dahi insan da Allaha yalnız belə deyə bilər:</p>
<p>Ey Allahım, hüzuruna gəldim</p>
<p>Çılpaq idim, geyindirdin;</p>
<p>Kasıb idim, Sarayını mənə verdin;</p>
<p>Məni qanınla pak etdin;</p>
<p>Sevginlə əhatə etdin.</p>
<p>Qürur insan üçün göylərə gedən yolu bağlayır. Lakin təvazökarlıq onu
  Allahın hüzuruna aparır.</p>
<p><strong>21-24</strong></p>
<h2 id="təkzibedilməz-bəyanat-luka-1021-24">TƏKZİBEDİLMƏZ BƏYANAT (Luka
  10:21-24)</h2>
<p>Bu hissədə üç böyük fikir əksini tapır.</p>
<p>1. 21-ci ayədə sadəliyin hikmətindən bəhs edilir. Sadə ağıl, təhsilli
  bir ağlın anlaya bilmədiyi həqiqətləri qəbul edə bilər. Bir dəfə Arnold
  Bennet demişdi: «Əsl möhtəşəm kitab yalnız ətrafındakı dünyanı ilk dəfə
  görən uşağın gözü ilə yazıla bilər». Ancaq <em>çox</em> ağıllı olmaq da
  mümkündür. İnsan elə bir elmi dərəcəyə çata bilər ki, burnundan uzağı
  görməyə bilər. Kimsə belə bir söz demişdir: əslində alimin böyüklüyü —
  onun nə qədər təvazökar olmağındadır. Məsihin yolu Əhdi-Cədid haqqında
  bütün nəzəriyyələri bilmək demək deyil. Məsih haqqında bütün təlim və
  nəzəriyyələrin biliyi də deyil. Məsihin yolu — Məsih haqqında nəyisə
  bilmək deyil, <em>Məsihin Özünü tanımaqdır</em>. Bunun üçün dünyəvi
  hikmət yox, səmavi lütf lazımdır.</p>
<p>2. <em>22</em>-ci ayə İsa ilə Allah arasındakı xüsusi münasibətdən
  bəhs edir. Bu münasibət dördüncü Müjdədə aydın şəkildə xarakterizə
  olunur. Orada deyilir: «Kəlam bəşər olub» (<em>Yəhya 1:14</em>); yaxud
  İsa Məsihin dilinə belə sözləri qoyur: «Mən və Ata birik» və ya «Məni
  görən, Atanı görmüş olur» (<em>Yəhya 10:30; 14:9</em>). Yunanlar Allahı
  tanımırdılar. Onlar üçün maddə ilə ruh, insanla Tanrı arasında dərin
  uçurum var idi. Onlar deyirdilər ki, Allahı tanımaq çox çətindir, Allahı
  tanıdıqdan sonra başqalarına Onun haqqında danışmaq mümkün deyil. Lakin
  dünyaya gələn İsa Məsih dedi: «Məni görən, Atanı görmüş olur». İsa
  insanlara təkcə Allah haqqında danışmırdı, O, daha çox Allahı
  göstərirdi. Çünki İsa Allahın ağlına və ürəyinə malik idi.</p>
<p>3. <em>23</em> və <em>24</em>-cü ayələrdən biz öyrənirik ki, İsa
  bütün tarixin icra olunmasıdır. İsa Məsih deyir: «Bütün peyğəmbərlərin,
  möminlərin və padşahların səbirsizliklə gözlədikləri və görmək
  istədikləri Şəxs Mənəm». Matta öz Müjdəsində «Bu, Rəbbin peyğəmbər
  vasitəsilə söylədiyi söz yerinə yetsin deyə baş verdi» yazarkən məhz
  bunu nəzərdə tuturdu (<em>Matta 2:15, 17, 23 ilə</em> <em>müqayisə
    edin</em>). İsa Məsih bəşəriyyətin can atdığı zirvə, yönəldiyi məqsəd,
  Allah adamlarının həmişə arzuladıqları xəyal idi. Əgər biz bunu müasir
  fəlsəfənin terminologiyası ilə ifadə etmək istəsək, onda, yəqin, belə
  deyərdik: biz təkamülə, insanın Məsihdə dəyişməsinə inanırıq. İsa bu
  təkamül prosesini tamamlayır, çünki insan Allahla məhz Onda görüşür. O,
  eyni zamanda həm insan, həm də ilahi kamilliyi təcəssüm etdirir.</p>
<p><strong>25-37</strong></p>
<h2 id="sənin-qonşun-kimdir-luka-1025-37">SƏNİN QONŞUN KİMDİR (Luka
  10:25-37)</h2>
<p>Əvvəlcə gəlin əraziyə nəzər salaq. Yerusəlimdən Yerixoya gedən yol
  çox təhlükəli idi. Yerusəlim dəniz səviyyəsindən 601 metr yüksəklikdə,
  Yerixonun yaxınlığında yerləşən Ölü dəniz isə dəniz səviyyəsindən 396
  metr aşağıda yerləşir. Nəticədə 32 kilometrə yaxın məsafədə yol təxminən
  1000 metrə qədər aşağı enir. Yol dar qayalı dərələrlə dolanır və
  əyri-üyrülüklərlə doludur. Bu da oranı quldurlar üçün əlverişli mühitə
  çevirirdi. Yeromun dediyinə görə, hələ V əsrdə bu yol «Qırmızı və ya
  Qanlı Yol» adlanırdı. XIX əsrdə isə oradan təhlükəsiz və sağ-salamat
  keçmək üçün yerli şeyxlərə pul ödəmək lazım idi. Hətta 1930-cu illərin
  əvvəllərində, bir səyahətçinin dediyinə görə, o, bu yoldan keçmək
  niyyətində olarkən, ona gün batmazdan əvvəl evə qayıtması barədə
  xəbərdarlıq edilmişdi. İşində mahir olan məşhur oğru avtomobilləri
  saxlayır, yoldan keçənləri soyur və polis hadisə yerinə gələnə qədər
  gizlicə dağlarda gözdən itirdi. İsa Öz məsəlində Yerusəlimdən Yerixoya
  gedən yolda faktiki vəziyyəti təsvir etmişdi.</p>
<p>İndi isə məsəldə <em>iştirak edən insanlara</em> nəzər salaq. Onlar
  kimdir?</p>
<p>a) Birincisi, <em>səyyahdır</em>. Aydın məsələdir ki, o, ehtiyatsız
  və tədbirsiz bir insan idi. İnsanlar nadir hallarda təkbaşına
  Yerusəlimdən Yerixoya gedən yolda özləri ilə mal və ya qiymətli əşyalar
  götürürdülər. Təhlükəsizliyi təmin etmək üçün insanlar dəstə-dəstə
  toplanır, keşikçilərlə və ya karvanlarla birlikdə səyahət edirdilər.
  İsanın çəkdiyi məsəldə düşdüyü vəziyyətə görə yalnız səyyah özü günahkar
  idi.</p>
<p>b) İkincisi, <em>kahindir</em>. O, tələsik halda həmin adamdan yan
  keçdi. Şübhəsiz ki, o, ölülərə toxunan hər kəsin yeddi gün murdar
  sayılacağını bilirdi (<em>Saylar 19:11</em>). Düzdür, o, səyyahın
  öldüyünü dəqiq bilməsə də, onun öldüyünü zənn etdi. Ölüyə toxunmaqla o,
  Məbəddə xidmət etmək növbəsini itirə bilərdi. Buna görə də risk etmək
  istəmədi. O, ayin tələblərini mərhəmət normalarından üstün hesab edirdi.
  Məbəd və Məbəddəki xidmət onun üçün insan iztirabından daha vacib
  idi.</p>
<p>c) Üçüncü adam <em>Levili</em> idi. Görünür, o, əvvəlcə səyyaha
  yaxınlaşmışdı, sonra isə yan keçib yoluna davam etmişdi. Quldurlar çox
  vaxt müxtəlif növ tələlər qururdular. Onlardan biri özünü yaralı kimi
  göstərirdi, ehtiyatsız səyyah isə ona kömək etmək üçün əyiləndə,
  qalanları səyyahın üstünə atılaraq onu məğlub edirdilər. Levililər «hər
  şeydən əvvəl təhlükəsizlikdir» şüarı ilə yaşayan insanlardan idilər.
  Kiməsə kömək etmək üçün özlərini riskə atmazdılar.</p>
<p>d) Ən axırıncısı <em>samariyalıdır</em>. Çox güman, İsanın
  dinləyiciləri gözləyirdilər ki, indi söhbət pis insan haqqında gedəcək.
  <em>Mənşəcə</em> samariyalı olmaq mütləq deyildi. Yəhudilər
  samariyalılarla əlaqə saxlamırdılar. Lakin görünür, haqqında danışılan
  samariyalı səyahət edən tacir və mehmanxanada tez-tez qalan qonaq idi.
  <em>Yəhya 8:46</em>-da yəhudilər İsanı samariyalı adlandırırlar. Bu
  ləqəb çox vaxt bidətçiyə və əcdadların qanunlarını pozan adamlara
  verilirdi. Çox güman, burada söhbət samariyalıdan, yəni ləyaqətli
  ortodoksal insanlar tərəfindən xor baxılan insandan gedir.
</p>
<p>Onun iki xarakterik xüsusiyyətini qeyd etmək lazımdır:</p>
<p>1. Onun sözünə inanırdılar! Mehmanxana sahibi ona inanmışdı. Ola
  bilsin ki, həmin samariyalı teoloji baxışları ilə seçilmirdi, amma o,
  dürüst insan idi.</p>
<p>2. Yalnız o, kömək etməyə hazır oldu. Əcdadlarının qanunlarına
  münasibətdə nə qədər azğın olsa da, onun qəlbində Allah sevgisi var idi.
  Çünki ortodoksal dindarların çox vaxt real köməkdən daha çox Allahın
  təlimi ilə maraqlanması, eləcə də möminlər tərəfindən xor baxılan adamın
  öz qonşusunu həqiqətən sevməsi qeyri-adi hal deyil. Çünki axirətdə biz
  dinimizə görə deyil, yaşadığımız həyat tərzimizə görə mühakimə
  olunacağıq.</p>
<p>Sonda gəlin məsəlin <em>əxlaqi nəticəsinə</em> nəzər salaq. Sualı
  verən qanunşünas onu ciddi şəkildə vermişdi. İsa ondan «Qanunda nə
  yazılıb? Orada nə oxuyursan?» soruşdu. Ciddi ortodoksal yəhudilər
  biləklərinə kiçik dəri qutucuqlar bağlayırdılar. Həmin qutucuqlarda
  onlar Müqəddəs Yazılardan qeyd olunmuş bəzi ayələri — <em>Çıxış 13:1-10;
    11,16; Qanunun Təkrarı 6:4-9; 11:13-20</em> — saxlayırdılar. «Allahın
  Rəbbi sev» <em>Qanunun Təkrarı</em> <em>6:4</em> və <em>11, 13</em>
  ayələrindəndir. Başqa sözlə, İsa qanunşünasa dedi: «Biləyinə taxdığın
  Müqəddəs Yazılara bax, onda sualına cavab tapacaqsan». Həmin sitata
  qanunşünas <em>Levililər kitabı 19:18</em>-dən başqa bir sitat da əlavə
  etdi. Orada qonşunu özün kimi sevmək əmr edilir. Lakin dəqiqləşdirmələrə
  üstünlük verən ravvinlər «qonşu» anlayışının tərifini axtarırdılar. Həm
  də onlar «qonşu» anlayışını yalnız <em>yəhudilərə</em> aid edirdilər.
  Məsələn, bəziləri bütpərəst bir qadının ən çətin anında, yəni doğuş
  zamanı ona kömək etməyi qanun pozuntusu hesab edirdilər. Çünki bununla
  belə dünyaya başqa bir bütpərəstin doğulmasına töhfə vermiş olurdular.
  Buna görə qanunşünasın «Bəs mənim qonşum kimdir?» sualı normal idi.</p>
<p>İsanın cavabı üç məqama toxunur:</p>
<p>1. Səyyahla olduğu kimi, başına gələn bəlanın səbəbkarı insanın özü
  olsa belə, ona kömək etmək lazımdır.</p>
<p>2. Təhlükə ilə üzləşən istənilən millətdən olan şəxs — bizim
  qonşumuzdur. Bizim sevgimiz Allah sevgisi qədər böyük olmalıdır.</p>
<p>3. Yardım praktik olmalı və təkcə <em>şəfqət hissi ilə</em>
  məhdudlaşmamalıdır. Təbii ki, həm kahinin, həm də levilinin yaralı
  səyahətçiyə yazığı gəlmişdi, buna baxmayaraq, onlar heç nə etməmişdilər.
  Əsl şəfqət və mərhəmət əməldə göstərilməlidir. İsa qanunşünasa dediyi
  sözləri bizə də deyir: «Get, sən də elə et».</p>
<p><strong>38-42</strong></p>
<h2 id="ziddiyyətli-xasiyyət-luka-1038-42">ZİDDİYYƏTLİ XASİYYƏT (Luka
  10:38-42)</h2>
<p>1. Burada bir-birinə <em>zidd temperamentlər</em> göstərilir. Biz
  iman yolunda heç bir yerdə insanların temperamentinə kifayət qədər yer
  verməmişik. Bəziləri təbiətcə aktiv, digərləri sakitdir. Aktiv insan
  üçün sakit oturub düşünən adamı anlamaq çətindir. Sakitliyə və təfəkkürə
  meylli insan isə daim məşğul olan insana yuxarıdan aşağı baxa bilər.
  Burada doğru və ya təqsirli insan yoxdur, Allah hər kəsi eyni
  yaratmayıb. Sadə insan Allaha belə dua edə bilər:</p>
<p>Ey bütün qazanların, tavaların və hər şeyin olan Rəbbi,</p>
<p>Əgər mənə heyrətamiz işlər görüb, mömin olmaq,</p>
<p>Gecəyarı Sənin haqqında danışmaq,</p>
<p>Alaqaranlıqda Səni düşünmək,</p>
<p>Cənnət qapısını axtarmaq nəsib deyilsə,</p>
<p>O zaman məni yemək bişirməkdə, qab yumaqda mömin et.</p>
<p>Digəri isə heç nə etməyəcək, sadəcə çox düşünüb dua edəcək. Amma hər
  ikisi Allaha xidmət edir. Allahın həm Məryəmə, həm də Martaya ehtiyacı
  var.</p>
<p>2. Amma bu ayələrdən biz daha çox şey öyrənirik — onlar bizə süni
  xeyirxahlığı göstərir. İsa ölmək üçün Yerusəlimə gedirdi. Onun daxilində
  Öz iradəsini Allahın iradəsinə tabe etdirmək üçün gərgin mübarizə
  gedirdi. İsanın Bet-Anya kəndinə gəlişi sevincli hal idi. Marta süfrəni
  evdə olan ən yaxşı nemətlərlə bəzəməyə çalışırdı. Buna görə də o, qayğı
  çəkir, narahat olur və biş-düş edirdi. İsanın istəmədiyi elə bu idi.
  Onun rahatlığa ehtiyacı var idi. Qarşısında Çarmıxı görərək daxilən
  gərgin halda O, Bet-Anyaya sakit bir yer tapmaq üçün getmişdi. O, daim
  tələbkar olan kütlədən uzaqlaşmaq istəyirdi. Bu rahatlığı Ona Məryəm
  verirdi, Marta isə mehribanlığı və qonaqpərvərliyi ilə rahatlığını
  pozurdu. «Yalnız bir şey lazımdır» ifadəsi ilə, İsa, bəlkə də, demək
  istəyirdi ki, «Mənə bol yemək lazım deyil. Bir sadə yemək yetər». Məsələ
  bundadır ki, Məryəm Onu başa düşdü, Marta isə yox.</p>
<p>Həyatın çətinliklərindən biri də elə budur. Biz insanlara qarşı
  mehriban olmaq istəyirik, amma <em>öz bildiyimiz kimi</em>. Lakin nəyisə
  düzgün etmədiyimizi biləndə, inciyirik və elə düşünürük ki, bizi
  qiymətləndirmirlər. Əgər, həqiqətən də, mehriban olmaq istəyiriksə, o
  zaman ilk növbədə kömək etmək istədiyimiz insanın qəlbinə nəzər salmalı
  və bütün planlarımızı unudub, yalnız onun nəyə ehtiyacı olduğunu
  düşünməliyik. İsa Martanı sevirdi, Marta da Onu sevirdi. Lakin Marta
  İsaya qarşı özünəməxsus şəkildə mehriban idi. Bu isə o deməkdir ki,
  İsanın qəlbi istirahətə ehtiyac duyduğu vaxtda Marta Ona qarşı pis
  davranırdı. İsa Məryəmi sevirdi, Məryəm də Onu sevirdi. Məryəm Onu başa
  düşürdü.</p>
