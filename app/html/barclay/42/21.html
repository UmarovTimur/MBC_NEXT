<h1>21-ci fəsil</h1>
<p><strong>1-4</strong></p>
<h2 id="qiymətli-hədiyyə-luka-211-4">QİYMƏTLİ HƏDİYYƏ (Luka 21:1-4)</h2>
<p>Məbədin qadınlar üçün olan həyətində könüllü ianələrdən ötrü on üç
  qutu qoyulurdu. Onların üst hissəsi dar, aşağı hissəsi enli idi. Hər
  qutu müəyyən bir qurban üçün nəzərdə tutulmuşdu — məsələn, qurbanı
  yandırmaqdan ötrü lazım olan odun üçün ianə; qurbangahdakı buxuru
  yandırmaq üçün ianə; qızıl qabların saxlanması və başqa məqsədlər üçün
  ianələr və s. İsa məhz bu qutuların yanında oturmuşdu.</p>
<p>Ali Şuranın və sadukeylərin elçiləri ilə gərgin mübahisədən sonra O
  yorulmuş və başını əllərinin arasına almışdı. Başını qaldıranda gördü
  ki, adamlar qutulara ianə qoyurlar. Sonra kasıb dul qadın gəldi. Onun
  sahib olduğu hər şey yalnız iki leptondan ibarət idi. Lepton isə ən
  kiçik sikkə idi, onun adı belə «nazik sikkə» kimi tərcümə olunur. Lakin
  İsa dedi ki, bu kasıb dul qadın hamıdan çox pul atdı. Çünki dolanmaq
  üçün əlində nə varsa, hamısını verdi.</p>
<p>İanənin dəyəri iki şeylə müəyyən edilir:</p>
<p>1. Birincisi, <em>ianə verənin ürəyinin vəziyyəti ilə</em>. İradəyə
  zidd olaraq verilən və ya verənə xoşagəlməz hisslər bəxş edən, nümayiş
  üçün və ya səxavətli görünmək üçün verilən ianə öz dəyərini itirir.
  Yalnız ürəkdən gələn ianə həqiqidir, çünki ürək başqa cür edə
  bilməz.</p>
<p>2. İkincisi, <em>ianənin nisbi dəyəri ilə</em>. Bir insan üçün kiçik
  olan digəri üçün böyük məbləğdir. İanələrini qutulara atan varlıların
  qurbanları onlar üçün xüsusi dəyər daşımırdı. Dul qadının iki leptonu
  isə onun bütün sərvəti idi. Digərləri verə biləcəklərinin haqq-hesabını
  çəkərək verirdilər. Dul qadın isə əlində olan hər şeyi ürəkdən səxavətlə
  qurban vermişdi.</p>
<p>Əgər ianə verən üçün qurbanın heç bir dəyəri yoxdursa, bu, qurban
  deyil. İanə o zaman qurban hesab edilir ki, özümüzə onsuz keçinmək çətin
  olur və ya onu qazanmaqdan ötrü ikiqat işləməli oluruq. Lakin təəssüf
  ki, Allaha bu cür qurban verənlər azdır!</p>
<p>Bir nəfər kilsədə şən mahnı oxuyan adamı belə təsvir edir:</p>
<p>Bütün dünyanı qurban versəm də,</p>
<p>Hədiyyəm kiçik olar.</p>
<p>Bəs sevginin əvəzinə nə verəcəyəm Sənə mən?</p>
<p>Heç nə! Yalnız, ya Rəbb, özümü.</p>
<p>İanə verənlər arasında elələri də var idi ki, əlini cibinə salanda
  ianə qutusuna birdən on qəpiklik əvəzinə əlli qəpiklik atar deyə
  diqqətlə baxırdılar.</p>
<p>Dul qadın və iki lepton haqqında sətirləri özünütənqid etmədən oxuyan
  hər kəs duyğusuz insandır.</p>
<p><strong>5-24</strong></p>
<h2 id="gələcək-çətinliklər-barədə-peyğəmbərlik-luka-215-24">GƏLƏCƏK
  ÇƏTİNLİKLƏR BARƏDƏ PEYĞƏMBƏRLİK (Luka 21:5-24)</h2>
<p>5-ci ayədən başlayaraq bu fəslin tarixi fonu çətinləşir. Bu çətinlik
  dörd fərqli anlayışa əsaslanır.</p>
<p>1. Birincisi, <em>Rəbbin günü anlayışı</em>. Yəhudilər zamanı iki
  dövrə bölürdülər — tamamilə pis və artıq düzəlməsi mümkün olmayan,
  yalnız məhv edilə bilən <em>indiki dövr</em> və Allahın qızıl dövrü
  sayılan, İsrailin hökmranlıq edəcəyi <em>gələcək dövr</em>. Bu iki dövr
  arasında yəhudilər <em>Rəbbin Gününü</em> — kosmik sarsıntıların və
  dağıntıların, doğum sancılarının dəhşətli gününü yerləşdirmişdilər.</p>
<p>Həmin gün dəhşətli cəza günü olmalıdır. «Budur Rəbbin günü gəlir,
  amansızlıqla, qeyzlə, qızğın qəzəblə gəlir ki, yeri səhraya döndərsin,
  oradakı günahkarları məhv etsin» (<em>Yeşaya 13:9, Yoel 2:1-2; Amos
    5:18-20: Sefanya 1:14-18</em>). Həmin gün gözlənilmədən gələcək. «Rəbbin
  günü oğru gecə gəldiyi kimi gələcək» (<em>1Saloniklilərə 5:2; 2Peter
    3:10 ilə müqayisə edin</em>). Bu, dünyanın lərzəyə gələcəyi gün olacaq.
  «Göydəki ulduzlar və bürclər işıq verməyəcək, günəş doğarkən tutulacaq,
  ay nurunu saçmayacaq... Buna görə də Mən Ordular Rəbbi, qızğın qəzəb
  günündə qeyzlə göyləri titrədəcəyəm, yer üzü lərzəyə gələcək»
  (<em>Yeşaya 13:10-13; Yoel 2:30-31; 2Peter 3:10 ilə müqayisə
    edin</em>).</p>
<p>Rəbbin günü anlayışı İsanın dövründə yəhudilərin əsas dini
  inanclarından biri idi. Hamı bu dəhşətli mənzərə ilə tanış idi. <em>9,
    11, 25</em> və <em>26</em>-cı ayələr araşdırdığımız hissənin anlayışına
  istinad edir.</p>
<p>2. İkincisi, <em>Yerusəlimin dağılması haqqında anlayış</em>. 70-ci
  ildə romalılar Yerusəlimi dəhşətli bir mühasirədən sonra aldılar, bu
  müddət ərzində şəhər sakinləri kannibalizm həddinə gəlib çatmışdı.
  Romalılar şəhəri, sözün əsl mənasında, daş-daş ələ keçirməli oldular.
  İosif Flavi yazır ki, mühasirə zamanı saysız-hesabsız, yəni bir
  milyondan çox sakin öldü, 97 mini isə əsir götürüldü. İsrail xalqı məhv
  edilmişdi; Məbəd yandırılmış və yerlə yeksan olunmuşdu. Bu hissənin
  <em>5, 6, 20-24</em>-cü ayələri gələcəkdə baş verən hadisəyə işarə
  edirdi.
</p>
<p>3. Üçüncüsü, <em>Məsihin İkinci gəlişi anlayışı</em>. İsa İkinci
  Gəlişindən əminliklə danışırdı və ilk İmanlı Cəmiyyəti Onu gözləyirdi.
  Əgər bu hadisələrin Rəbbin Günü ilə əlaqəli olduğunu xatırlasaq,
  Əhdi-Cədidin Məsihin İkinci Gəlişi ilə bağlı hissələrini daha yaxşı başa
  düşəcəyik. Bu hissənin <em>27</em> və <em>28</em>-ci ayələrində məhz
  bundan bəhs edilir. Belə güman edilirdi ki, Məsihin İkinci Gəlişindən
  əvvəl çoxları özünün Məsih olduğunu iddia edəcək, əlamətlər və dəhşətlər
  baş verəcək. <em>7-9</em>-cu ayələrdə bundan bəhs edilir.</p>
<p>4. Sonda <em>gələcək təqiblərdən</em> danışılır. İsa xalqının Ona
  sadiq qalmasına görə gələcəkdə onları gözləyən əzabları aydın şəkildə
  qabaqcadan görmüş və xəbərdarlıq etmişdi. Bu barədə <em>12-19</em>-cu
  ayələrdə deyilir.</p>
<p>Bu yerin tək bir konsepsiyaya deyil, bir-biri ilə aydın şəkildə
  əlaqəli dörd fikrə əsaslandığını nəzərə alsaq, mənası daha aydın
  olur.</p>
<p><em><strong>Açıqlamanın dərk edilməsi</strong></em></p>
<p>İsanın peyğəmbərliyinə Məbədin əzəməti səbəb olmuşdu. Məbədin
  sütunlarının və tağlarının hündürlüyü on iki metrdən çox idi və hər biri
  mərmərdən yonulmuşdu. Ornamentlərdən ən gözəli hər salxımı insan boyda
  olan nəhəng qızılı üzüm idi. Məbədin ən yaxşı təsvirini İosif Flavi
  «Yəhudi müharibələri», 5-ci kitab, 5-ci hissədə vermişdir. İosif Flavi
  belə yazır: «Məbəd sütunlarının zahiri görünüşü həm ağlı, həm də gözləri
  heyran edirdi. Çünki üzəri ağır qızıl plitələrlə örtülmüşdü. Günəş
  doğanda həmin plitələr alovlu bir parıltı əks etdirirdi. Məbədə baxmağa
  çalışan hər kəs sanki günəşin özünə baxırmış kimi gözlərini qıymalı
  olurdu. Amma yadelli üçün Məbəd uzaqdan qarlı dağ kimi görünürdü, çünki
  qızılla örtülməyən bütün hissələri ağappaq ağarırdı. Yəhudilər Məbədin
  əzəmətinin toz-torpağa çevriləcəyini ağıllarına belə gətirməzdilər.</p>
<p>Bu hissədən biz Məsih və məsihçi həyatı haqqında bəzi vacib
  məlumatları öyrənirik.</p>
<p>1. İsa tarixin əlamətlərinə işarə edirdi. Başqaları yaxınlaşan
  fəlakətin əlamətlərini görə bilməsələr də, İsa Məsih fəlakətin
  yaxınlaşmaq üzrə olduğunu görürdü. İnsan əlamətləri yalnız onlara
  Allahın gözü ilə baxanda anlaya bilir.</p>
<p>2. İsa tamamilə dürüst idi. O dedi: «Budur, Mənim ardımca getmək
  qərarına gəlsəniz, sizi nələr gözləyir». Ədalət uğrunda mübarizənin
  qızğın vaxtlarında qəhrəman rəhbərlərdən biri dostuna belə yazır:
  «Kəllələr qumda yuvarlanır, gəl, özününkünü də onlara əlavə et». İsa Öz
  ardıcıllarına asan deyil, qəhrəmanların yolunu təklif etdi.</p>
<p>3. İsa şagirdlərinə söz verdi ki, onlar çətinlikdə heç vaxt tək
  qalmayacaqlar. Tarix aydın şəkildə sübut edir ki, Məsihə görə şəhid
  olanlar həm əzablarda, həm də ölüm ayağında Məsihlə birliyin gözəl
  anlarını yaşayırlar. Əgər Məsih bizimlədirsə, həbsxana — saraya, edam
  kürsüsü — taxta, həyatın fırtınası — günəşli bir yaya çevrilə bilər.</p>
<p>4. İsa yer üzündəki bütün təhlükələrdən üstün olan müdafiədən
  danışırdı. O dedi: «Amma başınızdan bir tük belə, əskik olmayacaq».</p>
<p>Burada qeyd olunanların çoxu İ.S.Proxanovun şeirindəki növbəti
  misraları xatırladır:</p>
<p>Məsihin cəmiyyəti nə məbəddir, nə bina,</p>
<p>Nə seçilmiş dostlardır, nə də xüsusi kilsə,</p>
<p>Məsihin Cəmiyyəti Çarmıxda satın alınan</p>
<p>Rəbbə itaət edən insanların yığıncağıdır.</p>
<p>Cənubun səhrasından, qərb və şərq ölkələrindən,</p>
<p>Çovğunlu, soyuq şimaldan</p>
<p>Qar qasırğasının əsdiyi yerdən</p>
<p>Toplaşan insanların Rəbbə ibadət yeridir.</p>
<p>Məsihin cəmiyyəti bu dünyada rahatlıq</p>
<p>Tapmaq üçün seçilməyib,</p>
<p>Burada onun alnına mübarizə yazılıb.</p>
<p>Ancaq budur, Bəy gəlir</p>
<p>Fırtına arasında, fəlakətin içində</p>
<p>Sevinc sədaları gəlir.</p>
<p>Məsihdə yenilənmiş insan zindanda ölə bilər, lakin o, heç vaxt canını
  itirməyəcək. Xilaskar onu göylərdəki Yerusəlimdə gözləyir.</p>
<p><strong>25-38</strong></p>
<h2 id="ayiq-sayiq-olun-luka-2125-38">AYIQ-SAYIQ OLUN (Luka
  21:25-38)</h2>
<p>Bu hissədə iki mühüm anlayış var.</p>
<p>1. Birincisi, <em>İsa Məsihin İkinci Gəlişi haqqında</em> anlayış. Bu
  barədə çox danışılıb, çox mübahisələr olub. Biz İsanın İkinci Gəlişinin
  nə vaxt baş verəcəyini və necə olacağını bilmirik. Amma bu ideyada bir
  vacib fikir var — tarix müəyyən məqsədə doğru inkişaf edir. Stoiklər
  tarixin inkişafında dövrilik ideyasına sadiq qalırdılar. Onların
  nəzəriyyəsinə görə, təxminən hər üç min ildən bir yer kürəsi qlobal
  yanğına bürünür, bundan sonra inkişaf yenidən başlayır və tarix
  təkrarlanır. Bu o demək idi ki, tarixin heç bir məqsədi yoxdur və
  boşluğa aparır. İnsanlar isə yerində addımlayırlar. Məsihçi anlayışına
  görə, tarix İsa Məsihin bütün dünyanın Rəbbi olacağı müəyyən bir məqsədə
  doğru inkişaf edir. Bildiyimiz və bilməli olduqlarımız yalnız budur.</p>
<p>2. İkincisi, <em>ayıq olmaq zərurəti</em>. Məsihçi heç vaxt hər şeyin
  yaxşılığa doğru getdiyinə və heç bir dəyişikliyin olmayacağı düşüncəsi
  ilə özünə təsəlli verməməlidir. O, həmişə gözləmə mövqeyində olmalıdır.
  Bir yazıçının qəhrəmanı başqalarının etdikləri kimi etmir. «Bilirəm ki,
  — o deyir, — bir gün mən böyük bir işlər görəcəyəm, buna görə həmişə
  hazır olmaq istəyirəm». Biz bir gün Allahın hüzuruna gələcəyik deyə daim
  əbədiyyət düşüncəsi ilə yaşamalıyıq. Məsihçi həyatından əzəmətli heç nə
  yoxdur.</p>
<p>3. İsa günlərini Məbəddə, izdiham arasında, gecələrini isə açıq
  havada Allahla tək keçirirdi. Tək qaldığı vaxtlarda xalqla danışmaq üçün
  güc toplayırdı. O, Allahın hüzurundan gəldiyi üçün insanların yanına
  cəsarətlə gələ bilirdi.</p>
