<h1>13-cü fəsil</h1>
<p><strong>1-5</strong></p>
<h2 id="əzab-və-günah-luka-131-5">ƏZAB VƏ GÜNAH (Luka 13:1-5)</h2>
<p>Burada iki fəlakətdən bəhs edilir ki, onlar haqqında dəqiq
  məlumatımız yoxdur, biz onlar haqqında yalnız fərziyyə irəli sürə
  bilərik.</p>
<p>Birincisi, burada Pilatın qurban gətirən zaman öldürdüyü
  qalileyalılar xatırlanır. Gördüyümüz kimi, qalileyalılar həmişə hansısa
  siyasi məsələlərə qarışmaq təhlükəsi ilə üzləşirdilər, çünki onlar
  təbiətlərinə görə çox üsyankar idilər. Məhz həmin vaxt Ponti Pilatın
  başı ciddi bəlada idi. O, haqlı olaraq qərara gəldi ki, Yerusəlimin
  yeni, daha yaxşı su təchizatı sisteminə ehtiyacı var. Pilat onu tikməyi
  və tikintini Məbədin pulu ilə ödəməyi təklif etdi. Bu, ağlabatan qərar
  idi və xərclər obyektiv əsaslandırılırdı. Ancaq bu iş üçün Məbədin
  pulunu xərcləmək fikri yəhudilərin şiddətli müqavimətinə səbəb oldu.
  Camaat toplaşmağa başlayanda Pilat əsgərlərinə əmr etdi ki, onların
  aralarına girib camaatı dağıtsınlar. Onlar belə də etdilər. Lakin
  əsgərlər onlara verilən əmrdən daha çox zorakılığa yol verdilər və
  nəticədə çoxlu yəhudi öldürüldü. Çox güman, qalileyalılar üsyanda
  iştirak edirdilər. Biz bilirik ki, Ponti Pilat və Hirod düşmən
  münasibətində idi və yalnız Pilat İsa Məsihi Hirodun məhkəməsinə
  göndərəndən sonra onlar barışdılar (<em>Luka 23:6-12</em>). Ola bilsin,
  Pilatla Hirod arasındakı düşmənçilik bu hadisələrdən sonra olub.</p>
<p>Şiloah qülləsinin on səkkiz adamın üstünə aşmasına gəlincə, bu məsələ
  daha qaranlıqdır. Azərbaycan dilindəki Müqəddəs Kitabda, digərlərində
  olduğu kimi, onlar günahkar adlandırılır. Lakin bəzi ilahiyyatçılar
  hesab edirlər ki, onları günahkar deyil, borclu adlandırmaq lazımdır.
  Bəlkə də bu tapmacanın açarı məhz bundadır. Belə fərziyyə olunurdu ki,
  onlar, doğrudan da, yəhudilərin nifrət etdiyi Pilatın su kəmərində
  işləyirdilər. Belə olan halda, qazanılan pullar Allaha məxsus idi, buna
  görə də, könüllü şəkildə Ona qaytarılmalı idi. Axı onlar Allahdan
  oğurlanmışdı. Çox güman, xalq arasında yayılan şayiələr qüllənin
  dağılmasını və on səkkiz nəfərin ölümünü onların gördüyü işlərlə
  əlaqələndirirdi.</p>
<p>Lakin bu hissə təkcə tarixi xarakterli problemləri əks etdirmir.
  Yəhudilərdə günah və əzab bir-biri ilə sıx əlaqəli idi. Bir vaxtlar
  Elifaz Əyyub peyğəmbərə demişdi: «Kimdir günahsız məhv olan? İndi yada
  sal» (<em>Əyyub 4:7</em>). Bu qəddar və ürək ağrıdan bir fəlsəfə idi.
  Əyyub peyğəmbər də bunu yaxşı başa düşürdü. Lakin İsa bu fəlsəfəni fərdi
  şəxsə münasibətdə kəskin şəkildə inkar edirdi. Bildiyimiz kimi, ən çox
  əziyyət çəkən möminlərdir. İsa Məsih daha sonra dinləyicilərinə deyir
  ki, əgər tövbə etməsələr, onlar da həlak olacaq. O, bununla nə demək
  istəyirdi? Ən azı bir şey aydındır: O, eramızın 70-ci ilində Yerusəlimin
  dağıdılmasını qabaqcadan görmüş və bu barədə xəbərdarlıq etmişdir
  (<em>Luka 21:21-24 ilə müqayisə edin</em>). İsa əvvəlcədən görmüşdü ki,
  əgər yəhudilər öz intriqalarını, üsyanlarını, sui-qəsdlərini, siyasi
  məqsədlərini davam etdirsələr, onlar milli intihara məruz qalacaqlar. O,
  dərk edirdi ki, sonda Roma müdaxilə edib bu xalqı məhv edəcək. Məhz belə
  də oldu. İsanın sözlərinin mahiyyəti odur ki, yəhudilər yer üzündə
  səltənət və hökmranlıq üçün səy göstərib, Allahın Padşahlığını inkar
  etsələr, onların aqibəti dəhşətli olacaq.</p>
<p>Sualın bu cür ifadəsi ilk baxışda paradoksal vəziyyət yarada bilər.
  İsa demək istəyirdi ki, fərdi insana münasibətdə günah və əzab bir-biri
  ilə əlaqəli deyil; lakin bütün xalqın günahı və əzabı bir-biri ilə
  bağlıdır. Yanlış yol seçən xalq sonda bunun üçün əziyyət çəkəcək. Amma
  tək deyil və təkbaşına mövcud ola bilməz. Bu, xalqın həyatı ilə sıx
  bağlıdır. İnsan tez-tez öz xalqının seçdiyi yola və zorakılığa etiraz
  edir, lakin nəticələrindən qaçmaqda acizdir. Beləcə insan istəmədiyi
  vəziyyətin qurbanı olur. O, əzab çəkməsində günahkar deyil, iztirablar
  onun səhvindən qaynaqlanmır. Xalq birliyi təmsil edir, o öz yolunu seçir
  və buna uyğun olaraq da öz seçiminin bəhrəsini biçir. Şəxsi əzabları
  günaha bağlamaq düzgün deyil. Lakin əminliklə demək olar ki, Allahın
  iradəsinə tabe olmaqdan boyun qaçıran xalq istər-istəməz fəlakətə
  uğrayacaq.</p>
<p><strong>6-9</strong></p>
<h2 id="daha-bir-fürsət-haqqinda-müjdə-və-son-fürsətin-təhlükəsi-luka-136-9">DAHA
  BİR FÜRSƏT HAQQINDA MÜJDƏ VƏ SON FÜRSƏTİN TƏHLÜKƏSİ (Luka 13:6-9)</h2>
<p>Qarşımızda həm mərhəmət saçan, həm də dəhşətli xəbərdarlıq kimi
  səslənən bir məsəl var.</p>
<p>1. <em>Əncir ağacının böyüməsi üçün hər şərait var idi</em>. Üzüm
  bağında əncir, alma ağaclarını və qaratikanları görmək qeyri-adi hal
  idi. Ağaclar böyüməsi üçün kifayət qədər torpaq olan hər yerdə əkilirdi.
  Budur, qarşımızda bir fakt dayanır: əncir ağacı böyümək və meyvə vermək
  üçün əlverişli imkanlara baxmayaraq, onlardan istifadə etməmişdir. İsa
  dəfələrlə həm birbaşa, həm də dolayı yolla insanlara xatırladırdı ki,
  onlara verilmiş imkanlardan necə istifadə etdiklərinə görə mühakimə
  olunacaqlar. Bizim dövrümüzdə belə bir deyim var: «Bizim əlimizdə
  məktəblilərin məsuliyyətsizliyi ilə istifadə etdiyimiz tanrıların
  qüdrəti və səlahiyyəti var». Heç bir nəslə bizdəki qədər əmanət
  verilməyib. Buna görə də biz Allahın qarşısında misli görünməmiş
  məsuliyyət daşıyırıq.</p>
<p>2. Məsəldə deyilir ki, <em>bəhrəsizlik bədbəxtlik gətirir</em>. Belə
  iddia olunur ki, bizim dünyamızda bütün təkamül prosesi faydalı bir şey
  yaratmağa yönəlib. Bundan başqa, əldə edilən faydalı keyfiyyətlər və
  xassələr birləşib möhkəmlənir, faydasız olan hər şey isə məhv olur. «Bu
  dünyaya nə fayda gətirmisən?» kimi sual təsirli ola bilər.</p>
<p>3. Bu məsəl həm də öyrədir ki, həyatda <em>öz mənfəətini güdənlər
    xeyir-duaya sahib ola bilməzlər.</em> Əncir ağacı torpaqdan güc və
  mineral maddələr alırdı, lakin heç bir bəhrə gətirmirdi. Onun günahı
  bunda idi. Nəticə etibarilə, əksər insanları da həyatdan daha çox
  qazanıb, az qoyanlar və az qazanıb daha çox qoyanlar kimi iki yerə
  bölmək olar.</p>
<p>Müəyyən mənada hamımız həyata borcluyuq. Biz bu dünyaya kiminsə
  həyatını riskə atmaq bahasına gəlirik və sevdiyimiz insanların qayğısı
  olmadan heç vaxt sağ qala bilməzdik. Bizim iştirakımız olmadan biz
  sivilizasiyanı və azadlığı miras aldıq. Ancaq biz dünyanı əvvəlkindən
  daha yaxşı etməyə borcluyuq. Avraam Linkoln deyirdi: «İstəyirəm mən
  öləndə desinlər ki, mən alaq otlarını çıxarıb, böyüyəcəyini düşündüyüm
  hər yerdə çiçəklər əkmişəm». Bir tələbəyə mikroskopla bakteriya
  göstərildi. Tələbə bakteriyaların bir nəslinin necə yaranıb məhv
  olduğunu, sonra isə onların yerini tutan yeni nəslin yarandığını öz
  gözləri ilə gördü. O, bir nəslin digərini necə əvəz etdiyini seyr
  edirdi. Sonda o dedi: «Gördüklərimdən sonra nəsil zəncirinin zəif bəndi
  olmamaq üçün əlimdən gələni etməyə çalışacağam».</p>
<p><strong>10-17</strong></p>
<h2 id="mərhəmət-qanundan-üstündür-luka-1310-17">MƏRHƏMƏT QANUNDAN
  ÜSTÜNDÜR (Luka 13:10-17)</h2>
<p>Bu, İsanın sonuncu dəfə sinaqoqa baş çəkməsi idi. Aydındır ki, həmin
  vaxt baş kahinlər Onun hər bir hərəkətini izləyir və Onu tutmaq üçün
  əlverişli zaman gözləyirdilər. Budur, İsa on səkkiz il beli bükülü qalan
  qadını sağaltdı. Bundan sonra sinaqoqun rəisi çıxış etdi. Onun sözləri
  İsaya ünvanlansa da, o, etirazını birbaşa İsaya deməyə cəsarət etmədi,
  amma şəfa almaq üçün öz növbəsini gözləyən insanlara üz tutdu. Çünki İsa
  bu qadına Şənbə günü şəfa vermişdi. Şəfa isə həmin günü iş hesab
  olunurdu. Buna görə də İsa Şənbə gününün qanununu pozmuşdu. Lakin İsa Öz
  əleyhdarlarına onların qanunlarına istinad edərək cavab verdi. Ravvinlər
  dilsiz heyvanlara qarşı amansız rəftarı pisləyirdilər. Hətta qanun Şənbə
  günü heyvanları tövlədən çıxarıb onlara su verməyi qadağan etmirdi. İsa
  belə nəticəyə gəldi: əgər Şənbə günü heyvanı tövlədən çıxarıb suya apara
  bilirsinizsə, bu yazıq qadını da xəstəlikdən azad etmək Allahın gözündə
  nə qədər doğrudur.</p>
<p>1. Sinaqoq rəisi və onun kimiləri <em>qayda sistemini xalqın
    ehtiyaclarından üstün tuturdular</em>. Onları öz xırda qanunlarına
  riayət etmək qadına kömək etməkdən daha çox maraqlandırırdı. İnkişaf
  etmiş sivilizasiyanın ən mühüm problemlərindən biri insanın sistemə olan
  münasibətidir. Müharibə vaxtı insan şəxsiyyət kimi yoxa çıxır: o,
  şəxsiyyət olmağı dayandırır və yalnız silahların, hərbi istehsalın canlı
  hissələri kimi birləşən müəyyən qrupların üzvü olur, yəni başqa sözlə
  desək, qırğına göndərilən əsgərə çevrilir. İnsan sadəcə reyestrdə bir
  elementə çevrilir. Sidney və Beatris Vebb statistika üzrə görkəmli
  iqtisadçı və ekspertlər idi. Lakin Herbert Vells Beatris Vebb haqqında
  deyirdi ki, onun ən təəssüf doğuran mənfi cəhəti «insanlara canlı
  rəqəmlər kimi baxmasıdır».</p>
<p>Məsihin yolunda insan sistemdən üstündür. Bu bir faktdır ki, Məsihin
  yolu bir çox cəhətdən demokratiyanı təbliğ edir, sadə insanların
  ləyaqətini qoruyur və təmin edir.</p>
<p>İmanlı cəmiyyətinin iyerarxiyasında elə insanlar var ki, (onları
  məsihçi adlandırmaq səhv olardı) onlar Allaha ibadətdən daha çox
  cəmiyyəti idarəetmə üsullarına üstünlük verirlər. Təəssüf ki, imanlı
  cəmiyyətində mübahisələrin və ixtilafların əksəriyyəti məhz hüquq
  məsələləri ilə bağlı yaranır. Biz həmişə Allahı və insanları
  sevdiyimizdən daha çox sistemə ibadət etmək təhlükəsi ilə üzləşə
  bilərik.</p>
<p>2. İsa Məsihin davranışı və Onun əməlləri bizə göstərir ki, insanın
  bir saniyə olsa belə, zərurətdən çox əziyyət çəkməsi Allahın planı
  deyil. Yəhudi qanunlarına görə, əgər insanın həyatı təhlükə altında
  olardısa, yalnız onda Şənbə günü ona kömək etmək olardı. Əgər İsa bu
  qadının sağalmasını başqa günə təxirə salsaydı, heç kim Onu tənqid
  etməzdi. Lakin O, əgər qadına bu gün şəfa vermək mümkündürsə, onun
  əzabını sabaha qədər uzatmağın yolverilməz olduğunu təkid etdi. Həyatda
  da belədir. Hansısa yaxşı planın icrası texniki detal işlənilmədiyi
  halda, daha bir və ya iki razılaşma əldə olunana qədər təxirə salınır.
  Latın atalar sözündə deyilir ki, tez verən ikiqat verir. Bu günün işini
  sabaha qoymaq olmaz.</p>
<p><strong>18-19</strong></p>
<h2 id="məsihin-padşahliği-luka-1318-19">MƏSİHİN PADŞAHLIĞI (Luka
  13:18-19)</h2>
<p>İsa bu məsəldən bir neçə dəfə müxtəlif məqsədlər üçün istifadə
  etmişdir. Şərqdə xardal bağ bitkisi deyil, tarla bitkisidir. O,
  həqiqətən, bir ağacın ölçüsünə qədərə böyüyür. Onun hündürlüyü, adətən,
  iki və ya iki metr yarıma çatır. Bir səyyah yazır ki, o, üç metr
  yarımdan çox hündürlüyə malik xardal ağacına rast gəlib. Həmin ağac
  hətta atlı adamdan da hündür idi. Xardal ağacının ətrafında, adətən,
  çoxlu quş dəstələrini görmək olar. Çünki quşlar kiçik qara xardal
  toxumlarını sevir.</p>
<p><em>Matta 13:31-32</em>-də də həmin məsəl fərqli vurğu ilə verilib.
  Orada belə yazılıb: «Səmavi Padşahlıq bir adamın götürüb öz tarlasında
  səpdiyi xardal toxumuna bənzəyir. Xardal toxumu bütün toxumların ən
  kiçiyi olsa da, böyüdükdə bütün bostan bitkilərindən hündür, lap ağac
  boyda olur. Belə ki göydə uçan quşlar gəlib onun budaqlarında yuva
  qurur».</p>
<p>Matta və Lukadakı məsəlin mənası əhəmiyyətli dərəcədə fərqlidir.
  Matta qeyd edir ki, xardal toxumu <em>bütün toxumların ən
    kiçiyidir</em>, Luka bu barədə bir söz belə demir. Mattanın Müjdəsində
  məsəlinin mənası budur ki, ən böyük nailiyyətlər az şeydən başlaya
  bilər. Allahın Padşahlığı da belədir. Lakin Lukanın Müjdəsində fikir
  başqa istiqamətə — xardal ağacının budaqlarında sığınacaq tapan quşlara
  yönəlir. Şərqdə böyük ağac güclü bir səltənətin simvolu idi. Onun
  himayəsi altında sığınacaq tapan rəiyyət xalqları isə simvolik olaraq
  budaqlarında gizlənən quşlar kimi təsvir edilmişdir (<em>Yezekel 31:6;
    17:23 ilə müqayisə edin</em>).</p>
<p>Dəfələrlə gördüyümüz kimi, Luka bütün dünyanın Məsihi qəbul edəcəyi
  vaxt haqqında düşünən universalist<a href="#fn21" class="footnote-ref" id="fnref21"
    role="doc-noteref"><sup>21</sup></a> idi. Burada məsəlinin
  mənası odur ki, Allahın Padşahlığı bütün millətlərdən olan insanların
  sığınacaq və Allahın himayəsini tapacağı qüdrətli Padşahlığa çevriləcək.
  Biz Lukanın bu konsepsiyasından çox şey öyrənə bilərik və ondan nəsə
  öyrənməyimiz faydalı olardı.</p>
<p>1. <em>Allahın Padşahlığında dinin müxtəlif təriqətləri üçün yer
    var</em>. Heç bir insan və ya imanlı cəmiyyəti həqiqət üzərində
  monopoliyaya malik deyil. Bu haqqı mənimsəmək, ancaq başqalarında səhv
  və yanlışlıq görmək sonda bəlaya, məyusluğa və çəkişmələrə gətirib
  çıxara bilər. İsa Məsihin təməl daşı olduğu bütün məzhəblər ilahi
  həqiqətin aspektini təşkil edir.</p>
<p>2. <em>Allahın Padşahlığında müxtəlif həyat təcrübəsinə yer var</em>.
  Əgər biz hamının Məsihi eyni şəkildə qəbul etməli olduğunu təkid edib,
  vahid təcrübə yaratmağa çalışırıqsa, Allahın işinə böyük ziyan vururuq.
  Məsələn, elə insan var ki, qəfildən Allaha qayıda və həmin hadisəni
  təsvir edə, Məsihin həyatına daxil olduğu günü, saatı, hətta dəqiqəni
  dəqiq qeyd edə bilər. Elə insan da var ki, çiçəyin ləçəkləri günəşə
  doğru açıldığı kimi, ürəyi sakit və qeyri-adi əlamət olmadan açıla və
  Məsihə iman edə bilər. Hər ikisinin yaşadıqları Allahdandır və hər ikisi
  Allaha məxsusdur.</p>
<p>3. <em>Allahın Padşahlığında müxtəlif ibadət formaları üçün yer
    var</em>. Bir adam mürəkkəb ayin və xüsusi liturgiya vasitəsilə Allahla
  ünsiyyət qurmağa çalışır, digəri isə sadə ünsiyyətlə Onunla əlaqə qurur.
  İmanlı cəmiyyətinin böyüklüyü də ondadır ki, insan orada onu Allaha
  yaxınlaşdıran qardaşlığı və ibadət formasını tapa bilər. Amma qoy o
  düşünməsin ki, bu, Allaha gedən yeganə yoldur, ona görə də digər
  möminləri tənqid etmək yersizdir.</p>
<p>4. <em>Allahın Padşahlığında bütün insanlar üçün yer var</em>.
  Dünyada insanları müxtəlif damğalar və sərhədlər ayırır. Lakin Allahın
  Padşahlığında varlı və yoxsul, böyük və kiçik, məşhur və qeyri-məşhurlar
  arasında heç bir fərq yoxdur. İmanlı cəmiyyəti yer üzündə bütün
  fərqlərin aradan qaldırılmalı olduğu bir yerdir.</p>
<p>5. <em>Allahın Padşahlığında bütün millətlər üçün yer var</em>.
  Müasir dövrdə bəzən milli dəyərlərə daha çox diqqət yetirilir. Lakin
  onların Allah gözündə heç bir əhəmiyyəti yoxdur. <em>Vəhy 21:16</em>-da
  Müqəddəs Şəhərin ölçüləri verilmişdir: bu, hər tərəfi təxminən 2400
  kilometr və sahəsi 5 160 000 kvadrat kilometr olan kvadratdır. Müqəddəs
  şəhərdə yer üzünün bütün xalqları üçün yer var.</p>
<p><strong>20-21</strong></p>
<h2 id="allahin-padşahliğinin-mayasi-luka-1320-21">ALLAHIN PADŞAHLIĞININ
  MAYASI (Luka 13:20-21)</h2>
<p>İsa Məsih bu məsəli öz evindən götürmüşdü. O vaxtlar çörək evdə
  bişirilirdi. Acı xəmir çörək bişirilərkən saxlanılan və bütün müddət
  ərzində mayalanmağa davam edən xəmirin kiçik bir hissəsidir. Yəhudi
  təfəkküründə maya çox vaxt pis təsirin rəmzi idi. Çünki yəhudilər
  acımanı çürümə ilə əlaqələndirirdilər. İsa dəfələrlə anasının xəmirə bir
  parça maya qoyduğunu və bunun xəmirin keyfiyyətini necə dəyişdirdiyini
  görmüşdü. O dedi: «Mənim Padşahlığım da bax belə gəlir». Bu məsəlin iki
  şərhi var. Birinci şərhdən bəzi məqamları qeyd edək.</p>
<p>1. <em>Allahın Padşahlığı kiçik bir şeydən yaranır</em>. Azacıq maya
  xəmirin kiçik hissəsini təşkil edir, lakin onun bütün xüsusiyyətini
  tamamilə dəyişir. Hər kəs bilir ki, məhkəmə zalında və ya otaqda bir
  adam problemi necə böyüdə və ya sülh yarada bilər. Allahın Padşahlığı
  özünü Allaha həsr etmiş ayrı-ayrı kişi və qadınlardan başlayır. Ola
  bilsin, biz yaşadığımız yerdə Məsihin yeganə şahidiyik, buna görə də
  bizim işimiz Allahın Padşahlığı üçün maya olmaqdır.</p>
<p>2. <em>Allahın Padşahlığının fəaliyyəti görünməz şəkildə özünü
    göstərir</em>. Biz onun necə fəaliyyət göstərdiyini görmürük. Lakin
  Allahın Padşahlığı davamlı olaraq məqsədini yerinə yetirir. Allahın
  Padşahlığı gəlir. Tarixdən azacıq məlumatı olan hər kəs bunu görməlidir.
  Romalıların ən böyük mütəfəkkiri olan Seneka belə yazırdı: «Biz quduz
  iti boğuruq, qəzəbli öküzü qırğına göndəririk; xəstə mal-qaranı kəsirik
  ki, xəstəliyi sürüyə yoluxmasın; zəif və eybəcər doğulan uşaqları çayda
  boğuruq». Eramızın 60-cı illərində bu, normal hal idi. Amma bizim
  dövrümüzdə bu kimi hadisələr baş vermir, çünki yavaş-yavaş və qətiyyətli
  şəkildə Allahın Padşahlığı gəlir.</p>
<p>3. <em>Allahın Padşahlığı daxildə inkişaf edir</em>. Maya xəmirə
  qatılmayanda onu dəyişməyə gücü yetməz. O, xəmirin içinə qatılmalıdır.
  İnsana xaricdən təsir etməklə onu dəyişmək mümkün deyil. Yeni məskən,
  yeni şərait, maddi səviyyənin yaxşılaşması yalnız zahiri dəyişikliyə
  səbəb ola bilər. Məsihin yolu isə, əksinə, yeni insanlar yaradır. Dünya
  da onlarla birlikdə dəyişəcək. Məhz buna görə də imanlı cəmiyyəti
  dünyada mühüm rol oynayır. İmanlı cəmiyyəti yeni insanların bərkidiyi
  dəmirçixanadır.</p>
<p>4. <em>Allahın Padşahlığı öz gücünü xaricdən alır</em>. Xəmir
  öz-özünə dəyişə bilməz. Biz də beləyik. Biz çox çalışsaq da, uğursuzluğa
  düçar oluruq. Həyatımızı dəyişmək üçün bizim kənardan — gücümüzdən daha
  artıq olan zahiri gücə ehtiyacımız var. Bizim Həyatın Ağasına
  ehtiyacımız var. O bizə qalib həyatın sirrini deməyə həmişə hazırdır. Bu
  məsəlin ikinci şərhi ondan ibarətdir ki, mayanın təsiri müşahidəçiyə
  görünməsə də, onun nəticəsi hər kəsə aydındır. Çünki xəmir köpüb qabaran
  kütləyə çevrilir. Məhz buna görə maya məsihçiliyin qaynayan enerjisinin
  rəmzidir. Salonikdəki məsihçilər haqqında deyirdilər: «Dünyaya çaxnaşma
  salan bu adamlar gəlib buraya da çıxdı» (<em>Həvarilərin İşləri
    17:6</em>). Din heç vaxt tiryək kimi təsir göstərməyib. O, heç vaxt
  insanları sakitləşdirməyib, insanları pisliyi təbii qəbul etməyə təşviq
  etməyib. Həqiqi məsihçilik dünyada ən güclü təlimdir. O, bir insanın
  həyatına dəyişiklik gətirdiyi kimi, cəmiyyətin də həyatında dəyişiklik
  yaradır. Görkəmli ispan mistiki Unamuno demişdir: «Mənim Allahım
  insandan biganəliyi götürür, amma ona izzət verir». Allahın Padşahlığı
  insanla Allahı barışdırır, eyni zamanda onda narahatlıq yaradır. Bu
  narahatlıq Allahın dəyişdirici qüvvəsi yer üzündən bütün pislikləri
  silməyənə qədər səngiməyəcək.</p>
<p><strong>22-30</strong></p>
<h2 id="təhlükə-luka-1322-30">TƏHLÜKƏ (Luka 13:22-30)</h2>
<p>Bu sualı verən şəxs inanırdı ki, Allahın Padşahlığı yalnız yəhudilərə
  məxsusdur və qeyri-yəhudilər oraya, ümumiyyətlə, buraxılmayacaqlar.
  Lakin İsanın cavabı onu təəccübləndirdi.</p>
<p>1. İsa izah etdi ki, Allahın Padşahlığına getmək üçün heç kimin
  cibində vəsiqə yoxdur: insan onu apardığı mübarizəyə görə mükafat kimi
  alır. İsa dedi: «Dar qapıdan girməyə çalışın». Yunan dilində
  <em>çalışın</em> sözü <em>can çəkişmə, güclü mübarizə</em> deməkdir.
  Yəni, Allahın Padşahlığına girmək hüququ uğrunda mübarizə ruhun güclü,
  coşqun can çəkişməsidir. Buna görə də hamımız ciddi təhlükə
  qarşısındayıq. Əgər bir insan Məsihə üz tutubsa, deməli, onun üçün
  nəzərdə tutulan yolu keçdiyini zənn etmək və sonda öz məqsədinə çatmış
  kimi sakitcə kənarda durduğunu güman etmək asandır.
</p>
<p>Lakin Məsihin yolu donmuş və durğun halda olmamalıdır. Məsihin
  «Mənimlə yığmayan dağıdır» sözlərinə görə, insan həmişə irəli
  getməlidir, əks halda, o geridə qalacaq və getdikcə geriləyəcək. Məsihin
  yolu daim dağ yolu ilə dağın zirvəsinə qədər qalxmaqdır. Lakin bu,
  dünyada həmişə əlçatmaz olaraq qalır. Everest zirvəsinə qalxarkən həlak
  olan iki cəsur alpinist haqqında belə deyilir: «Son görüşdə onlar inadla
  zirvəyə can atırdılar». Dağ yamacında dünyasını dəyişən Alp dağlarının
  bələdçisinin məzarı üzərində bu sözlər həkk olunub: «O, dağa qalxarkən
  öldü». Məsihçi üçün yaşamaq — həmişə yuxarı və irəli getmək
  deməkdir.</p>
<p>2. İnsanlar özlərinə haqq qazandırmağa çalışırlar: «Biz Sənin
  qarşında yeyib-içmişik. Sən bizim küçələrdə öyrədirdin». Bəziləri
  düşünürlər ki, məsihçi sivilizasiyasında yaşadıqlarına görə artıq hər
  şeylə təmin olunublar. Lakin bu cür düşünən insanlar öz cahillikləri və
  ruhani korluqları ilə yalnız bütpərəstlərlə öz aralarında fərq qoyurlar.
  Çünki məsihçi cəmiyyətində yaşayan hər kəs məsihçi sayıla bilməz. O,
  sadəcə məsihçilərin əsrlər boyu əkdiyi üstünlük və xeyir-dualardan zövq
  ala bilər. Lakin onun hər şeyin yaxşı olacağına ümid edərək, kənarda
  qalmasına heç bir əsası yoxdur. Əslində, bu onun üçün çağırış olmalıdır:
  «Bəs sən nə töhfə vermisən? Sən onun qorunması və kamilləşməsi üçün nə
  etmisən?» Axı biz başqalarının zəhmətinin bəhrəsi ilə yaşaya
  bilmərik.</p>
<p>3. Buna baxmayaraq, Allahın Padşahlığında sürprizlər də olacaq.
  Mümkündür ki, bu dünyanın dahi və məşhurları axirətdə kiçik bir yer
  tutsunlar, bu dünyada görünməyənlər isə o biri dünyada şahlıq mövqeyində
  ola bilsinlər. Dəbdəbəyə və hörmətə alışmış qadın haqqında bir əfsanə
  var. O öləndə Mələk onun ruhunu o biri dünyaya — onun yeni evinə apardı.
  Onlar gözəl sarayların yanından keçəndə, qadın hər dəfə düşünürdü ki,
  növbəti saray onunkudur. Amma onlar əsas küçədən keçib, çoxlu kiçik
  evlərin olduğu yerə gəldilər. Nəhayət, onlar ucqar bir yerə çatdılar.
  Orada daxma kimi bir ev var idi. Mələk dedi:</p>
<p>— Bu sizin evinizdir.</p>
<p>— Necə yəni? — qadın dedi. — Mən belə evdə yaşaya bilmərəm.</p>
<p>— Bağışlayın, — mələk cavab verdi. — Sizin bura göndərdiklərinizdən
  biz bundan başqa bir şey inşa edə bilmədik.</p>
<p>Göylərdə yer üzündən fərqli ölçülərlə ölçürlər. Bu səbəbdən yer
  üzündə birinci olan orada sonuncu, yer üzündə sonuncu olan isə birinci
  olacaq.</p>
<p><strong>31-35</strong></p>
<h2 id="cəsarət-və-nəvaziş-luka-1331-35">CƏSARƏT VƏ NƏVAZİŞ (Luka
  13:31-35)</h2>
<p>Bizim qarşımızda Lukanın Müjdəsinin ən maraqlı hissələrindən biri
  dayanır. Çünki bu hissə bizi İsanın digər möcüzəli əməlləri ilə tanış
  edir.</p>
<p>1. İlk baxışdan biz sanki qeyri-adi xəbərlər əldə edirik ki,
  fariseylərin heç də hamısı Məsihlə düşmənçilik etmirdilər. Gördüyümüz
  kimi, hətta onlardan bəziləri İsanı gözləyən təhlükə barədə xəbərdarlıq
  edir və təhlükəsiz yerə getməyi tövsiyə edirdilər. Müjdələr bizə
  fariseylər haqqında tam təsəvvür yaratmır. Yəhudilər özləri də yaxşı
  bilirdilər ki, fariseylərin pisi də var, yaxşısı da. Yəhudilər onları
  yeddi qrupa bölürdülər.</p>
<p>a) <em>Çiyin fariseyləri</em>. Onlar bütün yaxşı işlərin siyahısını
  çiyinlərində daşıyır və elə edirdilər ki, hamı onları görsün.</p>
<p>b) <em>«Bir az gözlə» deyən fariseylər</em>. Onlar xeyirxah əməli
  sabaha təxirə salmaq üçün həmişə bəhanə tapa bilirdilər.</p>
<p>c) <em>Yaralanmış və ya qan içində olan fariseylər</em>. Küçələrdə
  heç vaxt qadınla, həyatı yoldaşı ilə, anası və ya bacısı ilə danışan
  farisey görmək olmazdı. Lakin bəzi fariseylər üçün bu, kifayət deyildi.
  Onlar yoldan keçən qadına da baxmaq istəmirdilər. Onlar hətta gözlərini
  yumurdular ki, qadınları görməsinlər. Buna görə də daş-divarlara dəyib
  yaralanırdılar. Sonda da möminlik əlaməti kimi göyərmələrini nümayiş
  etdirirdilər.</p>
<p>d) <em>Qozbel fariseylər</em>. Bu fariseylər təvazökarlıqlarını
  nümayiş etdirərək əyilib yeriyirdilər. Onlar yəhudi dininin ən ikiüzlü
  nümayəndələri idilər.</p>
<p>e) <em>Hesab tutan fariseylər</em>. Onlar həmişə yaxşı işlərini
  hesablayırdılar ki, Allaha borclu olduqlarını, yoxsa Allahın onlara
  borclu olduğunu bilsinlər.</p>
<p>f) <em>Utancaq və ya qorxaq fariseylər</em>. Onlar daim Allahın
  qəzəbindən qorxaraq yaşayırdılar. Robert Börnsdə olduğu kimi, din
  onların yaşamasına kömək etmirdi, əksinə, onları təqib edirdi.</p>
<p>g) <em>Allahı sevən fariseylər</em>. Onlar İbrahim peyğəmbər kimi
  imanla və mərhəmət göstərərək yaşayırdılar. Ola bilsin ki, yeddi
  fariseydən yalnız biri mömin olub, altısı isə ikiüzlü idi. Lakin bu
  hissə göstərir ki, hətta fariseylər arasında İsaya hörmət edən və
  pərəstiş edənlər də var idi.</p>
<p>2. Bu hissədə İsa Onun fəaliyyətini dayandırmaq istəyən Qalileya
  padşahı — Hirod Antipaya müraciət edir. Tülkü yəhudilərdə üç rəmzi məna
  daşıyır: birincisi, o, ən hiyləgər heyvan sayılırdı; ikincisi, o, ən
  zərərli heyvan hesab olunurdu; üçüncüsü isə, o, dəyərsiz və yararsız bir
  insanın simvolu idi.</p>
<p>Hökmdarı tülkü adlandırmaq üçün cəsarətli insan olmaq lazımdır. Bir
  dəfə ingilis kralı VIII Henrinin iştirak etdiyi Vestminster Abbatlığında
  ingilis islahatçı Latimer vəzlə çıxış edirdi. Latimer minbərdən öz
  xütbəsinə belə sözlərlə başladı: «Latimer! Latimer! Ehtiyatlı ol!
  İngilis kralı səni dinləyir!» Sonra isə əlavə etdi: «Latimer! Latimer!
  Ehtiyatlı ol, padşahların Padşahı səni dinləyir».</p>
<p>İsa Allahın göstərişlərinə itaət etdi və yer üzündəki padşahı razı
  salmaq və ya ondan qurtulmaq üçün işini bir gün belə təxirə salmaq
  niyyətində deyildi.</p>
<p>3. İsanın Yerusəlimin aqibətinə ağlaması böyük məna kəsb edir. Çünki
  bu, İsanın həyatı haqqında, həqiqətən, nə qədər az məlumatlı olduğumuzu
  bir daha göstərir. Təbii ki, İsa Öz məhəbbətini Yerusəlimdə dəfələrlə
  göstərməsəydi, bu cür deməzdi. Lakin üç Müjdənin heç birində belə bir
  ziyarətə dair əlamət yoxdur. Bu bir daha sübut edir ki, Müjdələrdə
  İsanın həyatının yalnız qısa təsviri bizə gəlib çatmışdır.</p>
<p>Nifrətlə rədd edilən sevgi qədər heç bir şey insan qəlbini incidə
  bilməz. Sevən bir ürək üçün ən böyük faciə — səmimi niyyətinin
  soyuqqanlılıqla rədd edilməsidir. Yerusəlimdə İsanın başına gələn də elə
  bu idi. O, indiyə qədər insanların ürək qapısını döyür, lakin insanlar
  Onu inkar edirlər. Amma bir həqiqəti də danmaq olmaz ki, Allah sevgisini
  qəbul etməyən şəxs Onun qəzəbinə məruz qalacaq.</p>
