<h1>16-cı fəsil</h1>
<p><strong>1-13</strong></p>
<h2 id="pis-adamin-yaxşi-nümunəsi-luka-161-13">PİS ADAMIN YAXŞI NÜMUNƏSİ
  (Luka 16:1-13)</h2>
<p>Bu məsəlin şərhi müəyyən çətinliklər yaradır. O, hər yerdə rast
  gəlinən fırıldaqçılardan bəhs edir. İdarəçi yaramaz və israfçıdır. Qul
  olmasına baxmayaraq, o, ağasının mülkünü idarə edirdi. Əksər sahibkarlar
  İsraildən kənarda yaşayırdılar. Məsəldəki sahibkar onlardan biri ola
  bilərdi. O, mülkünü etibar etdiyi qullarından birinə təhvil vermişdi.
  İdarəçi isə ağasının əmlakını qarət edirdi.</p>
<p>Borclular da fırıldaqçı idilər. Onların borcları ödənilməmiş
  kirayədən ibarət idi. Borc çox vaxt pulla deyil, məhsulun müəyyən bir
  hissəsi ilə ödənilirdi. Ona görə də idarəçinin ağlına gözəl fikir gəldi.
  O, borcluların borclarını xeyli azaltmaq üçün borc dəftərlərində saxta
  qeydlər apardı. Bundan o, iki mənfəət güdürdü. Birincisi, borclular indi
  sahibkara deyil, ona borclu qalırdılar; ikincisi, daha önəmlisi, onları
  öz cinayətinə şərik etmişdi; buna görə də lazım gələndə onları şantaj
  edə bilərdi.</p>
<p>Görünür, sahibkarın özü də fırıldaqçı idi. Çünki o, qulunun
  fırıldağından qətiyyən şoka düşmədi, hətta idarəçisinin hiyləsini
  təriflədi.</p>
<p>Məsəlin şərhindən çıxan nəticənin çətinliyi ondadır ki, Luka ondan
  dörd dərs hasil edir.</p>
<ol type="1">
  <li>
    <p><em>8</em>-ci ayədə deyilir ki, bu dövrün övladları öz nəsilləri
      ilə münasibətlərində nur övladlarından daha fərasətlidir. Bu o deməkdir
      ki, dünyəvi insan öz rifahı və rahatlığına can atdığı kimi məsihçi də
      salehliyə can atsaydı, onda daha yaxşı olardı. İnsan öz rahatlığına,
      hobbisinə, idmana və bağına imanlı cəmiyyətinə olandan on dəfələrlə çox
      vaxt, pul və səy sərf edir. Biz dünyəvi işlərimizə sərf etdiyimiz vaxt,
      enerji qədər məsihçi həyatımıza sərf etsək, onda o, həqiqi və təsirli
      olacaqdır.</p>
  </li>
</ol>
<p>2. <em>9</em>-cu ayə öyrədir ki, bu dünyanın sərvətindən özümüzə
  dostlar qazanmaq üçün istifadə edək. Bu isə həyatın həqiqi və əbədi
  dəyəridir. Bunu iki sahədə tətbiq etmək olar:</p>
<p>a) Əbədi həyat sahəsində. Ravvinlərin belə bir sözü var idi:
  «Varlılar bu dünyada kasıblara, kasıblar isə axirətdə varlılara kömək
  edər». Erkən İmanlı Cəmiyyətinin müəllimi olan Amvrosi öz mülkü üçün
  yeni, daha böyük anbarlar tikən axmaq varlı haqqında belə deyirdi:
  «Varlıların anbarı — kasıbların ehtiyacları, dul qadınların evləri,
  uşaqların ac qarnıdır». Yəhudilər inanırdılar ki, yoxsullara edilən
  sədəqə və mərhəmət axirətdə savab kimi yazılacaq. Həqiqi sərvət insanın
  topladığı şeylərdə deyil, səxavətlə payladığı şeylərdədir.</p>
<p>b) Dünyəvi sahədə. İnsan asan, qayğısız həyata can ataraq öz
  var-dövlətini eqoistliklə xərcləyə, ya da dostları və qardaşlarının
  həyatını asanlaşdıra bilər. Nə qədər alim onların ali təhsil alması üçün
  pul xərcləyən varlı adamlara minnətdardır! Nə qədər insan çətin
  anlarında onlara kömək edən varlı dostlarına minnətdardır! Var-dövlət
  özlüyündə günah deyil, amma insanın üzərinə böyük məsuliyyət qoyur:
  var-dövlətini insanlara sərf edən adam düzgün yoldadır. Çünki o, üzərinə
  düşən vəzifəni yerinə yetirməyə çalışır.</p>
<p>3. <em>10</em> və <em>11</em>-ci ayələrdən çıxan üçüncü dərs odur ki,
  insanın kiçik bir işi yerinə yetirməsi ilə ona daha böyük işdə etibar
  edilib-edilməməsini müəyyənləşdirmək olar. Axı dünyada, doğrudan da,
  belədir. Heç kim kiçik vəzifədə düzgünlüyünü və bacarığını nümayiş
  etdirmədən irəli çəkilmir.</p>
<p>Lakin İsa bu prinsipi əbədi həyata da aid edir. O, mahiyyət etibarı
  ilə belə deyir: «Yer üzündə sizə sizin olmayan sərvət həvalə olunub.
  Onlar yalnız müvəqqəti olaraq sizə tapşırılıb. Siz onları sadəcə idarə
  edirsiniz. Onlar əbədi olaraq sizə aid deyil. Siz öləndə, hər şeyi
  burada qoyub gedəcəksiniz. Göylərdə isə, əksinə, əbədi sizin olanları
  alacaqsınız. Göylərdə alacaqlarınız isə yer üzündə sizə əmanət olunan
  şeyləri necə istifadə etməyinizdən asılıdır».</p>
<p>4. <em>13</em>-cü ayədə bir qulun iki ağaya qulluq etməsinin mümkün
  olmadığı qayda verilir. Qul ağanın tam ixtiyarında idi, bundan başqa, o,
  <em>yalnız</em> ağasına məxsus idi. Müasir dövrdə qulluqçu və ya fəhlə
  iki işi birdən görə bilir — birini müəyyən edilmiş vaxtda, digərini isə
  boş vaxtlarında. Məsələn, insan gündüzlər işçi, axşamlar isə musiqiçi
  kimi çalışa bilər. Çoxları yalnız əlavə işlərdə maraq tapır. Lakin qulun
  boş vaxtı yox idi. Günün hər dəqiqəsi, enerjisinin hər damlası ağasına
  məxsus idi. Qulun, ümumiyyətlə, vaxtı yox idi. Ona görə də Allaha xidmət
  etmək heç vaxt əlavə məşğuliyyət və ya boş vaxtların məşğuliyyəti
  olmamalıdır. Əgər insan Allaha xidmət etməyə qərar veribsə, həyatının
  hər anı, bütün gücü və imkanları Allaha məxsusdur. Allah — ən tələbkar
  Ağadır. Biz ya tamamilə Ona məxsusuq, ya da yox.
</p>
<p>Buna görə də, «dediyiniz və etdiyiniz hər şeyi Rəbb İsanın adı ilə
  edin, Onun vasitəsilə Ata Allaha şükür edin» (<em>Kolosselilərə
    3:17</em>).</p>
<p><strong>14-18</strong></p>
<h2 id="qanunun-dəyişilməzliyi-luka-1614-18">QANUNUN DƏYİŞİLMƏZLİYİ
  (Luka 16:14-18)</h2>
<p>Bu mətni üç hissəyə bölmək olar.</p>
<p>1. Bu hissə fariseyləri məzəmmət etməklə başlayır. Burada deyilir ki,
  fariseylər «Ona istehza ilə baxırdılar», yəni hərfi mənada İsaya gülür,
  «ağız-burun əyirdilər». Yəhudilər, adətən, biznes uğurlarına xeyir-dua
  kimi baxırdılar. Onlar üçün insanın sərvəti nə qədər mömin olduğunu
  göstərirdi. Fariseylər xalq qarşısında öz möminliklərini nümayiş etdirir
  və maddi rifahı bunun mükafatı hesab edirdilər. Lakin onlar insanlar
  qarşısında nə qədər ucalırdılarsa, Allah qarşısında bir o qədər iyrənc
  görünürdülər. İnsanın özünü mömin hesab etməsi pis haldır. Amma bundan
  daha pisi maddi rifahını möminliyinin təkzibedilməz sübutu kimi
  göstərməkdir.</p>
<p>2. İsa Məsihdən əvvəl Allah insanlarla Qanun və peyğəmbərlər
  vasitəsilə danışırdı. Sonra İsa peyda oldu və Allahın Padşahlığını
  təbliğ etməyə başladı. Onun təbliğinə görə, Allahın Padşahlığına
  müxtəlif qrupdan olan insanlar — vergiyığanlar və günahkarlar daxil ola
  bilərdilər. Halbuki ilahiyyatçılar və fariseylər onların Allahın
  Padşahlığına daxil olması üçün maneələr qurmuşdular. Lakin İsa qəti
  şəkildə vurğuladı ki, Allahın Padşahlığı Qanunun sonu demək deyil.
  Düzdür, O, ənənəvi mərasim qanununun xırda qaydalarını ləğv etdi. Amma
  bu, məsihçiliyin qanundan kənar daha sadə yol təklif etdiyi fikrinə
  gətirib çıxarmamalıdır.</p>
<p>Böyük Əmrlər dəyişməz olaraq qalmaqda davam edirdi. Yəhudi
  əlifbasının bəzi hərfləri bir-birinə çox bənzəyir və bir-birindən yalnız
  seriflə — hərfin üstündə və ya altında kiçik bir xətlə fərqlənir.
  Qanundan belə bir nöqtə itməyəcək.</p>
<p>3. Qanunun dəyişməzliyini nümayiş etdirmək üçün İsa iffət qanununu
  verir. İsanın verdiyi bu aydın, birmənalı ifadə yəhudilərin müasir həyat
  tərzi kontekstində oxunmalıdır. Yəhudilər sədaqəti və iffəti üstün
  tuturdular. Ravvinlər deyirdilər ki, zinadan başqa, Allah bütün
  günahları bağışlayar. «Allah azğınlığı görəndə Onun izzəti çəkilir».
  Yəhudinin bütpərəstlik, qətl və ya zina etməyindənsə, həyatını qurban
  verməsi daha yaxşı olardı.</p>
<p>Lakin faciə bunda idi ki, evlilik getdikcə əsl mənasını itirirdi.
  Yəhudi qanunlarına görə qadın sadəcə əşyadan başqa bir şey deyildi.
  Qadın yalnız əri cüzam xəstəliyinə tutulduqda, əqidəsinə, vətəninə
  xəyanət etdikdə və ya bakirə qıza təcavüz etdikdə ondan boşana bilərdi.
  Digər hallarda qadının heç bir haqqı yox idi. Qadın ona edilən zülmə
  görə haqqını tələb edə bilmirdı; istisna hal kimi talaq kağızı aldıqda
  onun cehizi geri qaytarılırdı. Qanunda deyilir: «Boşanmaq üçün qadının
  razılığının olub-olmaması vacib deyildi, əsas kişinin razılığı idi».
  Musanın Qanununda (<em>Qanunun Təkrarı 24:</em>1) deyilir: «Kimsə bir
  qadını alıb, evlilik zamanı onda ləyaqətsiz bir şey tapdığı üçün qadını
  bəyənməzsə, talaq kağızı yazıb əlinə verərək evindən» çıxarsın.</p>
<p>Talaq kağızında yazılırdı: «Bu boşanma məktubunu və azad olunma
  aktını sənə verirəm ki, istədiyin şəxslə evlənə biləsən». Həmin talaq
  kağızı iki şahidin iştirakı ilə imzalanmalı idi. Boşanma üçün tələb
  olunan hər şey elə bundan ibarət idi.</p>
<p>Əsas məsələ Musanın Qanununun «<em>ləyaqətsiz bir şey</em>»
  ifadəsinin şərhində idi. İsa Məsihin dövründə bu ifadənin iki fərqli
  şərhi var idi. Ravvin Şammay məktəbinin nümayəndələrinə görə bu, yalnız
  və yalnız zina idi. Ravvin Hillel məktəbinin nümayəndələri isə iddia
  edirdilər ki, bu söz istənilən mənanı ifadə edə bilər. Məsələn, «əgər
  qadın yeməyi xarab etmişsə, başıaçıq küçəyə çıxarsa, tanımadığı kişi ilə
  danışardısa, ərinin yanında onun qohumları haqqında hörmətsizcəsinə
  danışardısa, deyingən qadın idisə, səsi qonşuya gedib çatardısa» və s.
  Ravvin Akiba bir qədər də irəli gedərək deyirdi ki, əgər kişi indiki
  həyat yoldaşından daha gözəl qadın tapardısa, arvadını boşaya bilərdi.
  Aydındır ki, insanın günahlı təbiəti üstünlük təşkil etdiyi üçün ravvin
  Hillelin nəzəriyyəsi daha məqbul hesab olunurdu. Bu səbəbdən İsa Məsihin
  dövründə vəziyyət o yerə gəlib çatmışdı ki, qızlar ərə getməkdən imtina
  edirdi və ailə həyatı dağılmaq təhlükəsi ilə üzləşirdi.</p>
<p>İsa Məsih isə nikah bağının müqəddəs olduğunu bəyan etdi. Eyni fikirə
  <em>Matta 5:31-32</em>-də də rast gəlinir. Burada yeganə istisna —
  zinadır.
</p>
<p>Bəzən bizə elə gəlir ki, biz pis dövrdə yaşayırıq. Lakin İsanın
  dövründəki nəsil bundan heç də yaxşı deyildi. Ailə həyatını məhv etməklə
  biz məsihçi həyatının əsaslarını məhv edirik. İsa burada qanunu elan
  edir, onun pozulması ilə bəşəriyyət öz varlığını təhlükə altına
  qoyur.</p>
<p><strong>19-31</strong></p>
<h2 id="laqeydliyə-görə-cəza-luka-1619-31">LAQEYDLİYƏ GÖRƏ CƏZA (Luka
  16:19-31) </h2>
<p>Bu məsəl elə ustalıqla yazılmışdır ki, bir dənə də olsun artıq
  ifadəyə rast gəlinmir. Gəlin orada təsvir olunan adamlara daha yaxından
  nəzər salaq.</p>
<p>1. Birincisi — zəngin adam. Onun haqqında deyilən hər söz yaşadığı
  dəbdəbəli həyatdan xəbər verir. O, tünd qırmızı və incə kətandan paltar
  geyinərdi. Adətən, baş kahinlərin paltarları belə təsvir olunur; o
  dövrdə həmin paltarlar çox baha idi. Zəngin hər gün cah-calal içində kef
  edərdi. Orijinalda «<em>cah-calal içində kef edərdi</em>» ifadəsi,
  adətən, ağzının dadını bilən və bahalı yeyib-içən insanlara şamil
  edilirdi. Zəngin adam isə <em>hər gün</em> belə yeyib-içirdi. Bununla o,
  şübhəsiz ki, dördüncü əmri pozmuş olurdu. Bu əmr təkcə Şənbə günü
  işləməyi qadağan etmir, həm də deyir ki, «Altı gün işləyin» (<em>Çıxış
    20:9</em>).</p>
<p>Sadə insanların həftədə bir dəfə ət yeyəndə sevindiyi, həftənin altı
  günü zəhmət çəkməli olduqları məmləkətdə varlı adam bekarçılığı və
  laqeydliyi təcəssüm etdirirdi. Lazar isə varlı adamın süfrəsindən düşən
  qırıntıları gözləyirdi. O vaxtlar nə bıçaq, nə çəngəl, nə də salfet var
  idi. Yemək əllə yeyilirdi. Varlılar əllərini çörəyə silir, sonra da onu
  atırdılar. Lazarın gözlədiyi çörək qırıntıları həmin dilimlər idi.</p>
<p>2. İkincisi — Lazar. Nə qədər qəribə səslənsə də, amma məsəllərdə
  xatırlanan yeganə ad Lazardır. Lazar ibranicə Eleazar adının
  latınlaşdırılmış formasıdır, mənası «Allah mənim dayağım və köməyimdir»
  deməkdir. Lazar o qədər kasıb və zəif idi ki, yaralarını yalayan itləri
  qovmağa belə gücü çatmırdı.</p>
<p>Bu dünya belədir. Amma hər şey dəyişir — axirətdə Lazar İbrahimin
  qucağında izzət içində, zəngin adam isə cəhənnəm əzabında idi. Bəs
  zəngin adamın günahı nə idi? Axı o, Lazarı evinin darvazasından
  çıxarmağı əmr etməmişdi. Süfrəsindən atılan çörəyi Lazarın götürməsinə
  də etiraz etməmişdi. Yanından keçəndə təpiklə vurmamışdı. Varlı adam
  Lazara qarşı qəsdən qəddar davranmamışdı. Varlı adamın günahı onda idi
  ki, o, sadəcə olaraq Lazara əhəmiyyət verməmiş, onun vəziyyətini adi hal
  kimi qəbul etmişdi. Lazar əzab çəkərkən və ac yatarkən, varlı adam
  dəbdəbə içində kef çəkirdi. Bir nəfərin onun haqqında dediyi kimi:
  «Varlı adam etdiyi əməllərə görə deyil, etmədiyi əməllərə görə
  cəhənnəmdə əzab çəkməli oldu».</p>
<p>Zəngin adamın günahı o idi ki, o, əzab və ehtiyaca sakitliklə baxa
  bilirdi, qəlbi mərhəmət və şəfqətdən uzaq idi. O, qardaşının əziyyət
  çəkdiyini və ac olduğunu gördü, amma kömək etmək üçün barmağını
  qımıldatmadı. O, qonşusunun iztirabını görməzlikdən gəldiyi üçün
  cəzalandırıldı. İbrahim peyğəmbərin Lazarı varlı adamın qardaşlarını
  xəbərdar etmək üçün göndərməkdən imtina etməsi qəddar görünə bilər. Amma
  tamamilə aydındır ki, əgər insanlara Allahın Kəlamı verilibsə və onlar
  təsəlliyə, köməyə, kədərini azaltmağa ehtiyacı olan adamlar gördükləri
  halda bu onlarda mərhəmət hissi oyatmırsa, demək, onlara kömək edəcək
  heç nə yoxdur. Necə də dəhşətli xəbərdarlıqdır: varlı adam pis işlərə
  görə deyil, yaxşı heç nə etmədiyinə görə günah işlətmişdir.</p>
