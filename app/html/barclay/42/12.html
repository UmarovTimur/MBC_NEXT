<h1>12-ci fəsil</h1>
<p><strong>1-12</strong></p>
<h2 id="cəsarət-və-güvən-əqidəsi-luka-121-12">CƏSARƏT VƏ GÜVƏN ƏQİDƏSİ
  (Luka 12:1-12)</h2>
<p>Bunu oxumaqla biz yəhudilərin təbliğ üsulu ilə — «mirvariləri
  ard-arda düzmək» mənasını verən harazla də tanış ola bilərik. Bu hissə
  müasir təbliğ metodologiyasının tələb etdiyi kimi deyil, bir-biri ilə
  əlaqəsi olmayan mirvarilərin düzülüşüdür. Ancaq bu mətndə ən vacib fikri
  vurğulamaq mümkündür.</p>
<p>1. Mətndə <em>qadağa olunmuş günah</em>, yəni <em>ikiüzlülükdən</em>
  bəhs edilir. Əvvəllər <em>ikiüzlü</em> sözü <em>cavab verən insan</em>
  mənasını daşıyırdı; ikiüzlülük etmək isə <em>cavab vermək</em> demək
  idi. Əvvəlcə bu söz hər hansı söhbət və ya dialoq zamanı adi sual-cavab
  mübadiləsini ifadə etmək üçün istifadə olunurdu; sonra bu söz pyesdəki
  dialoqa tətbiq olunurdu, daha sonra isə hərəkət edən obraza aid
  edilirdi. İkiüzlü heç vaxt səmimi davranmır; o, həmişə rola girir.
  İkiüzlülüyün əsasında qeyri-səmimiyyət dayanır. Allah özünü məsum
  göstərməyə çalışan insandan çox günahını gizlətməyən dürüst insana
  üstünlük verir.</p>
<p>2. Mətndə həm də <em>qorxmazlığı ilə</em> xarakterizə olunan
  <em>həyata düzgün münasibətdən</em> bəhs olunur. Gəlin qorxmazlığın iki
  səbəbini müzakirə edək.
</p>
<p>a) İnsanın insan üzərindəki səlahiyyəti qətllə məhdudlaşır. O,
  başqasının həyatına son qoysa da, canını ala bilməz. 1914-1918-ci
  illərin Birinci Dünya Müharibəsi zamanı İngiltərənin «Panç» adlı
  jurnalında Belçika kralı Albertə «Budur, siz hər şeyi itirdiniz» deyən
  alman imperatorunun karikaturası yerləşdirilmişdi. Albert ona belə cavab
  vermişdi: «Amma canımı hələ itirməmişəm». Allahın qüdrəti isə istənilən
  insanın canını məhv edə bilər. Ona görə də insandan yox, Allahdan
  qorxmaq daha məntiqlidir. Con Noksu dəfn edəndə, kimsə onun haqqında
  belə demişdi: «O, insandan qorxmadığı qədər Allahdan qorxurdu».</p>
<p>b) Allah hər bir insanın xüsusi şəkildə qayğısına qalır. Onun üçün
  biz heç vaxt izdihamın içində itmiş sayılmırıq. Matta deyir ki, iki
  sərçə bir qara pula satılmırmı? (<em>Matta 10:29</em>) Luka isə bu
  hissədə belə deyir: «Beş sərçə iki qara pula satılmırmı?» Əgər bir adam
  iki qara pul xərcləməyə hazır idisə, o, dörd deyil, beş quş alırdı, yəni
  əlavə olaraq biri də verilirdi, sanki quşun heç bir dəyəri yox idi. Amma
  insanlar tərəfindən qara pul qədər qiymətləndirilməyən kiçik quşu belə
  Allah unutmur. İnsanın başındakı saçlar belə sayılıb. Sarışın insanlarda
  orta hesabla 145 000, qaraşınlarda 120 000, kürənlərdə isə saçların sayı
  90.000 təxmin edilmişdir! Yəhudilər Allahın hər şeyin qayğısına
  qaldığına o qədər əmin idilər ki, hətta kiçik otun öz qoruyucu mələyi
  olduğuna inanırdılar. Heç birimiz qorxmamalıyıq, çünki hər kəs «Allah
  mənim qayğıma qalır» deyə bilər.</p>
<p>3. Mətndə həmçinin <em>bağışlanmaz günah</em> — Müqəddəs Ruha qarşı
  küfr haqqında danışılır. Həm Mattada, həm də Markda deyilir ki, İsa bu
  barədə ilahiyyatçılar və fariseylər Onun şəfa verməsini Allahın gücü ilə
  deyil, cinlərin hökmdarının birliyinin nəticəsi kimi izah etdikdən sonra
  danışır (<em>Matta 12:31-32; Mark 3: 28-29</em>). Onlar Allahın
  mərhəmətini və qüdrətini birbaşa görə bilirdilər, lakin bunu şeytanın
  işi adlandırırdılar. Nə baş verdiyini başa düşmək üçün biz İsa Məsihin
  Müqəddəs Ruh haqqında sırf məsihçi baxımından deyil, yəhudilərin Onu
  başa düşdüyü kimi danışdığını unutmamalıyıq. Həmin vaxt İsanı
  dinləyənlərin bu barədə heç bir təsəvvürü yox idi.</p>
<p>Yəhudilərin təsəvvürünə görə, Allahın Ruhu iki vacib funksiyanı
  yerinə yetirirdi: birincisi, Allah Öz Ruhu vasitəsilə insanın ruhuna və
  qəlbinə təsir edir; ikincisi, insan Müqəddəs Ruh vasitəsilə həqiqəti
  dərk edir. Amma insan bir müddət öz bacarığından istifadə etməsə, onu
  itirər. Əgər biz uzun müddət hər hansı bir bədənimizin üzvünü istifadə
  etməsək, o, atrofiyaya uğrayacaq.</p>
<p>Çarlz Darvin deyir ki, gəncliyində o, musiqi və poeziyanı çox
  sevirdi, lakin sonra özünü biologiyaya həsr edəndən sonra onları unutdu.
  Buna görə də onun üçün poeziya get-gedə bütün mənasını itirdi, musiqini
  isə o, yalnız səs-küy kimi qəbul edirdi; o deyirdi ki, yenidən yaşamalı
  olsaydı, onlardan zövq almaq qabiliyyətini itirməmək üçün poeziya
  oxumağa, musiqi dinləməyə vaxt tapmağa çalışardı.</p>
<p>Eynilə biz də Allahı tanımaq qabiliyyətini itirə bilərik. Allahın
  Kəlamını dönə-dönə rədd etməklə, öz yolumuzu seçməklə, gözlərimizi və
  qulaqlarımızı Allaha bağlayıb, Onu görməkdən və Onu eşitməkdən imtina
  etməklə, biz Onu o qədər unudacağıq ki, hətta görəndə belə, tanıya
  bilməyəcəyik. Onda şər bizim üçün yaxşı, xeyir isə şərə çevriləcək.
  İlahiyyatçıların və fariseylərin başına gələn məhz bu idi: onlar
  özlərini o qədər kor etmişdilər ki, Allah onlara Özünü aşkar edəndə,
  onlar dedilər: «Səndə cin var».</p>
<p>Nəyə görə bu günah bağışlanmazdır? Çünki belə vəziyyətdə insan
  <em>tövbə etmək iqtidarında</em> deyil. Əgər insan günah etdiyini dərk
  etmirsə, Allahın lütfü ona təsir etmirsə, o, tövbə edə bilməz. Xeyr,
  Allah onu Öz ürəyindən kənarlaşdırmayıb, əksinə, o, dəfələrlə Allahı
  dinləməkdən imtina etdiyinə görə özünü kənarlaşdırıb. Bu o deməkdir ki,
  bağışlanmaz bir günah işlətdiyindən qorxan insan, əslində, onu
  etməmişdir. Çünki insan bu günahı edirsə, Allah qarşısında o qədər kar
  olur ki, artıq günahkar olduğunu hiss etmir.
</p>
<p>4. Bu mətndə <em>sadiqliyə görə alınan mükafatdan</em> danışılır.
  Mükafat — heç də maddi bir şey deyil. Bu mükafat ondan ibarətdir ki, biz
  Cənnətə gedəndə İsa deyəcək: «Afərin, yaxşı və sadiq qulum, ağanın
  sevincinə şərik ol» (<em>Matta 25:21</em>).</p>
<p>5. Mətndə <em>Müqəddəs Ruhun köməyindən</em> də bəhs edilir. Dördüncü
  Müjdədə Müqəddəs Ruhun sevimli adı — <em>Parakletdir</em>.
  <em>Parakletos</em> <em>yaxında dayanan, hər an kömək etməyə hazır
    olan</em> deməkdir. O, məhkəmədə şahid və ya müdafiəçimiz kimi çıxış edə
  bilər; çətin vaxtlarda qorxmaq lazım deyil, çünki bizə kömək etməyə
  hazır olan Müqəddəs Ruh yanımızdadır.
</p>
<p><strong>13-34</strong></p>
<h2 id="maddi-dəyərlərin-əhəmiyyəti-luka-1213-34">MADDİ DƏYƏRLƏRİN
  ƏHƏMİYYƏTİ (Luka 12:13-34)</h2>
<p>İsraildə sakinlər tez-tez həll olunmayan mübahisələri və iddiaları
  ilə hörmətli bir ravvinə müraciət edirdilər. İsa pulla bağlı mübahisəyə
  qarışmaq istəməsə də, bu xahiş Onun davamçılarına var-dövlətlə necə
  davranmalı olduqlarını söyləməsi üçün bir fürsət oldu. İsa həm bolluq
  içində yaşayan varlılara, həm də mal-dövləti olmayanlara müraciət
  etdi.</p>
<ol type="1">
  <li>
    <p>Zənginlər üçün İsa Məsih ağılsız varlı adam məsəlini çəkdi. Buna
      müvafiq olaraq iki məqamı qeyd etmək lazımdır.</p>
  </li>
</ol>
<p>a) <em>Varlı adam yalnız özünü düşünürdü.</em> Başqa heç bir məsəldə
  bu qədər «mənim» və «mən» əvəzliyi yoxdur. Bir dəfə bir şagirddən
  «mənim» əvəzliyinin hansı nitq hissəsinə aid olduğunu soruşanda, o, belə
  cavab verdi: «Bunlar aqressiv əvəzliklərdir». Axmaq zəngin adam
  aqressiv-eqoist insan idi.</p>
<p>Bir gənc eqoist qadın haqqında deyirdilər: «Yudit şimaldan, cənubdan,
  şərqdən və qərbdən Yuditlə məhdudlaşan kiçik bir dünyada yaşayır». Başqa
  eqoist insan haqqında belə deyilirdi: «Onun dünyası mənliklə doludur».
  Zəngin adam bolluq əldə edəndə, başqa insanlarla bölüşməyi ağlına belə
  gətirmədi. Onun münasibəti məsihçi həyatının normalarına tamamilə zidd
  idi. Özünü inkar etmək əvəzinə, o, acgözlüklə özünü təsdiq etməyə
  çalışırdı; insanlarla bölüşmək əvəzinə, o, bolluğu özündə qoruyub
  saxlamağa çalışırdı.</p>
<p>Con Vesli öz həyatında belə bir qayda qoymuşdu ki, bacardığı qədər
  hamını <em>xilas etsin</em> və <em>hər şeyi versin</em>. O, Oksford
  Universitetində oxuyanda, ildə 30 funt sterlinq alırdı, onda da 2
  funt-sterlinqini başqalarına verirdi. Onun gəliri 60, 90 və 120
  funt-sterlinqə yüksələndə, o, xərclərini 28 funt-sterlinqlə
  məhdudlaşdırıb, qalanlarını da başqalarına verirdi. Gümüş qablar
  şöbəsinin baş mühasibi vetodan hesabat tələb edəndə, o, belə cavab
  verdi: «Mənim Londonda iki və Bristolda iki gümüş çay qaşığım var. Məndə
  olan gümüş yalnız budur. Ətrafımda bu qədər insanın çörəyə ehtiyacı
  olduğu halda, mən daha gümüş almayacağam».</p>
<p>Romalıların belə bir məsəli var idi: «pul dəniz suyu kimidir», yəni
  insan nə qədər çox içirsə, bir o qədər susayar. Nə qədər ki, insan maddi
  dəyərlərə ağılsız varlı kimi can atır, getdikcə daha çoxuna sahib olmağa
  çalışacaq. Bu isə birbaşa məsihçi istəklərinə ziddir.</p>
<p>b) <em>Varlı adam yalnız indiki həyat haqqında düşünürdü</em>. Onun
  bütün planları yer üzündəki həyatla məhdudlaşırdı. Bir dəfə bir gənc
  adam yaşlı kişi ilə söhbət edirdi.</p>
<ul>
  <li>
    <p>Mən yaxşı peşə sahibi olacağam — şöhrətpərəst adam dedi.</p>
  </li>
  <li>
    <p>Bəs sonra nə? — qoca ondan soruşdu.</p>
  </li>
  <li>
    <p>Sonra mən öz işimi quracağam — deyə gənc cavab verdi.</p>
  </li>
  <li>
    <p>Daha sonra? — qoca soruşdu.</p>
  </li>
  <li>
    <p>Çoxlu pul yığacağam.</p>
  </li>
  <li>
    <p>Sonra?</p>
  </li>
  <li>
    <p>Qocalanda isə, yəqin ki, işimi buraxacağam və qazandığım pullarla
      yaşayacağam.</p>
  </li>
  <li>
    <p>Sonra nə olacaq?</p>
  </li>
  <li>
    <p>Sonra da ki, yəqin, öləcəyəm.</p>
  </li>
  <li>
    <p>Bəs ondan sonra? — gənc ürəyi dəlib-keçən sualı eşitdi.</p>
  </li>
</ul>
<p>Ölümdən sonra həyat barədə sualdan yayınan insan bir gün dəhşətli
  sarsıntıya məruz qalacaq.</p>
<p>2. Lakin İsa kasıblara bir şey ötürmək istəyirdi. Bütün bu hissə
  boyunca bir aydın fikir görünür ki, insan <em>öz düşüncələrində və
    qayğılarında yer üzərindəki sərvətə sahib olmağa səy
    göstərməməlidir</em>. İsa Məsih heç vaxt insanlara tənbəl, israfçı və
  qeyri-ciddi həyat tərzi sürməyi öyrətməmişdir. O öyrədirdi ki, insanlar
  onlardan asılı olan hər şeyi etsin, qalan şeylərdə isə Allaha güvənsin.
  Bununla əlaqədar olaraq İsa 27-ci ayədə zanbaqlar haqqında danışır. Eyni
  zamanda O, yay yağışından sonra çiçəkləri dağların yamaclarını bürüyən
  al-anemonu<a href="#fn20" class="footnote-ref" id="fnref20" role="doc-noteref"><sup>20</sup></a> nəzərdə tutur.
  Yamaclar al rəngə
  bürünür. Anemonlar bir gün içində çiçək açır və solur. İsraildə meşə və
  odun az olduğu üçün sobalar quru ot və yabanı çiçəklərlə yandırılırdı.
  İsa deyir: «Əgər Allah quşların və çiçəklərin qayğısına belə qalırsa,
  sizin daha çox qayğınıza qalacağı nə qədər yəqindir».</p>
<p>İsa onlara dedi: «Əvvəlcə Allahın Padşahlığını axtarın». Gördüyümüz
  kimi, İsa Allahın Padşahlığı dedikdə, insanın göydə olduğu kimi, yer
  üzündə də Allahın iradəsini yerinə yetirdiyi həyatını nəzərdə tutur.
  Başqa sözlə, İsa deyir: «Elə yaşayın ki, Allahın iradəsinə tabe olasanız
  və ona əməl edəsəniz, bundan da razı qalasanız. Çünki nə qədər insan
  çürüyüb gedən xəzinələri toplamaq üçün böyük səy göstərir. Heç vaxt
  itirməyəcəyiniz xəzinələri əldə etməyə çalışın ki, əbədi həyata daxil
  olduğunuz zaman sizə əlavə olaraq veriləcək».</p>
<p>İsraildə insanların sərvəti bahalı paltarlardan ibarət idi. Güvə o
  paltarları elə korlayardı ki, insan sonda yoxsullaşa bilərdi. Lakin
  insan ürəyini mərhəmət, xeyirxahlıq və qüsursuzluq «paltar»ı
  geyindirərsə, yer üzündə ona heç bir şey zərər vura bilməz. Əgər o,
  səmavi xəzinələri axtararsa, qəlbi həmişə göylərə yönələr. Ancaq yerdəki
  xəzinələri əldə edərsə, qəlbi yerə bağlanmış olar. Lakin elə gün gələcək
  ki, o, bütün bu xəzinələri tərk etməli olacaq, çünki ispan atalar
  sözündə deyildiyi kimi: «Kəfənin cibi yoxdur».</p>
<p><strong>35-48</strong></p>
<h2 id="hazir-olun-luka-1235-48">HAZIR OLUN (Luka 12:35-48)</h2>
<p>Bu hissə ikiqat mənaya malikdir. Kiçik mənada bu hissə Məsihin İkinci
  gəlişindən, böyük mənada isə Allahın insanı Özü ilə görüşə hazırlayaraq,
  bir gün hökmünə çağıracağı vaxtdan bəhs edir.</p>
<p>Orada öz Ağası ilə görüşməyə hazır olan qul təriflənir. Şərqdə uzun,
  geniş büzmə-büzmə paltarlar işləməyə mane olurdu. Ona görə də işləməyə
  hazırlaşan adam öz paltarını kəmərinin altına yığırdı ki, onu açmaq
  rahat olsun. Şərqdə çıraq yağla dolu qabda pambıq fitildən ibarət idi.
  İşığın sönməməsi üçün fitili tez-tez tənzimləmək, lampanı isə yağla
  doldurmaq lazım idi.</p>
<p>Əbədiyyətin və Hökm gününün nə vaxt gələcəyini heç kim bilmir. O
  zaman biz Allahın hüzurunda necə dayanmaq istərdik?</p>
<p>1. Biz istəyərdik ki, O bizi iş başında tapsın. Bizim həyatımız
  tamamlanmamış işlərlə doludur. Elə işlər var ki, tamamlanmayıb. Elə
  işlər də var ki, ya yarımçıq qalıb, ya da daha uyğun vaxta qədər təxirə
  salınıb, yaxud da heç başlanmayıb. Dahi insanlar bilirlər ki, onların
  yerinə yetirməli olduğu tapşırıq var.</p>
<p>Necə ki, ingilis şairi Con Kite yazırdı:</p>
<p>Qorxduğum odur ki, bir anda bütün həyatım yanacaq,</p>
<p>Toz kimi yox olacağam,</p>
<p>Kitablar da mərək kimi zəngin məhsulla dolmayacaq...</p>
<p>Digər ingilis şairi Lui Stivenson yazırdı:</p>
<p>Səhər şeypurunun nidası hələ də qulaqlarımda cingildəyir;</p>
<p>Səhər şehi hələ də otların üstündə parıldayır.</p>
<p>Birdən işdə donub qaldım — təkrar zəng səsləri eşidib, narahat
  oldum:</p>
<p>Tezliklə axşam zəngi çalacaq, iş isə hələ bitməyib.</p>
<p>İsa Məsih demişdir: «Mən yerinə yetirməyi tapşırdığın işi» tamamladım
  (<em>Yəhya 17:4</em>). İnsan gecə gəlməzdən əvvəl işi yarımçıq
  qoymamalıdır.</p>
<p>2. Çox istərdik ki, Allah bizi <em>qardaşlarımızla sülh və birlik
    içində yaşadığımız vaxt tapsın</em>. Axı qardaşlarınızla nifaqda ola-ola
  başqa dünyaya köçmək dəhşətlidir. İnsan günəş batmazdan əvvəl qardaşları
  ilə barışmalı və qəzəbini yatırmalıdır: çünki heç kəs hansı gün
  batımının sonuncu olacağını bilmir. Həvari Paul efeslilərə müraciət
  etdi: «Günəş batmazdan əvvəl qəzəbinizi soyudun...» (<em>Efeslilərə
    4:26</em>).</p>
<p>3. Allah gələndə Onunla barışıq içində olmaq istərdik. Allahla
  görüşəndə bizim üçün ən vacibi Ona olan münasibətimiz olacaq: özümüzü
  yad Şəxsin və ya düşmənin yanına gedirmiş kimi hiss edəcəyik, yoxsa Onun
  qucağında rahatlanmağa hazır olacağıq? Bu bölümün ikinci hissəsində İsa
  müdrik və axmaq ev idarəçisinin təsvirini verir. Şərqdə ev idarəçisi,
  demək olar ki, qeyri-məhdud səlahiyyətə malik idi. Özünün də qul
  olmasına baxmayaraq, onun qulları idarə etmək səlahiyyəti var idi.
  Etibarlı ev idarəçisi ağasının bütün təsərrüfatını və mülkünü idarə
  etdi. Axmaq ev idarəçisi iki səhvə yol verdi.</p>
<p>1. O öz-özünə dedi: «<em>Nə qədər ki, ev sahibi yoxdur, istədiyimi
    edəcəyəm</em>». O unutdu ki, etdiklərinin hesabını verəcəyi gün gələcək.
  Çoxumuz həyatı ayrı-ayrı epizodlara bölürük. Biz gah Tanrının olduğunu
  xatırlayırıq, gah da Onun haqqında düşünmürük. Biz müqəddəs olanı
  murdardan ayırmağa çalışırıq. Lakin məsihçiliyin ruhunu düzgün dərk
  ediriksə, onda bilirik ki, həyatın Allahsız bir hissəsi yoxdur. Biz hər
  zaman Onun hüzurunda işləyir və yaşayırıq.</p>
<p>2. O öz-özünə dedi: «<em>Ağamın gəlişinə qədər hər şeyi qaydasına
    salmaq üçün hələ çox vaxtım var</em>». Qarşıda hələ çox vaxt olduğu
  barədə fərziyyədən təhlükəli bir şey yoxdur. İsa Məsih dedi: «Nə qədər
  ki gündüzdür, Məni Göndərənin işlərini görməliyik. Tezliklə gecə gəlir,
  o zaman heç kim işləyə bilməz» (<em>Yəhya 9:4</em>). Yaşlı bir adam
  insanlarla görüşmək üçün onları evinə uzaq bir tarixdə dəvət etmir. O
  «Bu gün!» deyir. İnsan özü üçün «sabah» sözünü kəşf edən kimi, həyatını
  təhlükəyə atır.</p>
<p>Bu hissə bilik və imtiyazın həmişə məsuliyyətlə bağlı olduğu barədə
  xəbərdarlıqla sona çatır. Günahı yaxşı bilən, lakin günah işlədən şəxs
  üçün ikiqat, xeyirxah işləri görməyə bütün imkanları olan şəxs üçün də
  ikiqat mühakimə olacaq.</p>
<p><strong>49-53</strong></p>
<h2 id="mən-dünyaya-sülh-deyil-qilinc-gətirməyə-gəlmişəm-luka-1249-53">MƏN
  DÜNYAYA SÜLH DEYİL, QILINC GƏTİRMƏYƏ GƏLMİŞƏM (Luka 12:49-53)</h2>
<p>Allahın Məsh olunmuşunu Məsih İsada görən insanlar üçün bu sözlər
  soyuq duş kimi təsir etməli idi. Onlar Məsihi qalib padşah kimi
  görürdülər. Onlar düşünürdülər ki, Məsihin dövrü — qızıl dövr
  olacaq.</p>
<p>1. Yəhudi təsəvvürlərinə görə, od, demək olar ki, həmişə
  <em>hökmün</em> rəmzidir. Buna görə də İsa Öz Padşahlığının gəlişini
  Qiyamət gününün gəlişi kimi görürdü. Yəhudilər əmin idilər ki, Allah
  başqa millətləri bir, onları isə başqa bir meyarla mühakimə edəcək.
  Onlara görə, bütün günahların bağışlanması üçün yəhudi olmaq kifayət
  idi. Biz İsa Məsihin Müjdəsindən mühakimə elementini nə qədər aradan
  qaldırmağa çalışsaq da, hökm dəyişməz və amansız olaraq qalır.
</p>
<p>2. Müqəddəs Kitabın Azərbaycan dili tərcüməsində <em>50</em>-ci ayə
  belə səslənir: «Bu vəftiz yerinə yetib qurtaranadək nə qədər sıxıntı
  çəkməliyəm!» Yunanca <em>baptizeyn</em> sözü suya <em>batırmaq</em>
  deməkdir. İztirablara gəlincə bu söz iztirablara qərq olmaq deməkdir. Bu
  söz çox vaxt metaforik mənada istifadə olunur. Məsələn, bu söz dənizdə
  batan gəmiyə münasibətdə işlədilir. O, həm də sərxoşluq edən bir şəxsə
  münasibətdə istifadə edilə bilər. Bu söz, həmçinin, suallar altında
  qalan imtahan verən tələbə üçün də istifadə edilə bilər. Ancaq bu söz
  çox vaxt dəhşət yaşayan, lakin hələ də «Mən sudan və oddan keçdim» deyə
  bilən insana münasibətdə istifadə olunur.</p>
<p>İsa məhz bu mənada deyir: «Məni keçməli olduğum dəhşətli iztirab
  gözləyir. Mən ondan keçib qalib olana qədər, həyatım gərginliklə dolu
  olacaq». O, həmişə qarşısında Öz Çarmıxını görürdü. Onun taleyi
  yəhudilərin Allahın məsh olunmuş padşah haqqında fikirlərindən nə qədər
  fərqli idi. İsa qisas alan ordu və zəfər bayrağı ilə deyil, Özünü qurban
  vermək və çoxlarının günahını Öz üzərinə götürmək niyyəti ilə gəldi.</p>
<p>Təqib olunan, insanları sevən bir Bet-Lexem cəngavəri var idi.</p>
<p>Əsgərləri quzular, şeypur çalanları — sərçələr idi.</p>
<p>Onun silahı Çarmıx, tikanlı tacı isə dəbilqəsi idi,</p>
<p>Bizə görə O, qan tökdü.</p>
<p>3. Onun gəlişi ixtilaflara səbəb olmalı idi, belə də oldu.
  Romalıların məsihçiliyə nifrət etmələrinin əsas səbəblərindən biri də
  elə bu idi — o, ailələri ayırırdı. İnsan dəfələrlə kimi daha çox
  sevdiyinə — yaxınlarını və qohumlarını, yoxsa Məsihi sevdiyinə qərar
  verməli idi. Məsihçiliyin mahiyyəti ondadır ki, Məsihə sədaqət hər
  şeydən, hətta yer üzündəki ən dəyərli bağlılıqdan üstün olmalıdır. İnsan
  həmişə hər şeyi qurban verməyə hazır olmalıdır, Məsih İsanın tanımağın
  ali dəyərinin yanında hər şeyi ziyan hesab etməlidir (<em>Filipililərə
    3:8</em>).</p>
<p><strong>54-59</strong></p>
<h2 id="vaxt-tamam-olur-luka-1254-59">VAXT TAMAM OLUR (Luka
  12:54-59)</h2>
<p>Yəhudilər hava haqqında proqnoz verməyi bacarırdılar. Onlar qərbdən —
  Aralıq dənizindən buludu görəndə, bilirdilər ki, yağış yağacaq.
  Səhralardan cənub küləyi əsəndə bilirdilər ki, hər şeyi qurudan qızmar
  külək yaxınlaşır. Lakin səmanın əlamətlərini bilən bu müdriklər, zamanın
  əlamətlərini ya öyrənmək istəmir, ya da öyrənə bilmirdilər. Əgər onlar
  bunu diqqətlə araşdırsaydılar, Allahın Padşahlığının gəlişini
  biləcəkdilər.</p>
<p>İsa çox mənzərəli bir misal çəkib, məsləhət verdi: əgər kimsə səni
  məhkəmə ilə hədələyirsə, o zaman iş məhkəməyə getməzdən əvvəl
  <em>rəqibinlə razılığa gəlməyə çalış</em>. Çünki əks halda səni həbs və
  cərimə gözləyir. İsa burada qabaqcadan xəbərdarlıq edir ki, müttəhim kim
  olursa-olsun, faktlar onun xeyrinə olmayacaq. Buna görə əgər o,
  müdrikdirsə, nə qədər ki, vaxtı var, Allahla barışsın. İsa və Onun
  davamçıları həmişə düşünürdülər ki, onların çox az vaxtı var, Allahın
  Padşahlığı və Qiyamət Günü yaxındır. Miltonun müasiri olan Endryu
  Marvell deyirdi ki, o, «zamanın yaxınlaşan arabası»nın səsini eşidir.
  Axı təxirəsalınmaz işləri sabaha, ilk növbədə isə, Allahla barışmağı
  təxirə salmaq olmaz. Axırıncı ayədə <em>son qəpik-quruşu</em> ödəmək
  haqqında oxuyuruq. Biz əvvəllər pul haqqında danışmışdıq. Buna görə də
  Məsihin dövründə yəhudilərin pul sistemi haqqında məlumatı
  sistemləşdirmək yaxşı olar. Dövriyyədə dəyərinə görə qeyd olunan
  sikkələr aşağıda verilib. Onları o dövrdə ən çox yayılmış sikkənin
  dinara nisbətində veririk:
</p>
<p><em>Lepton</em> — <em>nazik sikkə</em> deməkdir. Bu, ən kiçik sikkə
  idi və dəyəri 1/2 kodrant və ya 1/4 qəpik idi. <em>Mark 12:42</em>-də
  qeyd olunan həmin dua qadının ianəsi idi. Bir kodrant iki leptona
  bərabər idi və müvafiq olaraq 1/64 dinar və ya 1/2 qəpik idi. O,
  <em>Matta 5:26</em>-də qeyd olunur.
</p>
<p><em>Assari</em> (qara pul) — <em>2/11</em> qəpiyə bərabər idi. Həmin
  pul <em>Matta 10:29</em> və <em>Luka 12:6</em>-da qeyd olunur.</p>
<p>Bir <em>dinar</em> təxminən 31 gümüş qəpiyə bərabər idi. Dinar
  fəhlənin bir günlük maaşı idi (<em>Matta 20:2</em>), yaxud da Tiberinin
  dövründə muzdlu əsgərin gündəlik maaşı idi. Xeyirxah samariyalının
  mehmanxana sahibinə verdiyi məhz həmin sikkələr idi (<em>Luka
    10:35</em>).</p>
<p><em>Dirhəm</em> — Roma dinarına bərabər olan gümüş Yunan sikkəsi
  idi.</p>
<p><em>Didrahmon</em> və ya <em>yarım şekel</em> müvafiq olaraq iki
  dinara bərabər idi. Bu, Məbəddəki hər bir yəhudinin ödədiyi vergi idi.
  Yəhuda İskaryot 30 didrahmona (gümüş pula) Məsihə xəyanət etdi.</p>
<p><em>Şekel</em>, gümüş şekeli — yunan statiri, 4 dirhəmə və ya müvafiq
  olaraq 4 dinara bərabər idi. Məhz bu sikkə balığın ağzında tapılmışdı
  (<em>Matta 17:27</em>).</p>
<p><em>Mina</em> — on <em>mina</em> məsəlində qeyd olunan sikkədir
  (<em>Luka 19:11-27</em>). Bir mina 100 dirhəmə və ya 100 dinara, yəni 31
  gümüş pula bərabər idi.</p>
<p><em>Talant</em> — düzdür, bu, sikkə deyil, gümüşün çəkisinin ölçüsü
  idi və 69 mina, yaxud 6000 dinara bərabər idi. Talantdan <em>Matta
    18:24</em>-də və əmanət pul məsəlində bəhs edilir (<em>Matta
    25:14-30</em>).</p>
