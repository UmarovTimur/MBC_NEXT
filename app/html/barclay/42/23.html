<h1>23-cü fəsil</h1>
<p><strong>1-12</strong></p>
<h2 id="pilat-qarşisinda-mühakimə-və-hirod-qarşisinda-sükut-luka-231-12">PİLAT
  QARŞISINDA MÜHAKİMƏ VƏ HİROD QARŞISINDA SÜKUT (Luka 23:1-12)</h2>
<p>İsanın dövründə yəhudilərin ölüm hökmünü icra etmək hüququ yox idi.
  Ölüm hökmünə yalnız Roma qubernatoru qərar verir və Roma hakimiyyəti
  icra edirdi. Buna görə də İsa Ponti Pilatın yanına aparıldı. Heç bir şey
  bizə yəhudilərin İsaya qarşı irəli sürdükləri ittihamlar qədər bəd
  niyyətini açıq şəkildə göstərmir. O Özünü Allahın Oğlu adlandırdığına
  görə Ali Şura Onu küfrdə ittiham edirdi. Pilata isə bu barədə bir söz
  belə deyilməmişdi. Onlar yaxşı bilirdilər ki, Pilatın nəzərində belə bir
  şikayətin nəticəsi olmayacaq və o, yəhudi dini və xurafatı ilə bağlı
  ittihamı heç vaxt araşdırmayacaq. İsaya qarşı olan ittiham tamamilə
  siyasi xarakter daşıyırdı. Bir çox cəhətdən bu, sadukeylər tərəfindən
  irəli sürülmüşdü. Məsihin Çarmıxa çəkilməsinə nail olan da məhz
  aristokratlar və sadukeylər idi. Onlar Məsihin xalq arasında iğtişaşlar
  törədəcəyindən, var-dövlət, rahatlıq və səlahiyyətlərini
  itirəcəklərindən qorxurdular.</p>
<p>Ponti Pilatın qarşısına çıxarılan ittiham üç hissədən ibarət idi.
  Onlar İsanı a) qiyam qaldırmaqda, b) qeysərə vergi ödəməyi qadağan
  etməkdə, c) padşah titulunu mənimsəməkdə ittiham edirdilər. İttihamın
  hər bir bəndi açıq-aşkar yalan idi, yəhudilər bunu yaxşı bilirdilər.
  Lakin İsanı öldürmək istəkləri o qədər güclü idi ki, ən böyük yalana əl
  atmaqdan çəkinmədilər.</p>
<p>Pilat əbəs yerə Romanın ən təcrübəli hökmdarlarından biri sayılmırdı.
  O, yəhudilərin niyyətini yaxşı başa düşürdü və onların istəklərini təmin
  etmək fikrində deyildi. Eyni zamanda onları özünə düşmən etmək
  istəmirdi. Yəhudilər İsaya qarşı daha bir ittiham irəli sürmək üçün Onun
  Qalileyadan olduğunu söylədilər. Çünki Qalileya «üsyançıların beşiyi»
  adı ilə məşhur idi. Lakin Pilat çətin vəziyyətdən çıxmaq üçün bu
  ittihamdan yapışdı. Qalileya Hirod Antipanın yurisdiksiyasına daxil idi.
  Həmin vaxt Pasxa bayramı münasibətilə o, Yerusəlimə gəlmişdi. Beləcə
  Ponti Pilat işi Hiroda ötürdü. İsanın Hiroda deyəcək sözü yox idi. Nəyə
  görə İsa düşünürdü ki, Hirodla danışmağa dəyməz?</p>
<p>1. Hirod sadəcə İsanı görmək istəyirdi: onun üçün İsa tamaşa və əcaib
  maraqdan başqa bir şey deyildi. Lakin İsada əcaib heç nə yox idi: O,
  itaət edilməli olan Padşah idi. Məşhur yunan stoiki Epiktet şikayət
  edirdi ki, insanlar dünyanın hər yerindən onun mühazirələrinə, təliminə
  qulaq asmaq və icra etmək üçün yox, sadəcə ona məşhur bir heykəlmiş kimi
  baxmaq üçün gəlirlər. İsa baxılası surət deyil, O, itaət edilməli olan
  Rəbdir.</p>
<p>2. Hirod İsada özü üçün əyləncə görür və Ondan möcüzə gözləyirdi. O,
  İsaya padşah paltarı geyindirərək Onu ələ saldı. Başqa sözlə, Hirod
  İsanı ciddi qəbul etməkdən imtina etdi. O, sadəcə İsanı öz sarayında
  nadir bir əyləncə kimi təqdim etmək istəyirdi, bundan başqa marağı yox
  idi. Bu gün də insanların böyük əksəriyyəti İsanı ciddi qəbul etməkdən
  imtina edir. Əgər onlar İsanı ciddi qəbul etsəydilər, Onun sözlərinə və
  göstərişlərinə daha çox diqqət yetirərdilər.</p>
<p>3. 11-ci ayə başqa cür də tərcümə oluna bilər. «Hirod öz əsgərləri
  ilə Onu təhqir edib...», yəni «arxasında əsgərlər olan Hirod İsanın
  əhəmiyyətsiz olduğunu düşündü». Qalileya və Pereyanın padşahı kimi
  yüksək mövqeyə malik olan, arxasında güclü mühafizə ordusu olan Hirod
  elə hesab edirdi ki, qalileyalı bu Dülgər heç bir gücü təmsil etmir və
  heç bir əhəmiyyət kəsb etmir. Hətta bu gün də şüurlu və ya şüursuz
  olaraq İsanın heç bir məna daşımadığına, Onsuz rahat yaşamağın mümkün
  olduğuna inanan insanlar var. Onların qəlbində İsa üçün yer yoxdur.
  İsanın onların həyatına heç bir təsiri yoxdur. Bu insanlar İsasız
  keçinməyin mümkün olduğunu düşünürlər. Məsihçi üçünsə İsa kainatda ən
  vacib Şəxsdir.</p>
<p><strong>13-25</strong></p>
<h2 id="yəhudilər-ponti-pilati-şantaj-edirlər-luka-2313-25">YƏHUDİLƏR
  PONTİ PİLATI ŞANTAJ EDİRLƏR (Luka 23:13-25)</h2>
<p>Bu hissə son dərəcə heyrətamizdir. Bununla belə, aydındır ki, Ponti
  Pilat İsaya ölüm hökmü vermək istəmirdi. O, bilirdi ki, ölüm cəzasını
  təsdiqləsə, Romanı məşhur edən qərəzsiz ədalət prinsipini pozacaq. O,
  ölüm hökmünün təsdiqini ləğv etmək üçün ən azı dörd dəfə cəhd etdi. O,
  yəhudilərə təklif etdi ki, bu problemi özləri həll etsinlər (<em>Yəhya
    19:6, 7</em>). O, qərar vermək məsuliyyətini Hirodun boynuna qoymağa
  çalışdı. O, adət üzrə, Pasxa bayramı münasibətilə İsanı azad etməkdən
  ötrü yəhudiləri inandırmağa çalışdı (<em>Mark 15:6</em>). O, yəhudilərə
  güzəştə getməyə çalışdı və dedi ki, İsanın qamçılanmasını, sonra isə
  azad edilməsini əmr edəcək. Sonda yəhudilər Pilatı öz iradəsinə zidd
  olaraq ölüm hökmünü təsdiqləməyə məcbur etdilər.</p>
<p>Necə oldu ki, yəhudilər təcrübəli Roma valisini ölüm hökmünü
  təsdiqləməyə məcbur edə bildilər? Onlar əslində şantaj yolu ilə buna
  nail oldular. Bu, onunla izah olunur ki, Romanın imperiya məhkəmə
  praktikasına əsasən, hər bir vilayət zəif idarə olunduğuna görə Romaya
  şikayət etmək hüququna malik idi. Belə olan halda, qubernatorun başı
  ağrıyırdı. Ponti Pilat İsraildəki hakimiyyəti dövründə iki kobud səhvə
  yol vermişdi.</p>
<p>Romalıların Yəhudeyadakı əsas idarəsi Yerusəlimdə deyil, Qeysəriyyədə
  yerləşirdi. Yerusəlimdə yalnız bir qisim qoşun var idi. Roma
  qoşunlarının bayraqlarında hökmranlıq edən imperatorun kiçik bir təsviri
  var idi. Həmin dövrdə imperator rəsmi olaraq tanrı sayılırdı. Yəhudi
  qanunları hər hansı bütləri qadağan edirdi. Buna görə də bütün keçmiş
  hökmdarlar qoşunlarını Yerusəlimə gətirməzdən əvvəl bayraqlardakı
  təsvirlərinin çıxarılmasını əmr edirdilər. Amma Ponti Pilat bunu
  etməkdən imtina etmişdi: o, bayraqlarda imperatorun təsviri ilə öz
  qoşunlarını gecə vaxtı Yerusəlimə gətirmişdi. Yəhudilər Qeysəriyyəyə
  gəlib, Pilatdan xahiş etdilər ki, bayraqlardan şəkli götürsün. Lakin
  Pilat razı olmadı. Yəhudilər isə uzun müddət israr etdilər. Altıncı gün
  o, açıq ərazidə, qoşunların əhatəsində onlarla görüşməyə razılaşdı. O,
  yəhudilərə bildirdi ki, əgər onlar davamlı tələblərlə onu təngə
  gətirsələr, dərhal ölümlə cəzalandırılacaqlar. «Onda yəhudilər diz
  çöküb, boyunlarını açdılar və qanunlarının müdrikliyini pozmaqdansa,
  ölməyi üstün tutduqlarını dedilər». Hətta Ponti Pilat belə,
  soyuqqanlılıqla qırğın əmrini verə bilmədi, sonda güzəştə getməyə məcbur
  oldu. Bütün bunlar İosif Flavinin​ «Yəhudilərin qədimliyi» 18-ci
  kitabının, 3-cü fəslində qeyd edilib. Bundan sonra Pilat şəhərdə yeni su
  təchizatı sistemi tikdirdi, xərcini isə Məbədin xəzinəsindən ödəməyi əmr
  etdi. Bu barədə artıq <em>Luka 13:1-4-də</em> danışılıb.</p>
<p>Böyük imperiyada Roma hökuməti üçün qəbuledilməz bir şey var idi —
  xalq iğtişaşları və üsyanlar. Şübhəsiz ki, yəhudilər bu hadisələrdən
  birini belə Roma hökumətinə çatdırsaydılar, Ponti Pilat dərhal taxtından
  salınardı. Yəhyanın Müjdəsində biz yəhudilərin Ponti Pilatla söhbətində
  ona vurduqları məşum eyhamla rastlaşırıq: «Əgər bu Adamı azad etsən,
  qeysərin dostu deyilsən» (<em>Yəhya 19:12</em>). Onlar Pilatı Romaya
  rəsmi şikayət göndərməklə hədələyərək, İsanın ölüm hökmünü təsdiqləməyə
  məcbur etdilər.</p>
<p>Qarşımızda dəhşət doğuran həqiqət var: insanın keçmişi həmişə üzə
  çıxa və qərarlarını iflasa uğrada bilər. Müəyyən əməllərə görə təqsirkar
  olan şəxs, özünü istədiyini söyləmək hüququndan məhrum edir. Çünki əks
  halda keçmişi onu təqib edəcək. Biz elə yaşamağa çalışmalıyıq ki, öz
  fikrimizi ifadə etmək hüququmuzu itirməyək və insanlar «Bu barədə
  danışmaq haqqı ən az olan adam sənsən» deyə bizi qınamasınlar.</p>
<p>Ancaq belə bir vəziyyətə düşsək də, ondan yeganə çıxış yolu —
  vəziyyəti və onun nəticələrini cəsarətlə qəbul etməkdir. Pilatın da belə
  bir cəsarəti yox idi. Hökmdar kimi İsrailin başında qalmaq üçün o,
  ədaləti qurban verməyi seçdi və İsanın ölüm hökmünü təsdiqlədi. Əgər o,
  cəsarətli insan olsaydı, ədalətin ondan tələb etdiyi kimi hərəkət edər
  və əməllərinin nəticələrinə görə cavab verməyə hazır olardı. Lakin onun
  keçmişi onu qorxaq etmişdi.</p>
<p><strong>26-31</strong></p>
<h2 id="qolqotaya-gedən-yol-luka-2326-31">QOLQOTAYA GEDƏN YOL (Luka
  23:26-31)</h2>
<p>Çarmıxa çəkilməyə məhkum edilmiş cinayətkar məhkəmə zalından
  çıxarılır və dörd tərəfi Roma əsgərləri ilə əhatə olunurdu. Bundan sonra
  çəkiləcəyi Çarmıx çiyninə qoyulur və onu ən uzun yol ilə edam yerinə
  aparırdılar. Öndə əlində məhkumun cinayəti yazılmış plakat tutan daha
  bir Roma əsgəri gedirdi ki, dəhşətli cinayət planlaşdıran hər kəsə
  xəbərdarlıq olsun. İsaya qarşı da yəhudilər eyni şeyi etdilər.</p>
<p>İsa əvvəlcə Çarmıxını Özü daşıdı (<em>Yəhya 19:17</em>). Lakin O,
  <em>taqətdən düşdü</em> və artıq Çarmıxını daşıya bilmədi. İsrail işğal
  olunmuş ərazi idi və istənilən vətəndaş istənilən vaxt hökumətin
  xidmətinə çağırıla bilərdi. İstənilən insanı xidmətə cəlb etmək üçün
  onun çiyninə Roma nizəsinin başlığı ilə vurmaq kifayət idi. <em>İsa</em>
  Çarmıxın ağırlığına tab gətirməyəndə, ​romalı yüzbaşı ətrafa baxaraq Onun
  Çarmıxını daşıyacaq bir adam axtardı. Uzaq Kirenadan, müasir Tripolidən
  olan Şimon Yerusəlimə gəlmişdi. Şimon ömründə bir dəfə olsa da,
  Yerusəlimdə Pasxa bayramını qeyd etmək üçün bütün həyatı boyu
  qəpik-qəpik yığan yəhudi idi. Roma nizəsi onun çiyninə toxunanda, o,
  istər-istəməz «cinayətkar»ın Çarmıxını daşımağa məcbur oldu.
</p>
<p>Təsəvvür edin, həmin vaxt Şimon nə hiss etdi. O, illərdir ürəyində
  bəslədiyi arzusunu yerinə yetirmək üçün Yerusəlimə gəlir, amma bunun
  əvəzində Qolqotaya gedən yolda Çarmıx daşımalı olur. Onun ürəyi bütün
  bunlara görə romalılara və Çarmıxını daşıdığı «cinayətkar»a nifrətlə
  dolmuşdu.</p>
<p>Amma fikrin mənasına varsaq, bu hadisə yazılanlarla bitmədi.
  C.A.Robertson Əhdi-Cədiddə gözə çarpmayan çoxlu gözəl epizodlardan
  birini həmin yerdə gördü. Müjdəçi Mark Şimonu İsgəndər və Rufusun atası
  kimi tanıdır (<em>Mark 15:21</em>). Təbii ki, heç kim atanı övladlarına
  görə tanımaz, əgər bu oğullar müjdənin ünvanlandığı cəmiyyətə yaxşı
  tanış deyildilərsə. Etibarlı məlumatlara görə, Mark Müjdəsini Romadakı
  İmanlı Cəmiyyəti üçün yazmışdı. İndi isə Romalılara məktuba nəzər salaq.
  Digər salamlar arasında Paul sonda yazır: «Rəbdə seçmə insan olan Rufusa
  və mənə də analıq edən anasına salam söyləyin» <em>(Romalılara
    16:13</em>). Beləcə Rufus Roma İmanlı Cəmiyyətində o qədər görkəmli
  məsihçi idi ki, Paul onu «Rəbdə seçmə insan olan» adlandırmışdı. Anası
  da Paul üçün o qədər əziz idi ki, ona imanda analıq edən ana
  adlandırmışdı. Ola bilsin, həmin Rufus Kirenalı Şimonun oğlu, anası isə
  Şimonun arvadı idi.</p>
<p>Çox güman, Şimon İsanı seyr edərkən onun nifrəti və qəzəbi təəccüb,
  heyranlıq və sonda imanla əvəzlənmişdi. Beləcə o, Məsihin ardıcılına
  çevrilmiş, ailə üzvləri isə Roma imanlı cəmiyyətində ən görkəmli
  məsihçilər olmuşdular. Ola bilsin, həyatının arzusunun nəhayət
  gerçəkləşəcəyinə, yəni Pasxa bayramını Yerusəlimdə qeyd edəcəyinə ümid
  edən Şimon, iradəsinə zidd olaraq «cinayətkar»ın Çarmıxını daşıyan bir
  adamın vəziyyətinə düşmüşdü. Bu zaman İsanı seyr edərkən qəzəbi və
  nifrəti heyranlıq və imanla əvəzlənmişdi. Əvvəlcə ona alçaldılma kimi
  görünən vəziyyət sonradan onu Xilaskara yönəltmişdi.</p>
<p>İsanın ardınca Onun üçün yas tutan bir qrup qadın gedirdi. O, dönüb
  onlara Özü üçün deyil, onlar üçün ağlamağa icazə verdi, çünki qarşıda
  onları dəhşətli günlər gözləyirdi. Yəhudeyada sonsuzluqdan dəhşətli
  faciə yox idi. Çünki sonsuzluq boşanma üçün əsas idi. Amma elə günlər
  gələcək ki, sonsuz qadınlar övladının olmadığına görə sevinəcəklər. İsa
  yenə də keçmişdə olduğu kimi, indi də Allahın çağırışını rədd edən bu
  şəhərin gələcək məhvini qabaqcadan görürdü. <em>31</em>-ci ayə bir çox
  vəziyyətlərə uyğun gələn atalar sözüdür. Onun mənası belədir: «Əgər
  günahsızlara belə edilirsə, bəs günahkarın aqibəti necə olacaq?»</p>
<p><strong>32-38</strong></p>
<h2 id="onlar-isani-orada-çarmixa-çəkdilər-luka-2332-38">ONLAR İSANI
  ORADA ÇARMIXA ÇƏKDİLƏR (Luka 23:32-38) </h2>
<p>Cinayətkar edam yerinə çatanda onun Çarmıxı yerə qoyulurdu. Adətən,
  Çarmıx «T» hərfi şəklində olurdu. Bununla belə, cinayətkarın başının
  söykənəcək yeri olmurdu. Çarmıx çox da hündür deyildi. Cinayətkarın
  ayaqları yerdən 60-90 sm hündürlükdə qalırdı. Yerusəlimdə bir qrup
  dindar qadın var idi. Onlar həmişə edam yerinə gəlirdilər ki, Çarmıxa
  çəkilmiş adama dəhşətli ağrılarını bir qədər azaldacaq narkotik otlarla
  qarışdırılmış şərab içirtsinlər. İsaya da bu içki təklif olunmuş, lakin
  O, bundan imtina etmişdi (<em>Matta 27:34</em>). O, ən dəhşətli ölümü
  aydın zehinlə qarşılamağa qərar vermişdi. Qurbanın əlləri üst dirək
  boyunca qoyulur və ovucları mismarlanırdı. Ayaqlar isə mıxlanmırdı,
  sadəcə Çarmıxa yüngülcə bağlanırdı. Çarmıxın ortasında çıxıntılı bir
  taxta parçası vardı. Ona yəhər deyilirdi. Çarmıxa çəkilmiş adamın çəkisi
  həmin yəhərə düşürdü, çünki onsuz ovucun içi cırıq-cırıq olardı. Bundan
  sonra Çarmıx qaldırılır və çuxura bərkidilirdi. Çarmıxa çəkilmənin
  dəhşəti onda idi ki, bu edam növü dəhşətli ağrılara səbəb olsa da,
  insanı öldürmək üçün kifayət etmirdi. Qurban günəşin yandırıcı şüaları
  altında və gecə şaxtasında aclıq və susuzluqdan yavaş-yavaş ölümə məhkum
  edilirdi. Elə hallar olurdu ki, cinayətkarlar bir həftə Çarmıxda asılı
  qalır, sonda havalanıb dəlilikdən ölürdülər.</p>
<p>Cinayətkarın paltarı Onu Çarmıxa çəkilməyə aparan dörd Roma əsgərinə
  düşürdü. Hər bir yəhudinin geyimi beş hissədən — altdakı tunikadan,
  xitondan, kəmərdən, səndəldən və çalmadan ibarət idi. Dörd əsgərdən hər
  biri geyimdən özünə bir hissə götürürdü. Beşinci ən böyük hissə — xiton
  idi. O, bir tikişi olmadan bütöv parçadan toxunurdu (<em>Yəhya
    19:23-24</em>). Əgər xiton hissələrə bölünsə, ondan bir şey qalmazdı.
  Budur, Çarmıxın kölgəsində gizlənən əsgərlər püşk atmağa başladılar.
  İsanın yavaş-yavaş dəhşətli əzab içində ölməsi onların vecinə
  deyildi.</p>
<p>Çarmıxdakı yazı küçələrdə edam yerinə gedən cinayətkarın önündə
  aparılan plakatdakı kimi idi.</p>
<p>İsa gözəl sözlər çox söyləmişdi. Lakin onların çox az hissəsi «Ata,
  onları bağışla, çünki nə etdiklərini bilmirlər» sözləri ilə müqayisə
  oluna bilərdi. Məsihçilərin bağışlaması — heyrətamizdir. Stefan daşqalaq
  edilərək öldürüləndə o da belə dua etmişdi: «Ya Rəbb, bunu onlara günah
  sayma» (<em>Həvarilərin İşləri 7:60</em>). Məsihçilərin bağışlaması
  qədər gözəl və nadir heç nə yoxdur. Bağışlamamazlıq ruhu qəlbimizi
  nifrətlə doldurmağa çalışanda, Onu Çarmıxa çəkənlərin bağışlanması üçün
  dua edən Rəbbimizi yada salaq. Həmçinin dostlarına «Amma bir-birinizə
  qarşı xeyirxah, rəhmli olun və Allah Məsihdə sizi bağışladığı kimi, siz
  də bir-birinizi bağışlayın» (<em>Efeslilərə 4:32</em>) deyən Paulu da
  xatırlayaq.</p>
<p>Yəhudilərin bu dəhşətli pisliyi cəhalət üzündən törətmələri
  Əhdi-Cədidin hər yerində qeyd olunur. Bu hadisədən bir qədər sonra Peter
  xalqa deyir: «İndi, ey qardaşlar, bilirəm ki, rəhbərləriniz kimi, siz də
  bunu bilmədən etmisiniz» (<em>Həvarilərin İşləri 3:17</em>). Paul deyir
  ki, onlar İsanı tanımadan Çarmıxa çəkdilər (<em>Həvarilərin İşləri
    13:27</em>).</p>
<p>Böyük Roma imperatoru və stoik Mark Avreli hər səhər deyirdi: «Bu gün
  siz müxtəlif xoşagəlməz insanlarla qarşılaşacaqsınız. Onlar sizi
  incidəcək və təhqir edəcəklər. Ancaq belə yaşaya bilməzsiniz. Çünki siz
  daxilində Allahın Ruhu yaşayan insanlarsınız». Digər insanların ürəyində
  bağışlamazlıq ruhu yaşaya bilər. Başqaları nadanlıq üzündən günah işlədə
  bilər. Amma biz yaxşı bilirik ki, bizə daha çox verilib. Biz Məsihdənik
  və Onun bağışladığı kimi biz də bağışlamalıyıq.</p>
<p><strong>39-43</strong></p>
<h2 id="allahin-padşahliğinin-vədi-luka-2339-43">ALLAHIN PADŞAHLIĞININ
  VƏDİ (Luka 23:39-43)</h2>
<p>Səlahiyyətlilər bilərəkdən İsanın iki məşhur quldur arasında Çarmıxa
  çəkilməsini əmr etdilər. Hər şey qəsdən elə qurulmuşdu ki, İsa camaatın
  gözü qarşısında alçaldılsın və cinayətkarlarla bərabər tutulsun. Tövbə
  edən quldur haqqında müxtəlif əfsanələr var. Onu müxtəlif cür
  adlandırırlar: Dismas, Demasi və Dumaxus. Əfsanələrin birində o,
  yoxsullara kömək etmək üçün varlıları soyan yəhudi Robin Qud kimi təqdim
  olunur. Ən yaxşı əfsanə isə Yusif və Məryəmin Körpə İsa ilə Bet-Lexemdən
  Misirə qaçarkən quldurların hücumuna məruz qalması haqqındadır. Körpə
  İsanı dəstə başçısının oğlu xilas etdi. Uşaq o qədər şirin idi ki, gənc
  oğru Onu tutmağa ürək etmədi və «Ey övladların ən bəxtiyarı, əgər nə
  vaxtsa mənim mərhəmətə ehtiyacım olsa, məni yada sal və bu günü unutma»
  sözləri ilə Onu buraxdı. Budur, Körpə İsanı xilas edən bu gənc oğru
  Onunla yenidən Çarmıxda qarşılaşdı və indi İsa onu xilas etdi.</p>
<p><em>Cənnə</em>t sözü fars dili mənşəlidir. Bu söz <em>divarla əhatə
    olunmuş bağ</em> deməkdir. Fars padşahı öz təbəələrindən birini xüsusi
  şərəfləndirmək istəyəndə, onu bağ ordeninə layiq görürdü, bu da o demək
  idi ki, padşah onu öz bağında gəzmək üçün seçib.</p>
<p>İsa tövbə edən quldura daha böyük şey — əbədi həyat vəd etdi. İsa ona
  Allahın Padşahlığının bağında şərəfli yer vəd etdi. Bununla İsa deyir
  ki, Məsihə üz tutmaq heç vaxt gec deyil. Bəzən biz belə deyirik: «Artıq
  gecdir. Bunun üçün çox qocayam». Amma Məsihə üz tutmaq haqqında bunu heç
  vaxt deyə bilmərik. Nə qədər ki, insanın ürəyi döyünür, Məsihin çağırışı
  qüvvədədir. Şair atdan yıxılaraq ölən adam haqqında belə yazır.</p>
<p>Üzəngi ilə yer arasında</p>
<p>Bağışlanmaq üçün dua etdim,</p>
<p>Bağışlanmanı aldım.</p>
<p>Nə qədər ki sağıq, tövbə edə bilərik.</p>
<p><strong>44-49</strong></p>
<h2 id="uzun-günün-sonu-luka-2344-49">UZUN GÜNÜN SONU (Luka
  23:44-49)</h2>
<p>Hər cümlədə bir hadisə əks olunur.</p>
<p>1. İsa Məsih Çarmıxda öləndə hər yeri qaranlıq bürüdü. Sanki günəşin
  özü bədxahların əməllərinə tab gətirə bilmədi. İnsanlar Məsihi qovmağa
  çalışanda, dünya qaranlığa qərq olur.</p>
<p>2. Məbəddəki pərdə iki yerə bölündü. Bu, Müqəddəslərin Müqəddəsini,
  Allahın hüzuru olduğu yeri ayıran bir pərdə idi. Oraya baş kahindən
  başqa heç kim girə bilməzdi. Özü də ildə yalnız bir dəfə, Kəffarə
  günündə. Allahın hüzuruna girişi bağlayan qapı sanki hamı üçün açıldı.
  Əvvəllər gizli olan Allahın ürəyi indi sanki hamıya açıq idi. İsanın
  doğulması, yaşayışı və ölümü Allahı insanlardan gizlədən pərdəni ikiyə
  böldü. İsa dedi: «Məni görən, Atanı görmüş olur» (<em>Yəhya 14:9</em>).
  İnsanlar Çarmıxda heç vaxt olmadığı kimi Allahın məhəbbətini
  gördülər.</p>
<p>3. İsa uca səslə nida etdi. Bu barədə üç Müjdədə danışılır (<em>Matta
    27:50; Mark 15:37</em>). Yəhya isə İsanın uca səslə nida etdiyini
  vurğulamır. O deyir ki, İsa öləndə «Tamam oldu!» deyə nida etdi
  (<em>Yəhya 19:30</em>). <em>Tamam oldu</em> sözü həm yunan, həm də arami
  dillərində eyni sözdür. <em>Tamam oldu</em> və uca səslə nida, əslində,
  eyni şeydir. İsa qələbə nidası ilə öldü. O, diz çöküb məğlubiyyəti
  etiraf etməyə məcbur edilən insan kimi <em>tamam oldu</em> deyə
  pıçıldamadı. O, düşmənlə son döyüşünü başa vurub, böyük, əzəmətli
  vəzifəsini təntənəli şəkildə yekunlaşdıraraq, bu sözü fateh kimi bəyan
  etdi. Həm Çarmıxa çəkilmiş, həm də qalib Məsih «Tamam oldu!» dedi.</p>
<p>4. İsa dilində «Ey Ata! Ruhumu Sənin əlinə verirəm» duası ilə öldü.
  Bu, <em>Zəbur 31:5</em>-dən olan ayədir. Sadəcə <em>ey</em> <em>Ata</em>
  sözü əlavə olunub. Bu, yəhudi anaların axşam duasında uşaqlarına
  öyrətdikləri ayə idi. Eynilə analarımızın bizə öyrətdikləri kimi.</p>
<p>Gecənin sükutunda dincəlməyə gedirəm,</p>
<p>Həm bədəni, həm də ruhumu Sənin əlinə verirəm.</p>
<p>«Ruhumu Sənin əlinə verirəm». İsa bu ayəyə <em>Ata</em> sözü əlavə
  etməklə onu daha da mənalandırdı. Hətta İsa Çarmıxda belə atasının
  qucağında yuxuya gedən uşaq kimi öldü.</p>
<p>5. Yüzbaşı və camaat İsanın ölümündən çox təsirlənmişdi. İsa ölümü
  ilə həyatda nail ola bilmədiklərini yerinə yetirdi — insanların qəddar
  qəlblərini sındırdı. Artıq Onun «Mən yerdən yuxarı qaldırılsam, bütün
  insanları Özümə cəzb edəcəyəm» sözləri gerçəkləşirdi. O, canını
  tapşırdığı anda Çarmıxın maqnit təsiri özünü göstərdi.</p>
<p><strong>50-56</strong></p>
<h2 id="isaya-öz-qəbrini-verən-adam-luka-2350-56">İSAYA ÖZ QƏBRİNİ VERƏN
  ADAM (Luka 23:50-56)</h2>
<p>Adətə görə, cinayətkarların cəsədləri, ümumiyyətlə, basdırılmır,
  itlər və yırtıcı quşlar tərəfindən parçalanmağa buraxılırdı. Lakin
  Arimateyalı Yusif İsanın cəsədini belə bir alçalmaqdan xilas etdi. Həmin
  gün vaxt çox az idi. İsa cümə günü Çarmıxa çəkilmişdi. Yəhudi Pasxası —
  bizim Şənbəmizdir. Amma yəhudilərdə gün axşam saat 6-da başlayır. Başqa
  sözlə, Şənbə cümə günü axşam saat 6-da başlayırdı. Buna görə də qadınlar
  yalnız İsanın cəsədinin harada qoyulduğunu görə bildilər. Sonra evə
  gedib ətir və məlhəm hazırladılar. Başqa heç nə etmədilər, çünki qanun
  saat 6-dan sonra işləməyi qadağan edirdi.</p>
<p>Arimateyalı Yusif çox maraqlı bir insan idi. Ola bilsin, onun
  həyatında böyük faciə baş vermişdi. O, İsaya öz qəbrini verdi. O, Ali
  Şuranın üzvü idi. Lakin İsanın Çarmıxa çəkilməsi barədə qərar veriləndə,
  o, Ali Şurada iştirak etməmişdi. Eyni zamanda heç yerdə onun İsanın
  edamı əleyhinə danışdığı deyilmir. Bəlkə də razılaşmadığı hadisələrin
  gedişini dəyişdirə bilməyəcəyini anlayaraq, susmuş və ya zalı tərk
  etmişdi. Hətta o dillənsəydi, nə dəyişərdi? Nifrətin açıq şəkildə ifadə
  olunduğu yığıncaqda bir səs İsanın lehinə olsaydı, İsanı çoxmu
  ruhlandırardı? Lakin Yusif İsanın ölümünə qədər gözlədi, sonra öz
  qəbrini Ona verdi. Bu bizim də faciəmizdir. Çox vaxt biz insanın
  sağlığında təqdim etməli olduğumuz gülləri onun məzarına düzürük. Ona
  nekroloqlar yazır, məclislərdə yaxşılıqlarını sadalayır, onu tərifləyir
  və təşəkkür edirik, halbuki bunları sağlığında etməli idik. Çox vaxt
  bunları etmədiyimizə görə peşmançılıq hissi yaşayırıq. Diriyə bir söz —
  ölüyə min tərifdən yaxşıdır.</p>
