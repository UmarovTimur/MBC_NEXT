<h1>3-cü fəsil</h1>
<p><strong>1-6</strong></p>
<h2 id="allahin-elçisi-luka-31-6">ALLAHIN ELÇİSİ (Luka 3:1-6)</h2>
<p>Luka Vəftizçi Yəhyanın meydana çıxmasını tarixin ən mühüm
  hadisələrindən biri hesab edir. Luka üçün bu, o qədər əhəmiyyətli idi
  ki, o, Yəhyanın meydana çıxmasını altı fərqli şəkildə təsvir edir.</p>
<ol type="1">
  <li>
    <p>Tiberi Avqustun varisi idi, buna görə də Roma İmperiyasında
      ikinci ən əhəmiyyətli adam idi. Artıq eramızın <em>11-ci və ya 12-ci
        illərində</em> Avqust onu hakimiyyətinə şərik etdi, lakin Tiberi yalnız
      14-cü ildə təkbaşına hökmdar oldu. Buna görə də onun hakimiyyətinin on
      beşinci ili 28-29-cu ilə təsadüf edir. Luka Vəftizçi Yəhyanın ortaya
      çıxmasını o dövrün adət-ənənələrinə uyğun olaraq Roma imperatorunun
      hökmdarlığı fonunda müəyyən edir.</p>
  </li>
  <li>
    <p>Luka sonrakı üç tarixi İsraildə tetrarxların hökm sürdüyü siyasi
      quruluşla əlaqələndirir. Dörd bölgəyə bölünən Fessali və Qalileya kimi
      əyalətlərdə hökmdar <em>tetrarx</em> titulu daşıyırdı. Sonralar bu sözün
      mənası genişlənmiş və ümumiyyətlə, istənilən ərazinin hökmdarını
      bildirməyə başlamışdır. Təxminən 40 il padşahlıq edən Böyük Hirod
      eramızdan əvvəl 4-cü ildə vəfat etdi. O, səltənətini üç oğlu arasında
      bölüşdürdü. Bu da ilk dəfə Roma hökuməti tərəfindən qəbul
      edildi.</p>
  </li>
</ol>
<p>a) Hirod Antipa Qalileyanı və Pereyanı miras aldı. O, eramızdan əvvəl
  4-cü ildən eramızın 39-cu ilinə qədər padşahlıq etmişdir. Buna görə də
  İsanın həyatı Hirodun padşahlığı dövründə və Qalileyanın sərhədləri
  daxilində keçmişdi.</p>
<p>b) Hirod Filip İtureyanı və Traxonitis bölgəsini miras aldı. O,
  eramızdan əvvəl 4-cü ildən eramızın 33-cü ilinə qədər hökmranlıq etdi.
  Qeysəriyyə Filipin şərəfinə Filip Qeysəriyyəsi adlandırıldı, çünki
  şəhəri o, tikdirmişdi.</p>
<p>c) Arxela Yəhudeya, Samariya və İdumeyanı miras aldı. O, çox pis
  padşah idi. Yəhudilər axırda bezib onu taxtdan salmaq xahişi ilə Romaya
  üz tutdular və Roma Yəhudeyadakı daimi iğtişaşlardan narazı qalaraq,
  Yəhudeyaya vali təyin etdi. Nəticədə romalılar Yəhudeyaya birbaşa
  nəzarət etməyə başladılar. Həmin dövrdə ⸻ 25-37-ci illərdə Yəhudeyanın
  valisi Ponti Pilat idi. Beləliklə, Luka bir cümlə ilə bizə vaxtilə Böyük
  Hiroda məxsus olan səltənətin bölünməsinin təsvirini verir.</p>
<p>3) Lisaniya haqqında heç nə məlum deyil.</p>
<p>4) Luka dünya əhəmiyyətli hadisələri və İsraildəki daxili siyasətin
  ən mühüm məqamlarını qeyd edərək, İsrailin dini həyatına nəzər salır və
  baş kahinlər ⸻ Xanan və Qayafanın dövründə Vəftizçi Yəhyanın zühur
  etdiyini qeyd edir. Lakin heç vaxt eyni vaxtda iki baş kahin olmamışdır.
  Bəs bu iki adı verməklə Luka nə demək istəyir? Baş kahin yəhudi
  cəmiyyətinin həm mülki, həm də dini rəhbəridir. Qədim dövrlərdə baş
  kahin vəzifəsi irsi və ömürlük idi. Lakin romalıların gəlişi ilə bu
  vəzifə hər cür intriqaların obyektinə çevrildi. Bütün bunların
  nəticəsində bizim eradan əvvəl 37-ci ildən bizim eranın 26-cı ilinə
  qədər olan dövrdə iyirmi səkkiz baş kahin dəyişmişdi. Xanan bizim eranın
  7-ci ilindən 14-cü ilinə qədər baş kahinlik etmişdi. Bizi maraqlandıran
  dövrdə o, vəzifədə deyildi, lakin ondan sonra onun dörd oğlu baş kahin
  oldu, Qayafa isə onun kürəkəni idi. Qayafa vəzifə etibarilə baş kahin
  olsa da, əslində, hakimiyyətə Xanan nəzarət edirdi. Təsadüfi deyil ki,
  həbs olunduqdan dərhal sonra İsa ilk dəfə Xananın yanına gətirildi
  (<em>Yəhya 18:13</em>), baxmayaraq ki, həmin vaxt o, vəzifədə deyildi.
  Buna görə də Luka öz adını Qayafanın adı ilə əlaqələndirdi: Qayafa baş
  kahin olsa da, Xanan Yəhudeyanın dini cəhətdən ən nüfuzlu şəxs olaraq
  qalırdı.</p>
<p><em>4-6</em>-cı ayələr <em>Yeşaya 40:3-5</em>-dən götürülən sitatdır.
  Şərqdə padşah öz rəiyyətini yoxlamaq istəyəndə yolları qaydaya salsın
  deyə xalqa xəbərdarlıq etmək üçün adam göndərirdi. Beləcə Vəftizçi Yəhya
  Padşahın elçisi kimi təqdim olunur. Yəhya insanların ürəklərini və
  həyatlarını hazırlaması üçün onlara çağırış edərək «Budur, Rəbb gəlir,
  Rəbbin yolunu hazırlayın», yəni həyat tərzinizi dəyişin deyir.
  Həyatımızdan istifadə etməsi üçün onu Rəbbə verməyə borcluyuq.</p>
<p><strong>7-18</strong></p>
<h2 id="vəftizçi-yəhya-tövbəyə-çağirir-luka-37-18">VƏFTİZÇİ YƏHYA
  TÖVBƏYƏ ÇAĞIRIR (Luka 3:7-18)</h2>
<p>Bu hissədə Vəftizçi Yəhyanın təbliği yer alır.</p>
<p>Yəhya səhrada yaşayırdı. Səhra kolluqlar və quru kövşənliklə<a href="#fn4" class="footnote-ref" id="fnref4"
    role="doc-noteref"><sup>4</sup></a> örtülmüşdü. Bəzən bir qığılcımdan
  səhra alovlanır, zəhərli ilanlar dəhşət içində sürünə-sürünə
  yuvalarından və torpağın çatlarından çıxırdı. Yəhya vəftiz olunmaq üçün
  yanına gələn bəzi insanları onlarla müqayisə edirdi.</p>
<p>Yəhudilər Allahın planlında xüsusi yer tutduqlarına şübhə etmirdilər.
  Onlar inanırdılar ki, Allah başqa millətləri bir ölçü, yəhudiləri isə
  başqa ölçü ilə mühakimə edəcək. Onlar elə düşünürdülər ki, insan yəhudi
  olduğuna görə Allahın hökmündən azad olur. Onların fikrincə, İbrahimin
  oğlu Allahın hökmündən azaddır. Vəftizçi Yəhya isə onlara deyirdi ki,
  irqi imtiyazların heç bir əhəmiyyəti yoxdur, Allah insanı mənşəyinə görə
  deyil, həyatına görə mühakimə edəcək.</p>
<p>Yəhyanın təbliği üç səbəbə görə vacibdir:</p>
<p>1) Bu təbliğ insanlara sahib olduqlarını paylaşmağı öyrətməklə
  başlayır. Bu, ictimai əmr idi. Mənası da o idi ki, başqaları korluq
  çəkdiyi halda, Allah çox şeydən həzz alan insanı heç vaxt
  bağışlamayacaq.</p>
<p>2) Bundan əlavə, bu təbliğ insandan tələb edir ki, o öz işindən əl
  çəkməsin, çalışqanlıqla öz xilasına töhfə versin. Qoy vergiyığan layiqli
  vergiyığan kimi qalsın; əsgər yaxşı əsgər olsun. İnsan Allaha onu
  yerləşdirdiyi yerdə qulluq etməlidir.</p>
<p>Zənci mahnılarından birinin sözlərində belə deyilir.</p>
<p>Bir Padşah və Uca Rəbb var, O, tezliklə gələcək.</p>
<p>O gələndə məni əlimdə kərki ilə pambıqda görəcək.</p>
<p>Mən Onun səmavi ordusunun səsini eşidəcəyəm,</p>
<p>O gələndə məni əlimdə kərki ilə pambıqda görəcək.</p>
<p>Bir nəfəri kənara atdılar və onu işgəncə ilə öldürdülər.</p>
<p>O gələndə məni əlimdə kərki ilə pambıqda görəcək.</p>
<p>Ona nifrət etdilər, rədd etdilər, xor baxdılar, Çarmıxa çəkdilər.</p>
<p>O gələndə məni əlimdə kərki ilə pambıqda görəcək.</p>
<p>O gələndə müqəddəslər və mələklər başına tac qoyacaqlar,</p>
<p>«Rədd edilmiş adama hosanna» deyə oxuyacaqlar.</p>
<p>O gələndə, mən də pambıqda Onun önündə diz çökəcəyəm.</p>
<p>Yəhya əmin idi ki, insan ən yaxşı halda öz işi ilə Allaha xidmət edə
  bilər.</p>
<p>3) Yəhya yalnız Allahın elçisi olduğunu bilirdi. Padşahın gəlişi hələ
  qabaqdadır, mühakiməsi də Özü ilə gələcək. Kürək böyük yastı taxtadan
  ibarət idi; biçilmiş taxıl kürəklə havaya atılırdı, ağır olan buğda yerə
  düşür, samanı isə külək aparırdı. Saman taxıldan ayrıldığı kimi, Padşah
  da salehləri günahkarlardan ayıracaq.</p>
<p>Beləliklə, Vəftizçi Yəhya hökm gününün təsvirini verdi. Əgər insan
  Allah, qonşuları qarşısında borcunu yerinə yetiribsə, vicdanla gündəlik
  işinin öhdəsindən gəlibsə, belə bir hökmü sakitcə gözləyə bilərdi.</p>
<p>Vəftizçi Yəhya bütün dövrlərin ən uğurlu təbliğatçılarından biri idi.
  Günlərin bir günü məşhur xütbədən sonra keşişi təbrik edəndə, o
  soruşmuşdu: «Vəz kimə necə təsir etdi?» Vəftizçi Yəhya insanları hərəkət
  etməyə çağırırdı. O, dini incəliklərdən yox, həyatdan danışırdı.</p>
<p><strong>19-20</strong></p>
<h2 id="vəftizçi-yəhyanin-həbsi-luka-319-20">VƏFTİZÇİ YƏHYANIN HƏBSİ
  (Luka 3:19-20)</h2>
<p>Vəftizçi Yəhya ədalətli həyat tərzini kəskin və açıq şəkildə təbliğ
  edirdi. Beləliklə, o özünə problem yaratdı. Hirod onun həbs olunmasını
  əmr etdi. İosif Flavi deyir ki, Hirod «xalq üzərində böyük təsiri olan
  Yəhyanın xalqı özünə tabe etdirəcəyindən və üsyana başlayacağından
  qorxurdu. Çünki xalq onun dediyi hər şeyi etməyə hazır görünürdü». Bu,
  sözsüz ki, həqiqətdir. Lakin Əhdi-Cədid müəllifləri daha ciddi səbəb
  göstərirlər. Hirod Aqrippa Hirodiya ilə evləndiyinə görə Yəhya onu
  məzəmmət elədi.</p>
<p>Həmin evlilikdə münasibətlər çox mürəkkəbdir. Böyük Hirodun çoxlu
  arvadı var idi. Hirodiya ilə evlənən və Yəhyanı həbs edən Hirod Antipa
  Böyük Hirodun və samariyalı qadın Malfakanın oğlu idi. Hirodiya Böyük
  Hirodun və Mariamnanın oğlu Aristovulusun qızı idi. Gördüyümüz kimi,
  Böyük Hirod öz hökmranlığını Arxela, Hirod Antipa və Hirod Filip
  arasında bölmüşdü. Böyük Hirodun başqa bir arvadından başqa bir oğlu var
  idi, onun da adı Mariamna idi. Mariamna baş kahin Şimonun qızı idi.
  Mariamnanın oğlu Hirod atasının mülkündən pay almadı, Romada fərdi
  olaraq yaşadı və Hirodiya ilə evləndi. Əslində, o, Hirodiyanın əmisi
  idi, çünki həm o, həm də atası Aristovul Böyük Hirodun müxtəlif
  arvadlardan olan oğulları idi. Hirod Antipa Romaya səfərlərinin birində
  Hirodiyanı yoldan çıxartdı, onu ögey qardaşından ayırdı və onunla
  evləndi. O, eyni zamanda onun gəlini idi, yəni ögey qardaşının arvadı və
  qardaşı qızı idi, başqa sözlə, digər ögey qardaşı Aristovulusun qızı
  idi.</p>
<p>Bütün bunlar yəhudilərə son dərəcə iyrənc görünürdü, çünki bütün
  normalara zidd idi. Şərqdə zalım hökmdarı qınamaq təhlükəli idi, lakin
  Yəhya buna cəsarət etdiyinə görə tutuldu və Ölü dənizin sahilindəki
  Maxeron qalasında həbs edildi. Səhra adamını yeraltı zindana salmaqdan
  daha qəddar bir şey düşünmək mümkün deyildi. Bundan əlavə, onun başı
  narazı Hirodiyanı razı salmaq üçün kəsilmişdi (<em>Matta 14:5-12; Mark
    6:17-29</em>).</p>
<p>Həqiqəti demək həmişə təhlükəlidir. Amma özünü haqqa xidmətə həsr
  edən insan ömrünü həbsxanada başa vursa da və ya edam olunsa da, son
  nəticədə qalibdir. Bir dəfə Şotlandiya hökmdarı qraf Morton islahatçı
  Endryu Mellvili hədələyərək demişdi: «Sizin yarınızı asıb və ya ölkədən
  çıxarmayana qədər bu ölkədə sakitlik olmayacaq». Mellvili isə
  hədə-qorxuya belə cavab vermişdi: «Əlahəzrət, siz öz saray əyanlarınızı
  belə qorxuda bilərsiniz. Mənim üçün havada və ya yerdə çürüməyimin fərqi
  yoxdur. Allaha şükür olsun ki, Onun həqiqətini asmaq və ya qovmaq sizin
  səlahiyyətinizdə deyil». Platon bir dəfə demişdi ki, müdrik insan həmişə
  haqsızlıq etməkdənsə, haqsızlığa məruz qalmağı üstün tutur. İnsan
  özündən soruşmalıdır ki, son nəticədə kimin yerində olmaq istərdi ⸻
  Hirod Antipanın, yoxsa Vəftizçi Yəhyanın?</p>
<p><strong>21-22</strong></p>
<h2 id="isanin-vəftizi-luka-321-22">İSANIN VƏFTİZİ (Luka 3:21-22)</h2>
<p>Kilsə mütəfəkkirləri həmişə «Nəyə görə İsa vəftiz olunmaq üçün
  Yəhyanın yanına getdi?» sualına cavab axtarıblar. Yəhyanın vəftizi ⸻
  tövbə vəftizi idi, biz isə İsanın günahsız olduğunu yaxşı bilirik. Bəs
  onda nəyə görə İsa vəftiz olunmağa getdi? Erkən İmanlı Cəmiyyətində elə
  zənn edirdilər ki, O, bunu anasının xahişi ilə, onu razı salmaq üçün
  etmişdi. Amma bunun başqa səbəbi var idi.</p>
<p>Hər bir insanın həyatında bütün ömrünə xüsusi məna verən müəyyən
  mərhələlər, həlledici məqamlar olur. İsanın həyatında da belə oldu. Biz
  İsanın bütün həyatına təkrar-təkrar baxmaq məcburiyyətindəyik. İlk vacib
  məqam Onun on iki yaşında ikən Yerusəlimdəki Məbədi ziyarət etməsi və
  əhəmiyyətini dərk etməsi oldu. Vəftizçi Yəhyanın peyda olduğu vaxt
  İsanın təxminən otuz yaşı var idi (<em>Luka 3:23</em>). Yəni ən azı on
  səkkiz il keçmişdi. Bu müddət ərzində O, yer üzündəki müstəsna
  vəzifəsini daha dərindən dərk etmişdi. Buna baxmayaraq, O, Nazaretli
  kənd dülgəri olaraq qalmışdı. Çünki bir gün Nazaretlə vidalaşacağını və
  Özünü böyük missiyasına həsr edəcəyini bilirdi.</p>
<p>Yəhya peyda olanda insanlar onu dinləmək və vəftiz olunmaq üçün
  dəstə-dəstə gəldilər. Bütün ölkədə <em>Allaha misli görünməmiş maraq
    yaranmışdı</em>. Elə bu vaxt <em>İsa anladı ki, Onun zamanı çatıb</em>.
  Məsələ İsanın Özünü günahkar hiss etməsi və ya tövbə etmək istəyinin
  yaranmasında deyildi. Yəhya şəhadət edir ki, o, Məsihin İsrailə zahir
  olması üçün su ilə vəftiz etməkdən ötrü gəlib (<em>Yəhya 1:31</em>).
  Məsihin vəftizi Onun üçün də, İsrail üçün də böyük əhəmiyyət kəsb
  edirdi. Vəftizçi Yəhya Onun haqqında Müqəddəs Ruhla vəftiz edən Allahın
  Quzusu kimi şəhadət edir (<em>Yəhya 1:29-32-33</em>). Səmavi Ata Onun
  haqqında Oğlu kimi şəhadət edir. O, vəftiz olunanda <em>Allah Onunla
    danışdı</em>. Səhv etməyin: vəftiz zamanı baş verənlər həm də İsanın
  şəxsi təcrübəsi idi. Allahın səsi Ona çatdı və Allahın Ondan razı
  olduğunu bildirdi. Ancaq Allahın səsi daha çox şey etdi: Onun bütün
  yolunu qabaqcadan göstərdi.</p>
<p>Allah Ona dedi: «Sən Mənim Sevimli Oğlumsan, Səndən razıyam». Bu
  ifadə iki hissədən ibarətdir «<em>Sən Mənim Sevimli Oğlumsan</em>» ⸻
  <em>Zəbur 2:7</em>-dən olan hissə. Bu ayə həmişə Məsihi Padşah kimi
  təsvir olunduğunu göstərir. «<em>Səndən razıyam</em>» ifadəsi <em>Yeşaya
    42:1</em>-in bir hissəsidir və <em>Yeşaya 53</em>-cü fəsildə həyatı
  iztirabla başa çatan Rəbbin xidmətçisinin təsviridir. Bu onu göstərir
  ki, İsa vəftiz olunarkən, birincisi, Allahın məsh olunmuş Padşahının
  Məsih olduğunu bir daha dərk etdi. İkincisi, O dərk etdi ki, bu Onu
  iztirablara və Çarmıxa aparacaq. Çarmıx İsanın taleyində gözlənilməz hal
  olmadı: O, missiyasını dərk etdiyi andan qarşıda Onu Çarmıx
  gözləyəcəyini bilirdi.
</p>
<p><strong>23-38</strong></p>
<h2 id="isa-məsihin-nəsil-şəcərəsi-luka-123-38">İSA MƏSİHİN NƏSİL
  ŞƏCƏRƏSİ (Luka 1:23-38)</h2>
<p>Bu hissə dərin məna ifadə edən bir fikirlə başlayır. Burada deyilir
  ki, İsa xidmətə başlayanda ən azı otuz yaşında idi. Dünyanın Xilaskarı
  olmaq missiyasını dərk etdiyi halda, nəyə görə İsa otuz ilini Nazaretdə
  keçirdi? Deyilənə görə, Yusif gənc ikən ölmüşdü və İsa anasına, kiçik
  bacılarının qayğısına qalmalı olmuş, onlar böyüyənə qədər Nazareti tərk
  etmək haqqını Özündə hiss etməmişdi. Səbəb hər nə olursa-olsun, bir şey
  aydındır ki...</p>
<ol type="1">
  <li>
    <p>İsa dünyanı xilas etmək kimi böyük vəzifəni üzərinə götürməzdən
      əvvəl ailəsində daha təvazökar xarakterli müxtəlif tapşırıqları yerinə
      yetirməli idi. İsa ailəsinin gündəlik ehtiyaclarının öhdəsindən
      gəlməklə, Özünü üzərinə düşəcək böyük tapşırığa hazırlayırdı. O,
      talantlar haqqında məsəli danışarkən sadiq xidmətçilərinə deyir:
      «Afərin, yaxşı və sadiq qulum! Sən xırda işlərdə sadiq oldun, səni böyük
      işlər üzərinə qoyacağam» (<em>Matta 25:21-23</em>). Bunu deyəndə, O,
      şübhəsiz ki, Öz təcrübəsindən də danışırdı. Kimsə ölmüş anası haqqında
      belə demişdi: «Onun həyatına baxanda yarımçıq qalan kiçik bir şey də
      görmürəm». İsa bütün sadə işləri sədaqətlə yerinə yetirdiyi üçün Ona
      dünyada ən böyük vəzifə verildi.</p>
  </li>
  <li>
    <p>O Öz təlimini əməllərində göstərə bilirdi. Əgər O, heç bir
      qohumluq əlaqəsi və öhdəliyi olmayan səfil biri olsaydı, insanlar Ona
      deyə bilərdi: «Sənin insani vəzifələr və münasibətlər haqqında danışmağa
      nə haqqın var? Məgər sən onları nə vaxtsa yerinə yetirmisən?» Amma İsa
      təkcə «Öyrətdiyim kimi yaşa» demirdi, «Mənim etdiyim kimi et» deyirdi.
      Tolstoy həmişə sevgi ilə yaşamaqdan danışırdı. Lakin arvadı onun
      haqqında bunları demişdi: «Onun içində isti münasibət çox azdır. Onun
      mehribanlığı ürəkdən deyil, yalnız prinsiplərindən irəli gəlir. Onun
      tərcümeyi-halında fəhlələrə vedrələrlə su daşımaqda necə kömək etdiyi
      yazılacaq. Amma heç kim bilməyəcək ki, o, heç vaxt arvadının
      dincəlməsinə imkan verməyib, otuz iki ildə bir dəfə də olsun uşağına su
      verməyib, bir neçə dəqiqə çarpayısının yanında oturmayıb ki, mən də bir
      az dincəlim». Heç kim İsa haqqında belə bir şey deyə bilməzdi. İsa nəyi
      təbliğ edirdisə, onu də tətbiq edirdi.</p>
  </li>
</ol>
<p>3) İnsanlara kömək etmək üçün onların necə yaşadıqlarını bilmək
  lazımdır. İsa Nazaretdə otuz il yaşadığı üçün insanın gündəlik çörəyini
  necə qazandığını, işləyən adamın sabahkı günə necə ümidsiz olduğunu
  yaxşı bilirdi, borclarını ödəməkdən imtina edən pis müştəriləri
  tanıyırdı. İlahi təcəssümün möcüzəsi ondan ibarətdir ki, həyatda İsanın
  bilmədiyi heç bir problem yoxdur.</p>
<p>Burada İsanın şəcərəsi yer alır. Yəhudilər şəcərə ilə
  maraqlanırdılar. Xüsusən də yəhudi kahinlərinin Harunun nəslindən
  olduğunu sübut edən şəcərə ilə. Onlar salnamələrlə birlikdə
  saxlanılırdı. Ezra və Nehemyanın dövründə biz öz şəcərələrini təqdim edə
  bilmədiklərinə görə vəzifəsini itirmiş kahinlər haqqında oxuyuruq
  (<em>Ezra 2:62; Nehemya 7:63-65</em>).</p>
<p>Lakin İsa Məsihin burada verilmiş şəcərəsinin özəlliyi onun <em>Matta
    1:1-17</em>-də verilmiş şəcərəsindən fərqliliyindədir. Bu şəcərənin
  özəlliyi həm də ondadır ki, yalnız Luka İbrahimdən Adəmə qədər İsanın
  nəsil şəcərəsini aydın şəkildə göstərir. İbrahimdən Davuda qədər nəsil
  şəcərəsi Luka və Mattada eynidir, lakin Davuddan Yusifə qədər fərqlidir.
  İnsanlar Əhdi-Cədidi öyrənməyə başlayandan bəri bu fərqləri izah etməyə
  çalışırlar.</p>
<p>Ən qədim izahatlardan biri budur ki, Mattanın qeyd etdiyi İsa Məsihin
  nəsil şəcərəsi ⸻ İsanın atalığı İbrahim oğlu Yusifdən miras aldığı
  padşah şəcərəsidir. Bütün şəcərədə ilahi məntiq hiss olunur. Qeyd edək
  ki, kişi nəslindən keçən bu şəcərədə Matta 39 dəfə «törədi» sözünü
  işlədir: «İbrahimdən İshaq, İshaqdan Yaqub törədi»... və beləliklə, 28
  nəsil sadalanır. Ancaq Müqəddəs Ruhdan ilham almış müjdəçi Matta
  «Yaqubdan Məryəmin əri Yusif törədi. Məryəmdən də Məsih adlanan İsa
  doğuldu» yazmaqla, Məsihin İsrailin padşahı olaraq İbrahimin, Davudun,
  Süleymanın nəslindən gəldiyini göstərir.</p>
<p>Lukada Məsihin şəcərəsi Məryəmin nəslindən keçir. Diqqət yetirin ki,
  Məryəmin şəcərəsi, Mattada olduğu kimi, Davud üzrə Süleymanla deyil,
  Davudun başqa oğlu Natanla gedir. Bununla da aydın olur ki, həm Yusif,
  həm də Məryəm ⸻ İbrahimin nəslindən və Davudun padşah nəslindəndir. Buna
  görə də mələk Məryəmə dedi: «...Rəbb Allah Ona atası Davudun taxtını
  verəcək. O, Yaqub nəslinin üzərində əbədi olaraq Padşah olacaq və Onun
  Padşahlığının sonu olmayacaq» <em>(Luka</em> 1:32-33).</p>
<p>İsanın şəcərəsi ilə bağlı aşağıdakı iki məqamı da qeyd etmək
  lazımdır:</p>
<p>1) Lukada İsanın bir insan olaraq mənşəyi vurğulanır. Bu Onun
  insanlar arasında bir insan olduğunun əsl həqiqətinə diqqət çəkir. O,
  illüziya və ya yarımtanrı deyildi. İnsanları xilas etmək üçün O, sözün
  əsl mənasında, insan olmuşdu.</p>
<p>2) Matta nəsil şəcərəsini sıralayarkən İbrahim peyğəmbərdə dayanır.
  Luka isə Adəmə qədər gedib çıxır. Mattaya görə, İsa yəhudilərə aiddir;
  Luka üçün O, bütün bəşəriyyətə aiddir, çünki mənşəyi yəhudiliyin
  banisinə deyil, bütün bəşəriyyətin atasına aparır. Luka hətta İsanın
  bütün əcdadlarına münasibətdə milli və irqi sərhədləri aradan
  qaldırır.</p>
