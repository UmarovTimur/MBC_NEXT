<h1>1-ci fəsil</h1>
<p><strong>1-4</strong></p>
<h2 id="tarixçinin-ön-sözü-luka-11-4">TARİXÇİNİN ÖN SÖZÜ (Luka
  1:1-4)</h2>
<p>Lukanın ön sözü ilk üç ayədə unikaldır, çünki burada ilk dəfə müəllif
  özü səhnəyə daxil olur və «mən» əvəzliyindən istifadə edir. Bu hissədə
  üç şeyə diqqət yetirilməlidir:</p>
<p>1) Bu, bütün Əhdi-Cədiddə yunan dilində yazılmış ən gözəl hissədir.
  Luka burada eynilə böyük yunan tarixçilərinin istifadə etdikləri ön söz
  formasından istifadə edir. Məsələn, Herodot öz yazılarına belə başlayır:
  «Bu, Halikarnaslı Herodotun tədqiqatının nəticəsidir». Sonrakı tarixçi
  Halikarnaslı Dionisi öz tarixinin lap əvvəlində belə yazır: «Yazmağa
  başlamazdan əvvəl mən bir qədər tanış olduğum ən bilikli insanların
  ağzından, qismən də romalıların yazdığı və təriflədikləri hekayələrdən
  məlumat topladım». Luka da onun üçün əlçatan olan ən yaxşı nümunələri
  istinad edərək öz kitabına ahəngdar yunan dili ilə başlayır. Görünür,
  Luka fikirləşirdi ki, o, dünyanın ən böyük tarixini yazır, buna görə də
  yalnız ən yaxşı formada yazılmalıdır. Qədim əlyazmaların bəziləri çox
  gözəl tərtib edilmiş, nazik bənövşəyi perqament üzərində gümüş
  mürəkkəblə yazılmışdır; çox vaxt mirzə Allahın və ya İsa Məsihin adını
  qızılla qeyd edirdi. Doktor Borem hər cümə günü maaş zərfindən ən yeni
  və par-par parıldayan sikkələri çıxaran və bazar günü ianə qabına atmaq
  üçün kənara qoyan yaşlı işçidən danışır. Tarixçinin, mirzənin, fəhlənin
  eyni məqsədi vardı: İsa ən yaxşısına layiqdir. Onlar əllərindəkinin ən
  yaxşısını Uca Yaradana verdilər.</p>
<p>2) Maraqlıdır ki, Luka ona qədər yazılanlarla kifayətlənmədi. O
  özündən yazmağı lazım bildi. Həqiqi din heç vaxt başqa mənbələrdən
  götürülə bilməz, o, həmişə dərin şəxsi kəşf, açıqlama olub. Professor
  Artur Qossip deyirdi ki, hər dörd Müjdə böyük əhəmiyyət kəsb edir, lakin
  onlardan daha üstün olanı bizim şəxsi təcrübəmizin diktə etdiyi Xoş
  Xəbərdir. Luka da İsa Məsihi özü üçün kəşf etmişdi.</p>
<p>3) Müqəddəs Kitabda Müqəddəs Yazıların ilahi ilham olduğunu bu qədər
  aydın şəkildə nümayiş etdirən başqa bir kitab yoxdur.</p>
<p>Heç kim bu kitabın ilahi ilhamın nəticəsi olduğunu inkar etməyəcək,
  lakin buna baxmayaraq, Luka onun ən diqqətli tədqiqatın nəticəsi
  olduğunu vurğulamaqla başlayır. İlahi ilham əlini ağdan-qaraya vurmayan,
  boş fikirlərlə oturub nəyisə gözləyən adama deyil, düşünən, axtaran,
  araşdıran insana nazil olur. Həqiqi ilham o zaman gəlir ki, insanın
  axtaran ağlı Allahın ruhunun gizli həqiqəti ilə birləşir. Allahın sözü
  nazil olur amma onu axtaran insanlara nazil olur. «...axtarın,
  tapacaqsınız...» (<em>Matta 7:7</em>).</p>
<p><strong>5-25</strong></p>
<h2 id="vəd-edilmiş-oğul-luka-15-25">VƏD EDİLMİŞ OĞUL (Luka 1:5-25)</h2>
<p>Zəkəriyyə Aviya bölüyündən olan bir kahin idi. Harunun nəslindən olan
  hər kəs irsi olaraq kahin seçilirdi. Bu o demək idi ki, normal ibadət
  etmək üçün çoxlu kahin var idi. Buna görə də onlar iyirmi dörd növbəyə
  bölünmüşdülər. Yalnız Pasxa, Əllinci Gün və Çardaqlar bayramında bütün
  kahinlər xidmət edirdilər. İlin qalan vaxtlarında hər növbə bir həftə
  olmaqla iki dəfə xidmət göstərirdi. Xidmətlərini sevən kahinlər
  növbələrini səbirsizliklə gözləyirdilər. Bu onların həyatlarının
  kulminasiya nöqtəsi idi.</p>
<p>Kahin yalnız yəhudi nəslindən olan qadınla evlənə bilərdi.
  Zəkəriyyənin arvadı Elizavet kimi Harunun nəslindən olan bir qadınla
  evli olmaq xüsusilə təqdirəlayiq hesab edilirdi.</p>
<p>Ümumilikdə iyirmi minə yaxın kahin var idi. Buna görə də hər növbə
  minə yaxın kahindən ibarət idi. Növbələşmə püşkatma yolu ilə
  bölüşdürülürdü. Hər gün səhər və axşam bütün xalqın adından yandırma
  qurbanı — un və zeytun yağından ibarət taxıl təqdimi ilə birlikdə
  ləkəsiz və qüsursuz birillik toğlu, eləcə də şərabdan ibarət içmə
  təqdimi olan qurbanlar gətirilirdi. Səhər və axşam qurbanından əvvəl
  buxur qurbangahında Rəbbin xoşuna gələn ətir — yandırma təqdimi
  gətirilirdi. Ola bilsin, bir çox kahinlər həyatlarında bir dəfə də olsun
  buxur qurbanı təqdim etmək şərəfinə nail olmayıblar; amma kiməsə belə
  şərəf nəsib olardısa, həmin gün onun həyatında ən böyük gün sayılırdı.
  Ona görə də kahinlər onu xəyal edir, həsrətlə həmin anı gözləyirdilər.
  Həmin gün püşk Zəkəriyyəyə düşdü və o, şübhəsiz ki, çox təsirləndi.</p>
<p>Lakin Zəkəriyyə və Elizavetin həyatı faciəvi idi. Onlar sonsuz
  idilər. Yəhudi ravvinləri deyirdilər ki, yeddi cür adam Allahdan uzaq
  düşür. Siyahının əvvəlində arvadı olmayan və ya arvadı olub da uşağı
  olmayan yəhudi gəlirdi. Sonsuzluq boşanma üçün qanuni səbəb idi.
  Zəkəriyyənin onun üçün belə bir əlamətdar gündə şəxsi və ailəvi kədəri
  haqqında düşünüb dua etməsində təəccüblü heç nə yox idi. Məhz həmin vaxt
  Rəbbin Mələyi ona görünüb dedi ki, o, ümidini itirsə də, onun bir oğlu
  doğulacaq.</p>
<p>Məbədin içəri həyətində, kahinlərin həyətində buxur yandırılır və
  qurbanlar kəsilirdi. Qurbanlar təqdim olunarkən xalq qonşu həyətə,
  israillilərin həyətinə doluşurdu. Axşam qurbanını təqdim edən kahinin
  buxur yandırdıqdan sonra iki həyəti ayıran pərdəyə yaxınlaşmaq və xalqa
  xeyir-dua vermək kimi şərəfli vəzifəsi var idi. Camaat Zəkəriyyənin
  Məbəddə bu qədər ləngiməsinə heyrət etdi. Oradan çıxanda isə danışa
  bilmədi, adamlar onun Məbəddə görüntü gördüyünü başa düşdülər.
  Beləliklə, xoş xəbərdən dili tutulan Zəkəriyyə həftəlik növbəsini
  bitirib evinə getdi; Allahın xəbəri gerçəkləşdi və Elizavet hamilə
  qaldığına görə sevindi.</p>
<p>Burada mühüm bir həqiqət vurğulanır: <em>Allahın Məbədində
    Zəkəriyyəyə Allahın xəbəri gəldi</em>. Biz çox vaxt Allahdan bir xəbər
  eşitmək istəyirik. Bernard Şounun «<em>Müqəddəs Yoxanna</em>» pyesində
  Janna d’Ark Tanrının səsini eşidir. Dofin isə əsəbiləşərək «Ah sizin bu
  eşitdiyiniz səslər, səslər» deyir, «niyə bu səsləri mən eşitmirəm? Nə
  qədər olmasa kral mənəm, siz yox!». «Onlar sizin də qulağınıza gəlir,
  amma siz onları eşitmirsiniz, — deyə Janna d'Ark cavab verir. — Siz
  axşam düzənlikdə oturub onlara qulaq asmamısınız. Axşam kilsə zəngləri
  çalınanda siz sadəcə xaç çəkirsiniz. Amma bütün ürəyinizlə dua edib
  zənglərin cingiltisinə qulaq assanız, siz də mənim kimi səslər
  eşidəcəksiniz». Janna d'Ark Allahın səsini eşitmək üçün ona verilən
  fürsətdən istifadə etdi. Zəkəriyyə də Məbəddə olarkən Allahın səsini
  gözləyirdi. Allahın səsini Zəkəriyyə kimi dinləyənlər onu Allahın
  Məbədində eşidilir.</p>
<p><strong>26-38</strong></p>
<h2 id="bakirə-məryəmə-müjdə-luka-126-38">BAKİRƏ MƏRYƏMƏ MÜJDƏ (Luka
  1:26-38)</h2>
<p>Məryəm Yusifə nişanlı idi. Nişan bir il davam edir və evlilik kimi
  məcburi sayılırdı. Nişanı yalnız boşanma yolu ilə ləğv etmək olardı.
  Qızın nişanlandığı kişi ölərdisə, qanunun nəzərində o, dul sayılırdı.
  Qanunda bizim üçün qəribə bir ifadə var: «dul qalmış qız».</p>
<p>Bu hissədə biz məsihçi inancının ən mübahisəli bakirə qızın dünyaya
  uşaq gətirməsi doktrinası ilə üz-üzə qalırıq. Bakirə qızın dünyaya uşaq
  gətirməsi Allahın gücünün müdaxiləsini nəzərdə tutur, bu möcüzə əqlən
  başa düşülmür.</p>
<p>Təəccüblüsü odur ki, elm adamı, «sevimli həkim» (<em>Kolosselilərə
    4:14</em>) olan Luka digər müjdəçilərə nisbətən İlahi körpənin doğulması
  ilə bağlı bütün təfərrüatları daha dərindən araşdırır və bunu iman edən,
  Allahın hikməti ilə dolan insanlara xas şəkildə edir. O, Allahın
  əməllərinin onun ağlının hüdudlarından kənara çıxmasından qorxmur. Luka
  bu incə həqiqəti o qədər sadə dillə, müstəsna saflıq və səmimiyyətlə
  çatdırır ki... Bu hekayədə şübhə kölgəsi, qəbahətli heç nə qalmır.</p>
<p>Dünyanın Xilaskarının mənşəyi məsələsi Məsihin bütün davamçıları və
  bütün həqiqi məsihçilik üçün vacibdir.</p>
<p>İsa Məsihin bakirə qızdan doğulması məsələsini nəzərdən keçirərkən
  Allahın Musa peyğəmbərə ünvanladığı sözləri həmişə xatırlamalıyıq:
  «Buraya yaxınlaşma. Ayaqlarından çarıqlarını çıxart, çünki durduğun yer
  müqəddəs torpaqdır» <em>(Çıxış 3:5</em>); «yazılanlardan kənara
  çıxmayın» (<em>1Korinflilərə 4:6</em>); «Şübhəsiz ki, möminliyin sirri
  böyükdür: O, cismən zühur etdi» (<em>1Timoteyə 3:16</em>). Allahın
  cismən zühur etməsi böyük bir sirdir. Kim ona nüfuz edə və ya kim onu
  tam dərk edə bilər? Göylərin ən uca qatlarına sığmayan Uca Tanrının
  insan şəklini alıb insanlara oxşar olmasını kim izah edə bilər
  <em>(Filipililərə 2:7</em>)?
</p>
<p>İnsanlar əbəs yerə Allahı məhdudlaşdırmağa çalışırlar. Allah heç bir
  sərhəd tanımır. «Bütün bəşərin Allahı Rəbb Mənəm. Mənim edə bilməyəcəyim
  bir şey varmı?» (<em>Yeremya 32:27</em>). Məryəmin təvazökarlığına və
  imanına diqqət yetirin: «Mən Rəbbin quluyam, qoy mənə sənin dediyin kimi
  olsun».</p>
<p><strong>39-45</strong></p>
<h2 id="bəxtiyarliq-paradoksu-luka-139-45">BƏXTİYARLIQ PARADOKSU (Luka
  1:39-45)</h2>
<p>Bu hissə Məryəmin bəxtiyarlığını təsvir edən bir növ lirik mahnıdır.
  Bəxtiyarlıq paradoksu heç bir yerdə onun həyatında olduğu qədər aydın
  görünmür. Məryəm Allahın Oğlunun Anası olmaq üçün əvvəlcədən təyin
  edilmişdi. Təbii ki, belə bir lütfə nail olduğuna görə onun qəlbi heyrət
  və böyük sevinclə dolu idi. Eyni zamanda bu bəxtiyarlıq onun ürəyini iti
  bıçaq kimi deşirdi. Bu o demək idi ki, o, bir gün Oğlunun Çarmıxa
  çəkildiyini görəcək.</p>
<p>Allah tərəfindən seçilmək çox vaxt həm xoşbəxtliyin zirvəsi, həm də
  Çarmıx əzabı deməkdir. Maraqlıdır ki, Allah insanı sakit, rahat həyat və
  özündənrazı halda sevinc içində yaşamaq üçün seçmir. Allah insanı
  başının, ürəyinin və əlinin verə biləcəyi hər şeyi tələb edən bir iş
  üçün seçir. Allah işçiləri Öz üzüm bağına çağırır. Janna d’Ark ömrünün
  sonuna az qaldığını başa düşəndə, o, yalnız bir şeydən ötrü dua etdi:
  «Mənim yalnız bir ilim qaldı. Ya Rəbb, məni lazım bildiyin kimi istifadə
  et». Bunu dərk edən insan xidmətlə bağlı olan çətinliklərdən, kədərdən
  şikayətlənmir. Çətinliklər və kədər onu şərəfləndirəcək, çünki o, Allah
  naminə iztirab çəkmişdir.</p>
<p>Draqunlar<a href="#fn1" class="footnote-ref" id="fnref1" role="doc-noteref"><sup>1</sup></a> Riçard Kemeronu tutanda
  onu
  öldürdülər və gözəl əllərini kəsərək atasının yanına göndərdilər ki,
  onları tanıyıb-tanımadığını soruşsunlar. Atası isə — Bu mənim əziz
  oğlumun əlləridir, — deyə cavab verdi. Qoy mənə və əzizlərimə heç vaxt
  haqsızlıq etməyən Allahın iradəsi olsun». Dərdin açdığı yaralar onların
  da Allahın planının bir hissəsi olduğunu biləndə sağalır. Böyük ispan
  mömini öz xalqı üçün belə dua edirdi: «Ey Allahım, onların rahatlığını
  al, amma onlara izzət ver». Müasir dövrün böyük təbliğatçılarından biri
  demişdir: «İsa Məsih dünyaya həyatı asanlaşdırmaq üçün deyil, insanları
  böyük etmək üçün gəlmişdir».</p>
<p>Bəxtiyarlığın paradoksu eyni zamanda həm insanı ən böyük sevinclə
  sevindirir, həm də ona dünyanın ən böyük işini tapşırır.</p>
<p><strong>46-56</strong></p>
<h2 id="möhtəşəm-ilahi-luka-146-56"><strong>MÖHTƏŞƏM İLAHİ (Luka
    1:46-56</strong>)</h2>
<p>«Qəlbim Rəbbi ucaldır» maqnifikatı<a href="#fn2" class="footnote-ref" id="fnref2" role="doc-noteref"><sup>2</sup></a>
  İmanlı Cəmiyyətinin ən
  böyük ilahilərindən birinə çevrilib. Bu ilahi bütün Əhdi-Ətiq boyu
  izlənilir, xüsusilə <em>1Şamuel 2:1-10</em>-da Xannanın həmd Məzmuruna
  yaxındır. Deyilənə görə, din xalqın tiryəkidir. Stenli Consun dediyi
  kimi: «Məryəmin ilahisi dünyanın ən təsirli sənədidir». Bu ilahidə
  Allahın etdiyi üç dəyişiklikdən bəhs edilir:</p>
<p>1) <em>Ürəklərində qürurla düşünənləri pərən-pərən saldı</em>. Bu,
  <em>mənəvi</em> dəyişiklikdir. Məsihçiliklə qürur bir araya sığmır.
  Niyə? Çünki insan öz həyatını Məsihin həyatı ilə müqayisə edirsə, artıq
  onun qüruruna yer qalmır.
</p>
<p>Bəzən insanda kəskin utanc hissi yaradan nəsə baş verir. O, Henrinin
  kənddə böyümüş bir gənc haqqında hekayəsi var. Məktəbdə o, bir qızla
  eyni partada otururdu. Onlar bir-birilərini sevirdilər. Sonra həmin gənc
  şəhərə getdi, pis yola düşdü, cibgir, oğru oldu. Günlərin bir günü yaşlı
  bir qadının pul kisəsini oğurladı. Oğurluğu «uğurlu» alınmışdı və o
  özündən razı halda küçədə gedərkən, qəflətən hələ də şirin, saf və məsum
  olan sevgilisini gördü. Birdən-birə kim olduğu gözlərinin önünə gəldi.
  Utandığından üzünü dəmir dirəyə söykəyib «Allahım, mən ölsəm yaxşıdır»
  dedi. Beləcə o özünü gördü.</p>
<p>Məsih insana özünü kənardan görmək imkanı verir və bu yolla onun
  qüruruna ölümcül zərbə vurur. Mənəvi dəyişiklik məhz belə başlayır.</p>
<p>2) <em>Hökmdarları taxtlarından endirdi, məzlumları yüksəltdi</em>.
  Bu, <em>sosial</em> dəyişiklikdir. Dünyanın rütbələri və ya təbəqələri
  arasındakı fərq məsihçiliyə yaddır.</p>
<p>Mureti orta əsrlərin sərgərdan, kasıb alimi idi. İtaliyanın
  şəhərlərindən birində o xəstələnir, onu evsiz və səfillər üçün
  xəstəxanaya yerləşdirirlər. Həkimlər onun başa düşmədiyini zənn edərək,
  səhhətini latın dilində müzakirə edirlər: ondan tibbi təcrübələr üçün
  istifadə etmək qərarı verilmişdi. O, həkimlərə baxıb elmi dildə cavab
  verir: «Məsihin uğrunda öldüyü insanı dəyərsiz hesab etməyin».</p>
<p>Məsihin bütün insanlar üçün etdiklərini dərk edəndə, biz sadə bir
  insan haqqında danışmaq hüququndan məhrum oluruq: onda sosial dərəcələrə
  bölmə artıq əhəmiyyətsiz olmur.</p>
<p>3) <em>Acları nemətlərlə doydurdu, varlıları isə əliboş yola
    saldı</em>. Bu, <em>iqtisadi</em> dəyişiklikdir. Qeyri-məsihçi cəmiyyəti
  hər kəsin mümkün qədər çox pul yığmağa çalışdığı cəmiyyətdir. Məsihçi
  cəmiyyətində isə başqalarında çox az olduğu halda heç kim çox şeyə sahib
  ola bilməz. Bu, hər kəsin ancaq vermək üçün əldə edə biləcəyi bir
  cəmiyyətdir.</p>
<p>Məryəmin maqnifikatı gözəldir, lakin bu gözəlliyin böyük partlayış
  təhlükəsi var. Məsihçilik İsanın hər bir ardıcılında dəyişiklik yaradır
  və dünyaya əsaslı dəyişiklik gətirir.</p>
<p><strong>57-66</strong></p>
<h2 id="onun-adi-yəhyadir-luka-157-66">ONUN ADI YƏHYADIR (Luka
  1:57-66)</h2>
<p>İsraildə oğlan uşağının dünyaya gəlməsi böyük sevinclə qarşılanırdı.
  Doğum vaxtı çatanda ailənin yaxınları və yerli musiqiçilər evin
  qarşısına toplaşırdılar. Uşaq dünyaya gələndən dərhal sonra onun
  cinsiyyəti açıqlanırdı. Əgər oğlan doğulardısa, musiqiçilər alətlərində
  çala-çala mahnı oxuyur, hamı bir-birini təbrik edir, şadlıq olurdu. Qız
  doğulardısa, musiqiçilər sakitcə və təəssüflə dağılışardılar. Hətta belə
  bir deyim də var idi: «Oğlanın doğulması dinc sevinc, qız doğulması dinc
  kədər gətirər». Buna görə də Elizavetin evində xüsusi ikiqat sevinc var
  idi. Nəhayət, onun övladı oldu və o, bu övlad oğlan uşağı idi.</p>
<p>Səkkizinci gün oğlanı sünnət edir və ona ad qoyurdular. Qızlara isə
  doğulandan sonra bir ay ərzində istənilən gün ad verilə bilərdi.
  İsraildə ad böyük əhəmiyyət daşıyırdı. Adlar, adətən, uşağın doğulması
  ilə bağlı bəzi halları və ya hər hansı vəziyyəti bildirirdi, məsələn,
  Esavla Yaqub kimi <em>(Yaradılış 25:25-26</em>). Adlar bəzən uşağın
  zahiri görünüşünə görə qoyulurdu. Məsələn, <em>Lavan</em> ağ və ya
  sarışın deməkdir. Bəzən uşaq atasının adını alırdı. Çox vaxt ad
  valideynin sevincini ifadə edirdi. Məsələn, Şaul və Şamuel Allahdan
  <em>istənilmiş, yalvarışla alınmış</em> deməkdir. Bəzən ad valideynlərin
  imanlarını ifadə edirdi. Məsələn, <em>İlyas</em> — <em>mənim
    Allahım</em> deməkdir<em>.</em> Yəni İlyas peyğəmbərin valideynləri
  insanlar Baal bütünə sitayiş edən dövrdə həqiqi Allaha iman etdiklərini
  bəyan etmişdilər.
</p>
<p>Elizavet bütün qonşularını təəccübləndirərək oğlunun adının Yəhya
  olacağını bildirdi. Zəkəriyyə də bunu istədiyini göstərdi.
  <em>Yəhya</em> adı Yohanan sözünün qısa formasıdır, yəni <em>Rəbb
    mərhəmətlidir</em> deməkdir. Uşağa bu adın verilməsini Allah əmr
  etmişdir. Bu ad valideynlərin onlara verilən gözlənilməz sevincə görə
  minnətdarlığını göstərir.
</p>
<p>Bütün qonşular, o cümlədən heyrətamiz hekayəni eşidənlərin hamısı bir
  sual verdi: «Bu körpə böyüyüb kim olacaq?» Axı hər bir uşaq özündə bir
  çox istedadlar gizlədir. Yaxşı bir latın dilinin müəllimi dərsə
  başlamazdan əvvəl həmişə tələbələrinin qarşısında baş əyirdi. Niyə belə
  etdiyini soruşanda o, belə cavab vermişdi: «Axı heç kim bilmir ki, bu
  oğlanlar gələcəkdə kim olacaqlar». Ailədə uşağın doğulması ikiqat məna
  daşıyır. Birincisi, bu, ər-arvadın sahib ola biləcəyi ən böyük nemətdir.
  Bunun üçün Allaha minnətdarlıq edirlər. İkincisi, bu, həyatda ən böyük
  məsuliyyətlərdən biridir, çünki uşaq özündə bir çox istedadlar gizlədir
  və bu istedadların üzə çıxıb-çıxmayacağı valideynlərdən, müəllimlərdən
  asılıdır.</p>
<p><strong>67-80</strong></p>
<h2 id="atanin-sevinci-luka-167-80">ATANIN SEVİNCİ (Luka 1:67-80)</h2>
<p>Zəkəriyyə oğlu ilə bağlı böyük bir görüntü gördü. O, oğlunu irəlidə
  gedən və Rəbbin yolunu hazırlayan peyğəmbər kimi gördü. Bütün dindar
  yəhudilər Allahın məsh etdiyi Məsihin gələcəyinə ümid edirdilər və o
  günün gəlişini səbirsizliklə gözləyirdilər. Onların əksəriyyəti inanırdı
  ki, Məsihdən əvvəl Onun gəlişini bildirəcək və Ona yol hazırlayacaq bir
  şəxs peyda olacaq. Çoxu buna görə İlyas peyğəmbərin qayıdacağına
  inanırdı (<em>Malaki 4:5</em>). Zəkəriyyə oğlunun Allahın Padşahının
  gəlişinə bələdçilik edəcəyini qabaqcadan görmüşdü. <em>75-77</em>-ci
  ayələrdə Məsihə gedən yolun etapları aydın şəkildə təsvir olunur.</p>
<ol type="1">
  <li>
    <p>Əvvəlcə — <em>hazırlıq</em>. Bütün həyatımız bizi Məsihlə
      görüşməyə hazırlayır. Valter Skott gəncliyində hərbçi olmaq arzusunda
      idi. Lakin bədbəxt hadisə nəticəsində o, şikəst qaldı və arzusundan vaz
      keçməli oldu. O, köhnə Şotlandiya salnamələrini və cəngavər romanlarını
      oxumağa başladı, beləcə böyük yazıçı, tarixi romanların banisi oldu.
      Yaşlı bir kişi onun haqqında belə demişdi: «O özü-özünü kəşf etdi; lakin
      bunu yalnız sonra başa düşdü». Həyatda Allah hər şeyi elə təşkil edir
      ki, biz Məsihə gələk.</p>
  </li>
  <li>
    <p>Sonra <em>bilik</em>, <em>zülmətdə oturanların üzərinə nur</em>
      gəlir. Məsihə qədər insanların Allah haqqında əsaslı biliyi yox idi.
      Yunanlar Allahı sevinc və kədər hissləri olmayan, insanlara
      soyuqqanlılıqla baxan biri kimi təsəvvür edirdilər, Ondan kömək gözləmək
      olmazdı. Yəhudilərə görə, Allah tələbkar, adı qanun olan və hakim kimi
      fəaliyyət göstərən Biri idi və ondan qorxurdular. İsa Məsih insanlara
      məhəbbətin nə olduğunu söyləmək üçün gəldi. İnsanlar heyrətlənərək
      sevinc içində deyirdilər: «Biz Allahın belə olduğunu təsəvvür etmirdik».
      Bəşər Oğlunun əsas məqsədlərindən biri insanlara Allahın əslində Kim
      olduğunu açıqlamaq idi.</p>
  </li>
  <li>
    <p>Sonra <em>bağışlanma</em> gəlir. Biz açıq-aydın başa düşməliyik
      ki, bağışlanma təkcə günahların bağışlanması deyil, həm də Allahla
      həqiqi münasibətlərin bərpasıdır. Heç nə bizi günahlarımızın
      nəticələrindən azad edə bilməz. Keçmişi geri qaytarmaq mümkün deyil.
      Amma günaha görə Allahdan uzaq düşməyimiz dostluğa, uzaq olan Tanrı
      yaxın Olana və zəhmli Tanrı insanı səmimi sevən Birinə
      çevrilir.</p>
  </li>
</ol>
<p>4) Nəhayət, <em>sülh yoluna yönəldilmək</em>. İbrani dilində sülh
  təkcə çətinlikdən azad olmaq deyil, həm də insanın ən yüksək rifahına
  nail olmaq üçün kömək edən hər şey deməkdir. Yalnız Məsih insanlara
  ölümə deyil, həyata aparan yola ayaq basmaq imkanı verdi.</p>
