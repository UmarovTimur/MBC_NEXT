<h1>5-ci fəsil</h1>
<p><strong>1-11</strong></p>
<h2 id="möcüzə-üçün-şərtlər-luka-51-11">MÖCÜZƏ ÜÇÜN ŞƏRTLƏR (Luka
  5:1-11)</h2>
<p>Məşhur Qalileya gölü üç adla tanınır: Qalileya dənizi, Tiberiya
  dənizi və Ginesar gölü. Gölün uzunluğu 21 kilometr, eni isə geniş
  yerlərdə 12 kilometrə çatır. O, yer qabığının dəniz səviyyəsindən 208
  metr aşağı çökəkliyində yerləşir. Bunun nəticəsində oradakı iqlim, demək
  olar ki, tropikdir. Hazırda göl o qədər də məşhur deyil, lakin İsanın
  dövründə onun sahillərində hər birinin ən azı 15 min əhalisi olan doqquz
  şəhər yerləşirdi.</p>
<p>Əslində, Ginesar gölün qərb tərəfində uzanan gözəl düzənliyin adıdır;
  bu düzənliyin torpağı çox münbitdir. Yəhudilər müxtəlif sözlərin
  mənasını özünəməxsus şəkildə izah etməyi çox sevirdilər. Buna görə
  Ginesar adını izah etmək üçün bu ərazinin nə qədər gözəl olduğunu
  göstərən üç variantdan istifadə edirdilər. Onlar bu adları aşağıdakı
  sözlərdən düzəltmişdilər:</p>
<ol type="1">
  <li>
    <p><em>Kinnor</em> — arfa mənasını verir, çünki «bu vadinin
      bəhrələri arfa səsi kimi şirindir» və ya «gölün dalğalarının səsi arfa
      səsi kimi qulağı oxşayır».</p>
  </li>
  <li>
    <p><em>Qan</em> — <em>bağ</em>, <em>sar</em> isə başçıdır, yəni
      «bağların şahı».</p>
  </li>
  <li>
    <p><em>Qan</em> — bağ, aşer — zənginlik, bolluq, yəni «bolluq bağı»
      deməkdir.</p>
  </li>
</ol>
<p>Burada İsanın həyatının dönüş nöqtəsi görünür. Biz Onun təbliğini
  sonuncu dəfə eşidəndə O, sinaqoqda idi. İndi isə, O, gölün kənarında
  təbliğ edir. Düzdür, O, yenə də sinaqoqda təbliğ edəcək; lakin elə bir
  vaxt gəlir ki, sinaqoqun qapısı Onun üzünə bağlanacaq, göl kənarı və ya
  yol onun məbədi, qayıq isə Onun minbəri olacaq. O, insanların Onu
  dinləyəcəyi hər yerdə olacaq. Con Vesli deyir: «Bizim imanlı
  cəmiyyətimiz qaranlıq dağları gəzən və heç bir məsihçi cəmiyyətinə
  mənsub olmayanlar tərəfindən qurulmuşdur. Onları da səhrada oyadan,
  həyatın yüksək yollarında, arxa küçələrdə, bazarlarda, dağlarda,
  dərələrdə izləyən, həmçinin şəhərlərin küçələrində, xiyabanlarında,
  kəndlərində, tövlələrdə, kəndin mətbəxlərində və başqa yerlərdə Çarmıx
  bayrağını qaldıran metodistlər olub. Bunu elə bir şəkildə və elə bir
  miqyasda ediblər ki, insanlar bu oyanışı həvarilər dövründən indiyədək
  görməyiblər. Vesli deyir: «Mən rahat otağı, yumşaq yastığı və gözəl
  minbəri sevirəm, amma çöllərdə edilən təbliğ insanların canını xilas
  edir». Sinaqoqun qapısı İsanın üzünə bağlananda, O, yollara üz tutub
  insanlara xitab edirdi.</p>
<p>Bu hissədə möcüzənin baş verə biləcəyi şərtlər göstərilib.</p>
<ol type="1">
  <li>
    <p>Görən gözlər. İnsana, həqiqətən, görən gözlər lazımdır. Buxarın
      qazan qapağını necə qaldırdığını görənlər çox olub, ancaq yalnız Ceyms
      Vatt və Polzunov buxar mühərriki yaradıblar. Almanın yerə necə düşdüyünü
      görən çox olub, ancaq yalnız İsaak Nyuton yerə düşən almanın
      görüntüsündən cazibə qanunu kəşf edib. Görən göz üçün dünya möcüzələrlə
      doludur.</p>
  </li>
  <li>
    <p>Təşəbbüskarlıq. İsa balıqçılara torlarını atmağı təklif edəndə,
      Şimon nə qədər yorğun olsa da, bəxtini yenidən sınamağa hazır idi. Bir
      çox insanın bədbəxtliyi ondadır ki, onlara yalnız bir səy göstərmək
      lazım olduğu halda, əllərini geri çəkirlər.</p>
  </li>
  <li>
    <p>İnam. Ümidsiz görünən şeyi etməyə hazır olmaq. Gecə balıq tutmaq
      vaxtı keçmişdi, şərait balıq ovu üçün əlverişsiz görünürdü, lakin Şimon
      dedi: «Vəziyyət bizim əleyhimizə olsa da, Sənin sözünə görə yenidən cəhd
      edəcəyik». Biz çox vaxt gözləyirik, çünki vaxtın əlverişli olmadığını
      düşünürük. Əgər biz mükəmməl şəraitin yaranmasını gözləsək, onda heç
      vaxt heç bir işə başlamayacağıq. Əgər möcüzə istəyiriksə, İsa bizi
      qeyri-mümkün olanı etməyə çağıranda Onun sözünə inanmalıyıq.</p>
  </li>
</ol>
<p><strong>12-15</strong></p>
<h2 id="toxunulmazlara-toxunmaq-luka-512-15">TOXUNULMAZLARA TOXUNMAQ
  (Luka 5:12-15)</h2>
<p>İsraildə iki növ cüzam geniş yayılmışdı. Onlardan biri çox qorxunc
  dəri xəstəliyi kimi görünsə də, əslində, ikincisi qədər ciddi deyildi.
  Digəri kiçik bir ləkə kimi başlayan və qolun ya da ayağın güdülü<a href="#fn5" class="footnote-ref" id="fnref5"
    role="doc-noteref"><sup>5</sup></a> qalana qədər insanın ətini yeyən
  xəstəlik idi. Belə bir insan, sözün əsl mənasında, yeriyən meyit
  idi.</p>
<p><em>Levililər kitabının 13</em> və <em>14</em>-cü fəsillərində
  cüzamlılarla bağlı müddəalar var. Xəstə üçün ən dəhşətli şey — təcrid
  olunmaq idi. Cüzam xəstəsi «Murdaram! Murdaram!» deyə qışqırmalı idi.
  Hara gedirdisə, tənhalığa məhkum idi. O, «murdarlığına görə düşərgədən
  kənarda tək» yaşamalı idi (<em>Levililər 13:45-46</em>). İnsan
  cəmiyyətdən qovulub, evini tərk etmək məcburiyyətində qalırdı. Bütün
  bunların nəticəsi olaraq, cüzamın psixoloji nəticələri fiziki nəticələri
  qədər dəhşətli idi. Bu, indi də belədir.</p>
<p>Doktor A.B.Makdonald Utuda rəhbərlik etdiyi cüzam koloniyası ilə
  bağlı məqaləsində belə yazırdı: «Cüzamlı insanın bədəni qədər ruhu da
  əziyyət çəkir. Nədənsə insanlar cüzama bütün digər pis xəstəliklərdən
  fərqli şəkildə yanaşırlar. Bu, xəstələrdə utanc, dəhşət və günahkarlıq
  hissi yaradır. Hərçənd digər yoluxucu xəstəliklər kimi, cüzama da
  təsadüfən yoluxurlar. Adamlar cüzamlılardan çəkinir və onlara xor
  baxırlar. Buna görə də onlar tez-tez intihar etmək barədə düşünürlər,
  hətta bəziləri bunu edirlər də».</p>
<p>Özünə nifrət etməyə başlayana qədər hamı cüzamlıya nifrət edirdi.
  Belə bir adam İsanın yanına gəlmişdi. O, murdar idi və <em>İsa əlini
    uzadıb ona toxundu.</em></p>
<ol type="1">
  <li>
    <p><em>İsa toxunulmazlara toxundu</em>. O, əlini hamının arxasını
      çevirdiyi adama uzatdı. Qarşımızda iki vəzifə durur: birincisi, özümüz
      özümüzə xor baxanda, ürəyimiz utancla dolanda, Məsihin əli bizə uzanır.
      Mark Raderford başqa bir bəxtiyarlığı əlavə etmək istəyir: «Nə
      bəxtiyardır bizi özümüzə olan nifrətdən qurtaranlar». Axı bu, İsa
      Məsihin etdiyi və hər zaman etdiyi şeydir. Birincisi, məsihçilyin
      mahiyyəti məhz toxunulmazlara toxunmaqda, sevgiyə layiq olmayanları
      sevməkdə, bağışlanmağa layiq olmayanları bağışlamaqdadır. İsa bunu etdi,
      biz də etməliyik.</p>
  </li>
  <li>
    <p>İsa şəfa tapan cüzamlını qanunla müəyyən edilmiş kəffarə
      qurbanını təqdim etmək üçün göndərdi. Bu ayinin müddəaları <em>Levililər
        14</em>-cü fəsildə verilmişdir. Yəni Onun möcüzəsi burada o dövrün
      müsbət təbabətini nəzərə almışdı. Möcüzə insanı qanunun normalarının
      yerinə yetirilməsindən azad etmirdi. Allahın bizə bəxş etdiyi ənamları
      və hikməti unutsaq, heç vaxt möcüzələr yarada bilməyəcəyik. Möcüzələr o
      zaman baş verir ki, insanın istedadı Allahın lütfü və mərhəməti ilə
      birləşir.</p>
  </li>
</ol>
<p><strong>16-17</strong></p>
<h2 id="müqavimət-artir-luka-516-17">MÜQAVİMƏT ARTIR (Luka 5:16-17)</h2>
<p>Bizim qarşımızda cəmi iki ayə var. Onları oxuduqdan sonra görürük ki,
  İsanın xidmətində mühüm məqam gəlib çatmışdı: Onu öldürənə qədər
  sakitləşməyəcək fariseylər və qanunşünaslar, Onun əleyhdarları peyda
  olmuşdular. Onlar heç bir maska taxmadan, günün günorta çağı meydana
  çıxmışdılar.</p>
<p>İsanı başa düşmək üçün Onun Qanuna münasibətini, eləcə də
  qanunşünasların və fariseylərin Ona olan münasibətini başa düşmək
  lazımdır. Təxminən eramızdan əvvəl 44-cü ildə Babil əsarətindən
  qayıtdıqdan sonra yəhudilər başa düşdülər ki, onların xalqının
  böyüklüyünə olan ümidləri əbədi olaraq yox olmuşdur. Ona görə Qanuna
  riayət etməklə böyüklüklərini qazanacaqlarına qərar verdilər. O vaxtdan
  bəri onlar bütün səylərini Allahın Qanununu öyrənməyə və ona riayət
  etməyə sərf etdilər.</p>
<p>Qanunun əsasını həyatın ümumi prinsiplərini müəyyən edən On Əmr
  təşkil edirdi. Bu əmrlər heç də baş verən hər bir hadisəyə dair normativ
  xarakter daşımırdı. Lakin bəzi yəhudilər həmin əmrlərin bu cür şərhini
  qeyri-kafi hesab edirdilər. Onların istədikləri ümumi prinsiplər deyil,
  bütün mümkün vəziyyətləri tənzimləyən qayda idi. Buna görə də Onlar On
  Əmr əsasında bu qaydaları işləyib hazırladılar.</p>
<p>Məsələn, Əmrlərdə deyilir: «Şənbə gününü yadda saxlayıb təqdis et».
  Daha sonra yazılıb ki, şənbə günü heç bir iş görülə bilməz (<em>Çıxış
    20:8-11</em>). Lakin yəhudilər soruşdular: «İş nədir?» Sonra otuz doqquz
  bənddə bu anlayışı daha da təkmilləşdirdilər və bunu «atanın işləri»
  adlandırdılar. Ancaq bu da onlar üçün kifayət etmədi: bu bəndlərin hər
  biri öz növbəsində təfərrüatı ilə işlənilmişdi. Həmin qaydalar şifahi
  qanun adlandırıldı və hətta On Əmrdən üstün tutulmağa başladı.</p>
<p>Gəlin başqa bir misala baxaq. Şənbə günü qadağan edilən işlərdən biri
  də yük daşımaq idi. <em>Yeremya 17:21-24</em>-də deyilir: «Rəbb belə
  deyir: «Öz canınızı qorumaq üçün Şənbə günü yük daşımayın...» Lakin
  qanun müəllimləri iddia edirdilər ki, yük sözünün nə demək olduğunu
  dəqiq müəyyən etmək lazımdır və bu sözə belə bir tərif verildi: yük
  dedikdə «çəkisi əncir qurusu meyvəsinə bərabər olan qida, bir qurtum
  süd, bir stəkan şərab, insan bədəninin kiçik üzvünü məsh etməyə kifayət
  edən ətirli yağ, göz məlhəmi hazırlamağa yetəcək qədər su, gömrükdə
  girişə icazə verən kiçik bir kağız parçası, iki məktub yazmağa bəs edən
  mürəkkəb; yazı çubuğu hazırlamaq üçün istifadə edilə bilən nazik qamış»
  və s. nəzərdə tutulur. Beləcə Şənbə günü dərzi paltarına iynə taxıbsa,
  bu, qanun pozuntusu və günah sayılırdı. Şənbə günü daş qaldırıb quşa
  atmaq günah sayılırdı. Xeyirxahlıq bu saysız-hesabsız qayda və
  göstərişlərlə eyniləşdirilməyə başladı.</p>
<p>Başqa bir misal götürək. Şənbə günü insanı müalicə etmək iş
  sayılırdı. Qaydalara görə, müalicə ancaq o halda həyata keçirilə bilərdi
  ki, bir insanın həyatı, həqiqətən, təhlükə altında olsun. Üstəlik də
  xəstənin vəziyyətini yaxşılaşdıran deyil, yalnız daha da pisləşməsin
  deyə addımlar atıla bilərdi. Yaranı təkcə sarğı ilə bağlamaq olardı,
  amma heç bir dərman qoymaq olmazdı. Ağrıyan qulağa yalnız tampon qoymaq
  olardı, amma yenə də heç bir dərman olmadan. Buradan görünür ki,
  məhdudiyyətlərin sonu yox idi.</p>
<p>Qanunşünaslar qanunun mütəxəssisi idilər, çünki onlar bütün qayda və
  normaları bilir və özləri də qanunu dəyişirdilər.</p>
<p>Farisey adının mənası «təcrid olunmuş» demək idi. Həqiqətən də,
  fariseylər bütün norma və nizamnamələrə riayət etmək üçün özlərini
  insanlardan və normal həyatdan təcrid etmişdilər. İki məqamı qeyd edək.
  Birincisi, fariseylər və ilahiyyatçılar üçün bu qaydalar ölüm-dirim
  məsələsi idi: onlardan birini pozmaq ölümcül günah sayılırdı. İkincisi,
  yalnız o adamlar bu qaydalara əməl etməyə çalışırdılar ki, onların
  əhəmiyyətinə səmimiyyətlə inanırdılar. Çünki bütün qaydalara riayət
  etmək insanın həyatını son dərəcə narahat edirdi. Xalqın içərisindəki
  yalnız ən yaxşı adamlar bütün bu tələbləri yerinə yetirməyə
  çalışırdılar.</p>
<p>İsa belə qaydalara riayət etməyə ehtiyac olmadığını gördü. Onun
  nəzərində insanın ehtiyacı bütün bu qanunlardan üstün idi. Lakin
  ilahiyyatçılar və fariseylər üçün O, qanunu pozan, başqalarına da bunu
  öyrədən təhlükəli adam idi. Elə buna görə də Ona nifrət edir və sonda
  Çarmıxa çəkdilər. İsanın həyatının faciəsi onda idi ki, məhz dinə ciddi
  yanaşan insanlar Onun Çarmıxa çəkilməsini tələb edirdilər. İroniya da
  onda idi ki, Onu Çarmıxa çəkənlər məhz o dövrün ən yaxşı sayılıb-seçilən
  adamları idi.</p>
<p>O vaxtdan bəri İsaya rahatlıq verilmədi. Ona həmişə düşmən münasibəti
  bəsləyir və tənqidi baxışlarla diqqətlə izləyirdilər. Onun rəqibləri
  yaxınlaşan təhlükəni anlayıb birləşmişdilər və vəziyyətdən yalnız bir
  çıxış yolu ola bilərdi.</p>
<p>İsa bunu bilirdi, buna görə də rəqibləri ilə görüşməzdən əvvəl dua
  etmək üçün təkliyə çəkilirdi. Allahın məhəbbəti Onu insanların nifrətinə
  görə mükafatlandırırdı. Bəzi insanların Ona olan tənqidi münasibətinə
  qarşı durmaq üçün Allah Ona güc və cəsarət verirdi. Allahın sülhü Ona
  mübarizədə güc verirdi. Şagirdlər də öz Rəbbi kimi olmalı idilər.</p>
<p><strong>18-26</strong></p>
<h2 id="bağişlanmiş-və-sağalmiş-luka-518-26">BAĞIŞLANMIŞ VƏ SAĞALMIŞ
  (Luka 5:18-26)</h2>
<p>Burada təsirli möcüzə var. İsraildə evlərin damları düz idi, yağış
  suyunun axmasına kifayət edəcək aşağıya doğru cüzi meylliyi var idi.
  Damlar bir-birindən kiçik bir məsafədə divardan divara çəkilmiş
  tirlərdən hazırlanırdı. Tirlərin arasındakı məsafələr isə əhəng məhlulu
  ilə bərkidilərək sıx-sıx budaqlarla örtülürdü. Eyni məhlulla budaqların
  üstü örtülürdü. Tirlərin arasında bərkidilən belə budaqları çıxarmaqdan
  asan heç nə yox idi. Başqa sözlə desək, çox vaxt evə gətirilən tabut
  damdan çıxarılırdı.</p>
<p>Bəs günahların bağışlanması ilə bağlı olan bu hissənin mənası nədir?
  Yadda saxlamaq lazımdır ki, İsrail sakinlərinin şüurunda günah və əzab
  bir-biri ilə ayrılmaz şəkildə əlaqəli idi. Əgər kimsə əzab çəkirdisə,
  şəkk-şübhəsiz, elə hesab olunurdu ki, günah edib. Buna görə də xəstə
  təqsirkarlıq və günahkarlıq hissindən daha çox əziyyət çəkirdi. İsanın
  iflic xəstəsinə əvvəlcə günahlarının bağışlandığını söyləməsinin səbəbi
  də məhz budur. Onsuz xəstə sağalacağına inanmazdı. Bu, sonrakı
  mübahisədə İsanın fariseylərin və ilahiyyatçıların nəzəriyyəsini necə
  alt-üst etdiyini göstərir. Onlar bilirdilər ki, İsanın insanların
  günahlarını bağışlamaq səlahiyyəti yoxdur. Lakin onların nəzəriyyələrinə
  görə, adam yalnız günah etdiyi üçün xəstələnir. Əgər insan şəfa
  tapırdısa, bu onun günahının bağışlanmasının sübutudur. Fariseylərin
  dəlilləri bumeranq kimi onların əleyhinə işlədi və onları susdurdu.</p>
<p>İnsanın dostlarının imanı ilə xilas olması heyrətamizdir. İsa dostunu
  Onun yanına gətirmək üçün insanların alovlu <em>imanını görəndə,</em> bu
  iman xəstənin sağalmasına kömək etdi. Bu, bu gün də baş verir.</p>
<ol type="1">
  <li>
    <p>Elə insanlar var ki, onları valideynlərinin imanı təsirləndirib.
      Karleyl deyirdi ki, həmişə anasının ona «Allaha iman et və doğru olanı
      et» dediyini eşidir. Avqustin ağılsız və əxlaqsız bir həyat sürərkən,
      onu sədaqətlə sevən anası kömək üçün məsihçi yepiskopa üz tutmuşdu.
      Yepiskop anasına demişdi ki, «Bu cür dualarla, göz yaşları ilə övladının
      həlak olmasını təsəvvür etmək mümkün deyil». Bir çoxumuz məmnuniyyətlə
      təsdiq edərik ki, biz olduğumuz və ola biləcəyimiz hər şeyə görə mömin
      valideynlərimizə borcluyuq.</p>
  </li>
  <li>
    <p>Digərlərinə isə sevdiklərinin imanı təsir edir. Yeni evlənmiş və
      xoşbəxt həyat sürən Herbert Vells yeni sınaqlarla və günahlarla
      üzləşəndə, belə demişdi: «Evimdə bu qədər şirin və pak bir varlığın
      olması mənim üçün necə də böyük xoşbəxtlikdir, çünki onun qarşısında
      murdar, sərxoş və ya alçaldılmış görünməyi ağlıma belə gətirmək
      istəmirəm. Bir çoxumuz sevdiklərimizin gözlərindəki acıya, kədərə dözə
      bilmədiyimizə görə əxlaqsız hərəkətlər etmirik.</p>
  </li>
</ol>
<p>Şükür Allaha ki, həyatın özündə də, sevgidə də insanın qəlbini
  istiqamətləndirən gizli amillər var.</p>
<p><strong>27-32</strong></p>
<h2 id="rədd-edilmiş-qonaq-luka-527-32">RƏDD EDİLMİŞ QONAQ (Luka
  5:27-32)</h2>
<p>Qarşımızda Mattanın tanınması hekayəsi var (<em>Matta 9:9-13 ilə
    müqayisə edin</em>). İsraildə ən çox nifrət edilən insanlar
  vergiyığanlar idi. İsrail romalıların əsarəti altında idi, vergiyığanlar
  isə romalılara xidmət edirdilər, buna görə də onlara satqın və
  xəyanətkar kimi baxılırdı.</p>
<p>Romalılar, adətən, vergiyığanlara vergi iltizamı<a href="#fn6" class="footnote-ref" id="fnref6"
    role="doc-noteref"><sup>6</sup></a>
  verirdilər. Onlar hər bir rayon üçün müəyyən məbləğdə vergi təyin
  edirdilər. Sonra isə vergi yığmaq hüququnu ən çox vergi toplayana
  verirdilər. Vergiyığan hər ilin sonunda Roma xəzinəsinə müəyyən edilmiş
  məbləği ödəyirdisə, onun artıq qalan məbləği özünə saxlamaq hüququ var
  idi. O dövrdə əhalini məlumatlandırmaq üçün nə qəzet, nə radio, nə
  televiziya, nə də başqa bir yol vardı. Ona görə də sadə insanlar əslində
  nə qədər vergi ödəməli olduğunu bilmirdilər.</p>
<p>Bu sistem o qədər sui-istifadə olunmuşdu ki, Əhdi-Cədid dövründə
  artıq ləğv edilmişdi. Təbii ki, vergilər hələ də ödənilməli idi və
  sui-istifadələr, istismarlar da qalmaqda idi.</p>
<p>İki növ vergi var idi. Əvvəlcə dövlət vergiləri yığılırdı. Buraya
  14-65 yaş arası bütün kişilər və 12-65 yaş arası bütün qadınlar
  tərəfindən ödənilən can vergisi daxil idi. Buraya taxıl məhsulunun onda
  biri, şərab və yağ məhsulunun beşdə biri qədər torpaq vergisi də daxil
  idi. Bu vergi natura və ya pul şəklində ödənilə bilərdi. Buraya bütün
  insan gəlirlərinin bir faizini təşkil edən gəlir vergisi də daxil idi.
  Bu vergilərin yığılması şəxsi varlanma və zorakılıq üçün böyük imkanlar
  vəd etmirdi.</p>
<p>İkincisi, müxtəlif rüsumlar yığılırdı. Əsas yollardan, limanlardan,
  bazarlardan istifadəyə görə haqq alınırdı. Arabaya, onun hər bir
  təkərinə və ona bağlanan qoşqu heyvanına görə pul ödəmək lazım gəlirdi.
  Müəyyən malların satışından rüsumlar, habelə idxal və ixrac rüsumları
  tutulurdu. Vergiyığan isə hər kəsi yolda saxlaya, onu yükünü açmağa
  məcbur edə və istədiyi məbləği ödəməyi tələb edə bilərdi. Bir insanın
  ödəməyə heç nəyi olmayanda, vergiyığan ona çox vaxt faizi ilə pul təklif
  edir və onu daha da öz toruna salırdı.</p>
<p>İnsanlar vergiyığanları Nubiya<a href="#fn7" class="footnote-ref" id="fnref7" role="doc-noteref"><sup>7</sup></a>
  quldurları ilə eyni
  tuturdular. Onlara sinaqoqa girmək qadağan edilmişdi. Roma
  yazıçılarından biri bir dəfə vicdanlı vergiyığanın abidəsini gördüyünü
  qeyd edir. Vergiyığanlar arasında dürüstlük o qədər nadir hal idi ki,
  belə birinə abidə ucaldılmışdı.</p>
<p>Buna rəğmən İsa vergiyığan Mattanı Özünə şagird olaraq seçmişdi.
  Matta İsanı, eləcə də həmkarlarını — vergiyığanları öz evinə, ziyafətə
  dəvət etdi — onun buna imkanı var idi — hamısını İsa ilə tanış etdi.
  Matta dərhal yenicə əldə etdiyi xoşbəxtliyi onlarla bölüşmək istədi. Con
  Vesli bir dəfə belə demişdi: «Heç kim cənnətə təkbaşına getməyib: o,
  əvvəlcə ya dostlar qazanmalı, ya da onlarla görüşməlidir». Məsihçi
  tapdığı bəxtiyarlığı başqaları ilə bölüşməyə borcludur.</p>
<p>2) İlahiyyatçılar və fariseylər buna etiraz etdilər. Onların
  vergiyığanla heç vaxt ünsiyyəti olmazdı. İsa onlara gözəl cavab verdi.
  Epiktet bir dəfə öz təlimini «xilas dərmanı» adlandırmışdı. İsa xəstənin
  yalnız həkimə ehtiyacı olduğunu bildirdi. Ona ən çox ehtiyacı olanlar
  isə Matta və onun dostları kimi insanlar idi. Yaxşı olardı ki, biz
  günahkara cinayətkar kimi yox, xəstə kimi baxaq. Yaxşı olardı ki, biz
  səhv etmiş bir insana nifrətə və qınanmağa layiq biri kimi yox, düz yolu
  tapması üçün köməyə və sevgiyə ehtiyacı olan bir insan kimi baxaq.</p>
<p><strong>33-35</strong></p>
<h2 id="xoşbəxt-cəmiyyət-luka-533-35">XOŞBƏXT CƏMİYYƏT (Luka
  5:33-35)</h2>
<p>Məsihin şagirdlərinin normal həyat sürmələri ilahiyyatçılar və
  fariseyləri qıcıqlandırırdı. Kolli Noksun sözlərinə görə, çox hörmətli
  bir keşiş ona belə demişdi: «Əziz Noks, öz dinini əzaba çevirmə.
  Deyilənə görə, dini inancı şair Robert Börnsə kömək etmək əvəzinə, ona
  əziyyət vermişdi. Ortodoksal yəhudilərin fikrincə, insan yalnız həyatda
  özünü narahat hiss etdikdə dindar olur. Bu, fikir bu gün də
  aktualdır.</p>
<p>Yəhudilər öz dini ayinlərinə diqqətlə riayət edirdilər. Onlar bazar
  ertəsi və cümə axşamı günləri oruc tutur və buna sübut kimi tez-tez
  üzlərini ağ rəngə boyayırdılar. Düzdür, bu oruc o qədər də ciddi
  deyildi, çünki yalnız gün çıxandan gün batana qədər davam edirdi, ondan
  sonra normal yemək mümkün idi. Onlar Allahın diqqətini cəlb etmək üçün
  üzlərini rəngləyir, bəzən bununla da qurban gətirdiklərini zənn
  edirdilər. Oruc tutmaqla onlar bədənlərini Allaha qurban vermiş
  olurdular. Ancaq yəhudilər hətta dua prosedurunu sistemləşdirmişdilər.
  Günorta saat 12-də, 3-də və axşam saat 6-da dua etmək lazım idi.</p>
<p>İsa isə qaydalarla tənzimlənən dinə qəti şəkildə qarşı çıxırdı. O,
  həyatdan bir nümunə çəkir: İsraildə yeni evlənənlər bal ayı ərzində
  səyahətə çıxmayıb, bir həftə evdə qalır, qonaqları qarşılayardılar. Ən
  yaxşı paltarlarını geyinər, tez-tez tac taxardılar. Onlar şah və şahzadə
  hesab olunurdular. Hər kəs hər şeydə onlara itaət edirdilər. Axı bundan
  sonra həyatlarında bir daha belə bir həftə olmayacaqdır. Bu bayram
  həftəsini onlarla birlikdə keçirən seçilmiş qonaqlar nikah qəsrinin
  oğulları adlanırdı.</p>
<p>1) Qeyd etmək vacibdir ki, İsa məsihçinin həyatını dəfələrlə toy
  şənliyi ilə müqayisə edir. Sevinc — məsihçi həyatının əsas
  xüsusiyyətidir. Şagirdlərdən biri tanınmış amerikalı müəllim haqqında
  belə demişdi: «O mənə günəş işığında çimdiyimi hiss etdirdi». Çoxları
  hesab edir ki, Məsihin yolu onları istəmədiklərini etməyə məcbur edir və
  etmək istədiklərini etməyə mane olur. Məsələn, həyatdan zövq almaq günah
  sayılır, halbuki Paul <em>Filipililərə məktub 4:4</em>-də «Rəbdə həmişə
  sevinin! Bir də deyirəm: sevinin!» deyə çağırış edir. Məşhur bir filosof
  sevinci «bir anlıq xoşbəxtlik» adlandırır.</p>
<p>2) Amma İsa eyni zamanda bilirdi ki, «bəyin onların arasından
  aparılacağı» günlər gələcək. Ölüm Onu qəfil yaxalamadı. İsa Çarmıxı
  artıq önündə görürdü. Lakin bu da Ona heç kimin ala bilməyəcəyi sevinci
  yaymağa mane olmadı, çünki bu, Allahdandır, O, isə həmişə
  yaxındadır.</p>
<p><strong>36-39</strong></p>
<h2 id="yeni-bilik-luka-536-39">YENİ BİLİK (Luka 5:36-39)</h2>
<p>Dindar insanlar bir növ keçmişə bağlı olurlar. Tərəqqi ən az imanlı
  cəmiyyətində hiss olunur. İsanın Allahın yolu barədə fikirləri o qədər
  mütərəqqi idi ki, fariseylər onları mənimsəmək istəmədilər, buna görə də
  onları qəbul etmədilər.</p>
<p>Zaman keçdikcə ağıl sağlam düşüncədəki çevikliyi itirir və yeni
  ideyalardan imtina edir. İsa iki nümunə göstərdi: «Heç kim təzə
  paltardan bir parça qoparıb köhnə paltara yamaq vurmaz. Yoxsa təzə
  paltar həm cırılar, həm də təzə paltardan qoparılan parça köhnə paltara
  yaraşmaz». Şərqdə şərab üçün dəridən tuluqlar hazırlanırdı. Onlara təzə
  şərab töküldükdə qıcqırır və qazlar buraxırdı. Yeni dəridən hazırlanmış
  tuluqlar artan təzyiqə tab gətirmək üçün kifayət qədər elastikliyə malik
  idi. Əgər tuluq köhnə idisə, quru və sərt olar və asanlıqla partlaya
  bilərdi. İsa deyir: «İcazə verməyin ki, ağlınız köhnə bərkimiş dəri kimi
  olsun». Köhnə şərab daha yaxşıdır deyirlər. Ola bilsin, bu, doğrudur.
  Amma insanlar unudurlar ki, vaxt gələcək təzə şərab da köhnələcək və heç
  nə onunla müqayisə edilməyəcək.</p>
<p>Bu hissədə İsa köhnə düşüncə tərzini pisləyir və insanları yeni
  biliklərdən qaçmamağa çağırır.</p>
<p>1) İnsanlar riskli fikirlərdən qorxmamalıdırlar. Müqəddəs Ruh mövcud
  olduğu üçün Allah bizi yeni biliyə aparır. Fosdik bir dəfə belə sual
  vermişdi: «Əgər həkimlər yalnız üç yüz il əvvəlki dərmanlardan və
  üsullardan istifadə etsəydilər, tibb necə inkişaf edərdi?» Yeni biliyə
  sahib olan insan onların tanınması üçün mübarizə aparmalıdır. Qalileo
  Qaliley yerin günəş ətrafında fırlandığını bəyan edəndə, onu bidətçi
  kafir hesab etdilər. Lister əməliyyatda antiseptiklərin istifadəsi üçün
  mübarizə aparmalı oldu. Simpson insanların əziyyətini yüngülləşdirən
  xloroformun istifadəsi üçün mübarizə aparmalı oldu. Unutmayın, əgər biz
  yeni ideyalara qarşı çıxırıqsa, ağlımızın zəifliyini və köhnəfikirli
  olduğumuzu nümayiş etdirmiş oluruq. Ona görə də Onun hikmətini və
  qüdrətini bilmək barədə düşünməyə dəyər.</p>
<p>2) Heç vaxt yeni üsullardan qorxmayın. Bu, <em>hər zaman</em> edilib
  faktı təcrübənin sona çatmasına səbəb ola bilər. Eləcə də əksinə, heç
  kimin bunu etməməsi faktı, bunu etmək üçün güclü bir dəlil ola bilər.
  Köhnəlmiş üsulla müəssisələri idarə etmək olmaz, lakin imanlı cəmiyyəti
  hələ də ondan köhnəlmiş üsullardan istifadə edir.</p>
<p>(Qərbdəki) imanlı cəmiyyəti qədər ziyarətçisini itirmiş hər hansı bir
  cəmiyyət çoxdan yeni üsullara əl atardı, lakin İmanlı Cəmiyyəti hələ də
  yeniliklərdən üz döndərməyə çalışır.</p>
<p>Dünyanı səyahət edərkən Kiplinq general Butun qaval səsi altında
  gəmiyə qalxdığını gördü. Köhnə düşüncəli və mömin Kiplinqin bu musiqi
  xoşuna gəlmədi. O, General But ilə tanış olur, ona qavalı, buna bənzər
  şeyləri sevmədiyini söyləyir. General But ona baxır və deyir: «Cavan
  oğlan, əgər başı üstündə dayanıb dəf vurmaqla bir nəfəri olsa belə,
  Məsihə gətirmək mümkün olsaydı, mən bunu öyrənərdim.</p>
<p>Mühafizəkarlıq<a href="#fn8" class="footnote-ref" id="fnref8" role="doc-noteref"><sup>8</sup></a> müdrikcəsinə və
  ağılsızcasına olur.
  Həmişə çalışmalıyıq ki, düşüncələrdə və əməllərdə məhdud olmayaq. Ancaq
  eyni zamanda dar yolda qalmağa çalışmaq çalışmalıyıq.</p>
