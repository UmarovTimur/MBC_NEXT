<h1>11-ci fəsil</h1>
<p><strong>1-4</strong></p>
<h2 id="bizə-dua-etməyi-öyrət-luka-111-4">BİZƏ DUA ETMƏYİ ÖYRƏT (Luka
  11:1-4)</h2>
<p>O dövrün adətinə görə ravvin öz şagirdlərinə lazım gələndə oxuya
  biləcəkləri sadə bir dua öyrədirdi. Vəftizçi Yəhya artıq öz şagirdlərinə
  dua etməyi öyrətmişdi. İsanın şagirdləri də dua etməyi öyrətsin deyə
  Onun yanına gəldilər. Burada «Rəbbin Duası»nın Luka versiyası qeyd
  olunub. O, Mattada yazılan duanın qısa versiyasıdır. Lakin biz ondan
  necə və nə üçün dua etmək barədə hər şeyi öyrənə bilərik.</p>
<p>1. Dua Allahın <em>Ata</em> adlanması ilə başlayır. Bu, məsihçilərə
  xas Allaha müraciətdir (<em>Qalatiyalılara 4:6; Romalılara 8:15; 1Peter
    1:17</em>). Artıq duanın birinci sözü bizə bildirir ki, biz kiməsə
  deyil, Öz övladlarının ehtiyaclarını ödəməkdən zövq alan Ataya müraciət
  edirik.</p>
<p>2. İbrani dilində bu <em>ad</em> insanın səsləndirdiyi adi addan daha
  böyük məna daşıyır. <em>Ad</em> — insanın bütün xarakterini ifadə edir.
  <em>Zəbur 9:10</em>-da deyilir: «İsmini tanıyanlar Sənə güvənir». Bu,
  Allahın adının Yahve olmasından daha çox şey deməkdir. Bu o deməkdir ki,
  Allahın xasiyyətini və qəlbini tanıyan hər kəs sevinclə Ona güvənir.
</p>
<p>3. «Ey Göylərdə olan Atamız» duasının ardıcıllığını xüsusi qeyd edək.
  Özümüz üçün bir şey istəməzdən əvvəl, Allahın izzətini elan etməli və
  Ona ehtiramımızı bildirməliyik. Yalnız Allaha izzət verdikdən sonra
  başqa istəkləri diləyə bilərik.</p>
<p>4. Bu dua bütün həyatı əhatə edir:</p>
<p>a) <em>Həyatın indiki ehtiyaclarını</em>. Dua Allaha gündəlik çörək
  üçün müraciəti göstərir. Bu, səhrada göydən enən manna haqqında Allahın
  əmrinə istinad edir (<em>Çıxış 16:11-21</em>). Naməlum gələcək üçün
  narahat olmağa ehtiyac yoxdur, yalnız bu gün üçün qayğı çəkməliyik.</p>
<p>Təkcə Sən mənimlə qalsan</p>
<p>Uzun yol məni qorxutmaz.</p>
<p>b) <em>Həyatın keçmiş günahlarını</em>. Dua etdiyimiz zaman biz
  Allahdan bağışlanma diləməliyik, çünki ən yaxşı insan belə, kamil
  Allahın hüzurunda günahkardır.</p>
<p>c) <em>Həyatın gələcək hökmünü</em>. Duada istifadə olunan sınaq sözü
  hər hansı bir imtahan kimi başa düşülməlidir. Bu, təkcə günaha
  şirnikləndirmək deyil, həm də çətin vaxtlarda insanın yetkinliyini və
  sadiqliyini sınayan istənilən vəziyyətdir. Biz bu sınaqlardan qaça
  bilmərik. Amma Allahla birlikdə olanda, bu sınaqlara dözə bilərik.</p>
<p>Bir nəfər «Ey Göylərdə olan Atamız» duasında iki mühüm məna olduğunu
  aşkar etdi. Əgər biz duaya «Rəbbin duası» ilə başlasaq, o bizdə təmiz
  istəklər oyadar. Bu da bizi həqiqi sədaqətə aparar. Əgər duamızı «Rəbbin
  duası» ilə bitirsək, onda Allahın önündə dua etməli olduğumuz hər şeyi
  ümumiləşdirmiş oluruq.</p>
<p><strong>5-13</strong></p>
<h2 id="diləyin-sizə-veriləcək-luka-115-13">DİLƏYİN, SİZƏ VERİLƏCƏK
  (Luka 11:5-13)</h2>
<p>Adətən, səyyahlar axşam saatlarında yola düşürdülər ki, günorta
  günəşinin istisindən qaçmaq imkanları olsun. İsa belə bir səyahətçinin
  gecəyarı dostunun evinə necə gəldiyindən bəhs edir. Şərqdə
  qonaqpərvərlik hər kəsin müqəddəs borcu idi. Qonağın sadəcə
  ehtiyaclarını ödəmək kifayət etmirdi. Qonaq üçün böyük süfrə açılmalı
  idi. Kəndlərdə, adətən, çörək evdə bişirilirdi. Çörəyi elə bişirirdilər
  ki, bir günə çatsın. Çünki çörək tez köhnəlirdi və çətin ki, ertəsi gün
  kimsə onu yemək istəsin.</p>
<p>Səyyahın bu qədər gec gəlməsi ev sahibini çətin vəziyyətə salmışdı,
  çünki evində çörəyi olmadığından o, müqəddəs qonaqpərvərlik borcunu
  layiqincə yerinə yetirə bilmədi. Gec olsa da, ev sahibi çörək almaq üçün
  dostunun evinə getdi. Amma dostunun evinin qapısı bağlı idi. Şərqdə
  insan ancaq fövqəladə hallarda gecə vaxtı qapını döyə bilər. Qapılar,
  adətən, bütün günü açıq qalırdı. Çünki adamların gizlədəcək heç nəyi yox
  idi. Ancaq qapı kilidli olurdusa, aydın idi ki, ev sahibi narahat
  edilməsini istəmir. Lakin qonağı gələn ev yiyəsini dostunun qapısının
  bağlı olması dayandıra bilmədi. O, qapını döyməyə davam etdi.</p>
<p>İsraildə kasıbların evi bir otaqdan və balaca pəncərədən ibarət idi.
  Döşəmə palçıqdan olub, quru qamışla örtülürdü. Otaq iki hissəyə —
  arakəsmə ilə deyil, kiçik bir diklə bölünürdü. Otağın üçdə ikisi yerdən,
  digər üçdə biri isə bir qədər yüksəkdə idi. Həmin hissədə bütün gecə
  ocaq yanırdı, onun ətrafında bütün ailə taxtda deyil, həsirlərdə
  yatırdı. Ailələr böyük olurdu, hamı bir-birinə yaxın yatırdı ki, isti
  olsun. Əgər biri oyanardısa, istər-istəməz bütün ailəni oyadırdı. Bundan
  əlavə, kənddə gecə evə heyvanları — toyuqlar, xoruzlar və keçiləri də
  gətirirdilər.</p>
<p>Məgər yataqda olan bir adamın ayağa qalxmaq istəməməsi təəccüblüdür?
  Dostundan çörək istəyənsə təkidlə qapını döyməyə davam edirdi. Mətndə
  işlədilən yunan sözünün mənası məhz belədir — ev sahibinin onsuz da
  bütün ailənin ayıldığını anlayıb, ayağa qalxaraq lazım olanı verənə
  qədər qapını döymək.</p>
<p>İsa Məsih dedi: «Bu hekayə sizin üçün dua haqqında təlimdir». Bu
  məsəlin mənası inadla dua etmək deyil; yəni Allah diləməyimizdən
  yorulub, istədiyimizi bizə verənə qədər və ya Öz iradəsinə zidd olsa da,
  bizə cavab verməyə məcbur olana qədər Allahın qapısını döymək demək
  deyil.</p>
<p>Məsəl sözü hərfi mənada <em>nəyisə yan-yana qoymaq</em> və ya nəyisə
  bir şeylə müqayisə etmək deməkdir. Başqa sözlə, kiməsə nəsə öyrətmək
  üçün iki əşyanı bir-birinə oxşadığına, yaxud bir-birinə zidd olduğuna
  görə yan-yana qoyuruq. İsa sanki belə deyir: «Əgər insan inadla dostunu
  ona lazım olan hər şeyi verməyə məcbur edə bilirsə, səmavi Ata
  övladlarının ehtiyaclarını daha çox ödəyər!» O deyir: «Əgər siz pis
  olduğunuz halda öz övladlarınızın ehtiyaclarını ödəyə bilirsinizsə,
  göydə olan Atanın ehtiyacları ödəyəcəyi nə qədər yəqindir!»</p>
<p>Lakin bu bizi cəsarətli duadan azad etmir. Çünki istəklərimizin
  həqiqiliyini və səmimiyyətini ancaq səylə və əzmkarlıqla dua etməklə
  təsdiqləyə bilərik. Ancaq bu o demək deyil ki, ehtiyacımız olan hər şeyi
  Allahın əlindən almalıyıq. Biz sadəcə olaraq ehtiyaclarımızı bizdən daha
  yaxşı bilənə və bizə lazım olan hər şeyi səxavətlə verənə müraciət
  edirik. Əgər Allah dilədiyimizi verməyibsə, bu Onun bizdən əsirgəməsinə
  görə deyil, bizə daha yaxşısını vermək niyyətində olmasına görədir.
  Cavabsız qalan dua yoxdur. Aldığımız cavab gözlədiyimiz və ya
  istədiyimiz olmaya bilər. Amma Allah duamıza hətta cavab verməkdən
  imtina etsə belə, Onun rədd cavabı məhəbbət və hikmətlə diktə
  edilir.</p>
<p><strong>14-23</strong></p>
<h2 id="böhtançi-luka-1114-23">BÖHTANÇI (Luka 11:14-23)</h2>
<p>İsanın düşmənləri artıq birbaşa etiraz edə bilməyəndə, Ona böhtan
  atmağa başladılar. Onlar iddia edirdilər ki, İsanın cinləri qovmaq
  səlahiyyəti Onun cinlərin başçısı ilə ittifaqına görədir. Onlar İsanın
  qüdrətinin Allahdan deyil, şeytandan gəldiyini deyirdilər. İsa onlara
  ikiqat və əsaslı cavab verdi.</p>
<p>Birincisi, İsa onlara çevik zərbə vurdu. Həmin dövrlərdə İsraildə
  çoxlu cin çıxaran və sehrbazlar vardı. İosif Flavi bu fəaliyyətin padşah
  Süleymana qədər olduğunu qeyd edirdi. Müdrik Süleymanın digər
  qabiliyyətləri arasında ot və dərman bitkiləri haqqında biliyi var idi.
  O, cinləri bir daha geri qayıtmamaq üçün tamamilə qovmağa imkan verən
  sehrli düsturlar icad etmişdi. İosif Flavi təsdiqləyir ki, o, Süleymanın
  üsullarının hətta onun dövründə də uğurla tətbiq olunduğunu görüb (İosif
  Flavi<em>, Yəhudilərin qədimliyi 8:5,2</em>).</p>
<p>İsa böhtançılara uğurlu zərbə endirir. İsa deyir: «Əgər Mən cinlərin
  rəisi ilə ittifaqda olduğum üçün cinləri qovmaq qabiliyyətinə malikəmsə,
  bəs başqalarının, sizin yaxınlarınızın cinləri də qovması barədə nə deyə
  bilərsiniz? Məni ittiham etməklə, siz ancaq özünüzü mühakimə
  edirsiniz».</p>
<p>İkincisi, O, təkzibedilməz dəlil gətirir. Vətəndaş müharibəsinin
  getdiyi padşahlıq tab gətirə bilməz. Əgər cinlərin rəisi öz
  tərəfdarlarını qovmaq üçün bütün gücünü sərf etsəydi, onda onun
  padşahlığının sonu gələrdi. Axı güclü adama ondan daha güclü adam qalib
  gələ bilər. İsa deyir: «Buna görə də, əgər Mən cinləri qovuramsa, bu,
  nəinki Mənim cinlərin rəisi ilə həmrəy olduğumu göstərmir, əksinə,
  cinlərin qalası dağıdılıb, güclü şər adam məğlub olub və Allahın
  Padşahlığı yaxınlaşıb».</p>
<p>Bu hissədən müəyyən həqiqətlər üzə çıxır.</p>
<p>1. İnsanın təbiətcə adi arqumentləri tükənib, istənilən nəticəni
  verməzsə, o, böhtan atmağa hazır olur. Ötən əsrin görkəmli ingilis
  dövlət xadimi Vilyam Qledstoun London küçələrində pis yola düşmüş
  qadınların mənəvi islahı probleminə böyük maraq göstərirdi. Lakin Vilyam
  Qledstounun siyasi rəqibləri onun marağının tamamilə fərqli və
  qeyri-düzgün səbəblərdən qaynaqlandığını qürurla iddia edirdilər. Böhtan
  ən qəddar və insaniyyətdən kənar olan vasitədir. Çünki böhtan insana çox
  vaxt qara yaxır. Axı insan təbiətinə görə başqasını yüksəltməyə deyil,
  alçaltmağa meyllidir. Düşünməyin ki, biz bu kimi günah etmirik. Axı biz
  insan haqqında ən pis şayiələrə nə qədər tez inanmağa hazırıq? Nə qədər
  tez-tez bilərəkdən biz bəyənmədiyimiz insanın pisniyyətli olduğunu qeyd
  edirik? Nə qədər tez-tez biz çay süfrəsi arxasında böhtan və rəzil
  əhvalatları təkrarlayaraq, adamın nüfuzuna xələl gətiririk? Bu barədə
  düşünəndə, arxayınlığımıza yer olmayacaq, özümüzü analiz etməyə ehtiyac
  yaranacaq.</p>
<p>2. Bir daha xatırladaq ki, İsa Allahın Padşahlığının yaxınlaşmasını
  sübut edəndə, iztirab çəkənlərin sağaldığını və xəstələrin şəfa
  tapdığını vurğulayırdı. İsanın məqsədi təkcə <em>canın</em> xilasından
  ibarət deyildi; Onun məqsədi <em>tamlığı ilə şəfa</em> vermək və xilas
  etmək idi.</p>
<p>3. Luka bu hissəni İsanın sözləri ilə bitirir: «Mənimlə olmayan Mənə
  qarşıdır və Mənimlə yığmayan dağıdır». Məsihçilikdə neytrallığa yer
  yoxdur. Kim yaxşılıq etməkdən çəkinərsə, avtomatik olaraq pisliyin
  tərəfində olur. İnsan ya yolu yarıb keçir, ya da kiminsə yolunda
  dayanır.</p>
<p><strong>24-28</strong></p>
<h2 id="boş-qəlbin-təhlükəsi-luka-1124-28">BOŞ QƏLBİN TƏHLÜKƏSİ (Luka
  11:24-28)</h2>
<p>Burada insandan cinin necə qovulduğuna dair acınacaqlı və dəhşətli
  bir hekayə canlanır. Həmin cin rahatlıq tapmaq üçün gəzir, amma tapmır.
  Beləcə o, qərara gəlir ki, insanın daxilinə qayıtsın. O, insanın
  qəlbinin pak olduğunu, süpürülmüş və təmizlənmiş, amma boş olduğunu
  görür. Onda o özündən betər yeddi başqa cini də götürüb, insanın
  daxilinə girir. Həmin insanın halı əvvəlkindən daha betər olur.</p>
<p>1. Bu məsəldə əsas həqiqət ehtiva olunur: insan daxili boş
  qalmamalıdır. Pis düşüncələrdən, axmaq vərdişlərdən və əvvəlki həyat
  tərzindən azad olmaq kifayət deyil, canı boş buraxmaq olmaz. Boş qəlb
  həmişə təhlükəyə məruz qalır. Adam Velç tez-tez «Şərabdan sərxoş
  olmayın, bu sizi mənəviyyatsızlığa aparır. Bunun əvəzinə Ruhla dolun»
  (<em>Efeslilərə 5:18</em>) mövzusunda vəz edirdi. O, vəzinə belə
  başlayırdı: «İnsan həmişə nə iləsə dolmalıdır». Şəri qovmaq kifayət
  deyil. Onun yerini yaxşılıq tutmalıdır.</p>
<p>2. Buradan belə nəticə hasil olur ki, heç bir din yalnız qadağalara
  əsaslana bilməz. Gəlin daha aydın bir nümunə çəkək: bazar günü
  ibadətində itaət məsələsi hələ də həll olunmayıb. İnsanlar tez-tez bazar
  günü adamların etdikləri barədə qəzəblə danışır, sonra bazar günü
  qadağan olunan şeylərin siyahısını verir. Lakin bütün bu qaydaların
  ünvanlandığı adam soruşa bilər: «Yaxşı, bəs onda mən bazar günü nə edə
  bilərəm?». Əgər biz bu suala cavab verə bilmiriksə, yaxşı olar ki, ona,
  ümumiyyətlə, heç nə deməyək. Çünki ona qadağan olunan işlərin siyahısını
  natamam versək, onu bekarçılığa sürükləyərik. Şeytan da öz işini boş
  adam vasitəsilə yerinə yetirmək imkanı gözləyir. Din həmişə bir sıra
  qadağalara və tabulara çevrilmək təhlükəsi altındadır. Pisliyi ürəkdən
  təmizləmək vacibdir, amma pislik aradan qaldırdıqdan sonra yaxşılığı
  inkişaf etdirmək lazımdır.</p>
<p>3. Pislikdən çəkinməyin ən yaxşı yolu — yaxşılıq etməkdir. Gördüyüm
  ən gözəl bağ o qədər güllərlə dolu idi ki, alaq otlarına yer yox idi.
  Təkcə alaq otlarını çıxarmaq kifayət deyil, hər boş yerə gül əkmək
  lazımdır. Ruhani həyatda da eyni prinsip keçərlidir. Axı bizi tez-tez
  pis fikirlər narahat edir. Əgər biz yalnız «Xeyr, bu barədə daha
  düşünməyəcəyəm» deyiriksə, gec-tez biz bu fikrə daha çox diqqət
  yetirəcəyik. Bundan çıxış yolu başqa bir şey haqqında düşünmək, pis
  fikri yaxşı fikirlə əvəz etməkdir. Bunu və ya digər şeyi etmədən mömin
  olmaq olmaz; insan həyatı nəcib fikirlər və əməllərlə doldurulanda mömin
  olur.</p>
<p><em>27</em> və <em>28</em>-ci ayələrdə İsa sərt olsa da, həqiqəti
  danışır. İzdiham arasından qışqıran qadın həyəcanlı idi. İsa isə onu
  reallığa qaytardı. Qəlbin coşması gözəl bir şeydir; lakin gündəlik
  həyatda Rəbbə itaət etmək daha gözəldir. Heç bir gözəl duyğu xeyirxah
  əməlləri əvəz edə bilməz.</p>
<p><strong>29-32</strong></p>
<h2 id="imtiyazlar-üçün-məsuliyyət-luka-1129-32">İMTİYAZLAR ÜÇÜN
  MƏSULİYYƏT (Luka 11:29-32)</h2>
<p>Yəhudilər İsadan tələb etdilər ki, O, heyrətamiz bir şey etsin və
  bununla da Onun Allahın Məsihi olduğunu sübut etsin. İsadan bir qədər
  sonra, b.e. 45-ci ilində İsraildə özünü Məsih elan edən Tevda peyda
  oldu. O, xalqı onların gözü önündə İordan çayının sularını ikiyə bölməyə
  və o bir sahildən digər sahilədək quru yol açmağı vəd edərək, onunla
  birlikdə İordan çayına getməyə razı saldı. Sözsüz ki, sular ayrılmadı və
  romalılar üsyanın qarşısını asanlıqla aldılar. Yəhudilər İsadan məhz
  belə bir əlamət istədilər. Onlar düşünürdülər ki, İsa onlara Məsih
  olduğunu məhz bu yolla sübut edə bilər. Yəhudilər Allahın göndərə
  biləcəyi ən böyük əlamətin İsanın Özü olduğunu görə bilmədilər. Bir
  vaxtlar Yunus peyğəmbər ninevalılar üçün Allahın əlaməti olduğu kimi,
  indi də İsa yəhudilər üçün Allahın əlaməti idi. Amma xalq Onu tanımadı.
  Süleymanın padşahlığı dövründə Səba mələkəsi onun müdrikliyi haqqında
  eşidib, ondan öyrənmək üçün uzaqdan gəldi; Yunus peyğəmbər təbliğ
  edəndə, Nineva xalqı onun təbliğində Allahın səsini tanıdı və hamısı
  tövbə etdi. Qiyamət günündə bütün bu xalqlar qalxıb İsanın dövründəki
  yəhudiləri mühakimə edəcək. Çünki həmin dövrdə yaşayan yəhudilər digər
  xalqların heç vaxt malik olmadığı imtiyaza malik idilər. Ancaq yəhudilər
  Onu qəbul etməkdən imtina etdilər. Yəhudilərin mühakiməsi daha ağır
  olacaq, çünki onlar böyük imtiyaza malik idilər.</p>
<p>İmtiyazlar və məsuliyyət həmişə bir-biri ilə sıx bağlıdır. Gəlin
  bizim iki ən böyük imtiyazımız və onlardan necə istifadə etdiyimiz
  barədə düşünək.</p>
<p>1. Hər birimizin Allahın Kəlamı, Müqəddəs Kitabdan istifadə etmək
  imkanı var. <em>Həmişə</em> belə olmayıb, bu <em>öz-özündən
    yaranmadı</em>. Elə vaxtlar var idi ki, Müqəddəs Kitabın doğma dildə
  təbliği ölümlə cəzalandırılırdı. 1350-ci ildə Uiklif bir alimə məktub
  yazaraq ondan Müjdəni sadə xalqa onların öz dilində çatdırmağı xahiş
  edəndə belə cavab aldı: «Məsihin qanununa görə mən yaxşı bilirəm ki,
  sənin xahişini yerinə yetirməliyəm. Amma bu gün biz Məsihin qanunundan o
  qədər uzaqlaşmışıq ki, xahişini yerinə yetirsəm, <em>öləcəyəm</em>. Sən
  isə yaxşı demisən ki, insan mümkün qədər çox yaşamalıdır». Sonralar Fok
  qeyd edir ki, o vaxtlar insanlar gecələr oturub, Allahın Kəlamını
  ingilis dilində oxuyur və dinləyirdilər. «İngilis dilində yazılmış
  həvari Yaqubun və ya həvari Paulun məktublarını almaq üçün insanlar
  böyük pul ödəyir, yaxud bir araba saman verirdilər». İngiltərəyə ilk çap
  olunmuş Müqəddəs Kitabı Tindeyl<a href="#fn18" class="footnote-ref" id="fnref18" role="doc-noteref"><sup>18</sup></a>
  vermişdi. O, bunu
  yoxsulluqdan, sürgündən, dost yoxluğundan, aclıqdan, susuzluqdan,
  soyuqdan, böyük təhlükələrdən, saysız-hesabsız toqquşmalardan əziyyət
  çəkməsinə baxmayaraq etdi. 1536-cı ildə o, şəhid olaraq vəfat etdi. Onun
  ölümündən bir qədər əvvəl hakimiyyət ingilis dilində çap olunmuş
  Müqəddəs Kitabları yandıranda o dedi: «Onlardan nə gözləyirdimsə, onlar
  məhz onu etdilər. Məni də kitab kimi yandırsalar, təəccüblənmərəm».</p>
<p>Müqəddəs Kitabdan daha dəyərli bir kitab yoxdur. Bizim dövrümüzdə
  insanların Müqəddəs Kitaba hamının eşitdiyi, amma heç kimin oxumadığı
  klassik bir kitab olaraq tərif verməsi kimi ciddi təhlükə var. Bizə
  Müqəddəs Kitaba sahib olmaq imtiyazı verilib. Bu imtiyaz üzərimizə
  məsuliyyət qoyur, çünki biz öz imtiyazlarımıza cavabdehik.</p>
<p>2. Biz Allaha istədiyimiz şəkildə xidmət edə bilərik. Bu da insan
  həyatı bahasına başa gələn bir imtiyazdır. Faciə ondadır ki, əksər
  insanlar bu imtiyazdan, ümumiyyətlə, Allaha xidmət etməmək üçün istifadə
  edirdilər. Bu imtiyaz da üzərimizə məsuliyyət qoyur, çünki buna görə də
  cavab verməli olacağıq. Əgər insan məsihçidirsə, onda Məsihin kitabı və
  Məsihin cəmiyyəti varsa, o, Allahın imtiyazlarının varisidir. Əgər o, bu
  imtiyazlara etinasızlıq edir və ya onlardan imtina edirsə, onda İsa
  Məsihin dövründəki yəhudilər kimi mühakiməyə məruz qalacaq.</p>
<p><strong>33-36</strong></p>
<h2 id="daşlaşmiş-ürək-luka-1133-36">DAŞLAŞMIŞ ÜRƏK (Luka 11:33-36)
</h2>
<p>Bu hissənin mənasını başa düşmək asan deyil. Lakin ola bilsin, o,
  belə məna verir.</p>
<p>Bədənin nuru gözdən asılıdır; əgər göz sağlamdırsa, insan kifayət
  qədər işıq qəbul edir. Əgər göz sağlam deyilsə, işıq onun üçün qaranlığa
  çevrilir. Eynilə <em>həyatın nuru da ürəkdən asılıdır</em>; əgər insanın
  ürəyi mənəvi cəhətdən sağlamdırsa, onun bütün həyatı işıq saçır; əgər
  ürəyi mənəvi cəhətdən korlanıbsa, bütün həyatı qaranlığa qərq olur. İsa
  Məsih təkidlə bizi daxili işığımızı qoruyub saxlamağa çağırır.</p>
<p>Bəs onda nəyə görə daxili çırağımız zəifləyir və ya sönür? Onda
  ürəyimizlə nə baş verir?</p>
<p>1. Ürəyimiz <em>sərtləşə</em> bilər. Bəzən əllərimizlə adət
  etmədiyimiz bir şey etmək məcburiyyətində qalanda, dərinin
  qıcıqlandığını hiss edirik və əllərimiz ağrımağa başlayır. Ancaq həmin
  işi tez-tez təkrarlasaq, dərimiz sərtləşir, onda biz əvvəllər bizi
  incidən hərəkəti çətinlik çəkmədən edə bilərik. Ürəyimizlə də eyni şey
  baş verir. İlk dəfə pis bir iş görəndə biz onu titrəyə-titrəyə,
  qorxa-qorxa edirik. Bəzən də ağrı çəkərək edirik. Sonra bu hisslər
  getdikcə zəifləyir, sonda vicdan əzabı çəkmədən edirik. Günah böyük
  səlahiyyətə malikdir — o, qəlbi və ruhu sərtləşdirir.</p>
<p>İnsan günaha doğru ilk addım atanda, həmişə qəlbində xəbərdarlıq
  nidası müşayiət olunur. Lakin o, tez-tez günah etməyə davam edirsə,
  zamanla günah daha onu narahat etmir və ürəyi təşvişə düşmür. Bir
  vaxtlar insanda qorxu yaradan və həvəssiz etdiyi davranışlar vərdiş
  halına çevrilir. Əgər belə vəziyyətə düşməyə icazə vermişiksə, onda buna
  görə yalnız özümüzü günahlandırmalıyıq.</p>
<p>2. Ürəyimiz <em>hissiyyatını itirir</em>. İnsan pisliyə çox asanlıqla
  alışır. Olur ki, biz dünyanın əzablarını görəndə ürəyimiz ağrıyır, amma
  tədricən öyrəşirik, baş verənləri təbii qəbul edir və narahat olmuruq.
  Əksər insanlar gənclikdə bu şeylərə daha həssas olur, nəinki yetkinlik
  dövründə. Bu, İsa Məsihin Çarmıxa çəkilməsinə də aiddir.</p>
<p>Florens Barkli balaca olarkən imanlı cəmiyyətinə necə aparıldığını
  danışır. İsa Məsihin əzab çəkdiyi cümə günü idi. Cəmiyyətdə Çarmıxa
  çəkilmə hekayəsini oxuyurdular. O, Peterin inkarı və Yəhudanın xəyanəti
  barədə eşitdi. Həmçinin Ponti Pilatın İsa Məsihi sorğu-suala çəkməsi
  haqqında eşitdi. Qız İsanın tikanlı tacını, əsgərlərin Onu vurduğunu
  gördü. O, İsanın Çarmıxa çəkilməsi haqqında qərarı, sonra isə dəhşətli
  son sözləri «Onu Çarmıxa çəkdilər» eşitdi. Elə görünürdü ki, bu hekayə
  cəmiyyətdə heç kimə toxunmadı. Qız isə birdən üzünü anasının paltarında
  gizlədib, hönkür-hönkür ağladı. Qızın səsi sakit cəmiyyəti bürüdü:
  «Onlar niyə belə etdilər? Niyə belə etdilər?»</p>
<p>Çarmıxa çəkilmə hekayəsini biz məhz bu cür qəbul etməliyik. Lakin biz
  onu o qədər eşitmişik ki, indi heç bir emosiya olmadan qəbul edirik. Qoy
  Allah bizi, bizə görə Çarmıxda çəkdiyi dəhşətli əzabı hiss etmək
  qabiliyyətini itirmiş ürəkdən xilas etsin.</p>
<p>3. Ürəyimiz <em>açıq şəkildə üsyan</em> edə bilər. Bəzi insanlar
  doğru yolu bilirlər, amma bilərəkdən yanlış yolu seçirlər. İnsan Rəbbin
  əlini öz çiyinlərində hiss edə, ancaq onu itələyə bilər. Ruhani gözləri
  açıq olan insan, Allah onu evə çağırarkən, uzaq bir ölkəyə getməyi seçə
  bilər. Qoy Allah bizi daşlaşmış ürəkdən qorusun.</p>
<p><strong>37-44</strong></p>
<h2 id="xirdaliqlara-hörmətlə-vacib-olanlara-isə-laqeyd-yanaşmaq-luka-1137-44">XIRDALIQLARA
  HÖRMƏTLƏ, VACİB OLANLARA İSƏ LAQEYD YANAŞMAQ (Luka 11:37-44)</h2>
<p>Farisey İsanın yeməkdən əvvəl əllərini yumamasına təəccübləndi. Bu,
  təmizliyi qoruyub-saxlamaq üçün edilmirdi; yeməkdən əvvəl əllərin
  yuyulması adət idi. Qanunda deyilir ki, insan yeməkdən əvvəl əlləri
  müəyyən qaydada yumalı, eləcə də yeməklər arasında əllərini yumalıdır.
  Həmişə olduğu kimi, hər bir detal xüsusi işlənilib hazırlanmışdır. Bunun
  üçün su ilə dolu xüsusi daş küplər var idi, çünki adi su murdar ola
  bilərdi. Əlləri yumaq üçün bir yarım yumurta qabığının tuta biləcəyi
  qədər su istifadə olunmalı idi. Əvvəlcə barmaqların ucundan başlayaraq,
  biləyə qədər əllərə su tökülürdü. Sonra əlin içi yuyulurdu. Əlin içi
  digər əlin üstü ilə yumruq şəkildə sıxılaraq yuyulurdu. Sonda su
  biləkdən başlayaraq barmaqların ucuna qədər yenidən əlin üzərinə
  tökülürdü. Hətta bu adətin kiçik pozuntusu belə, fariseylər tərəfindən
  günah sayılırdı. İsa buna belə cavab verdi ki, əgər fariseylər əllərini
  təmiz saxladıqları qədər ürəklərini də təmiz saxlasaydılar, onda ən
  yaxşı insan olardılar.</p>
<p>Ortodoksal yəhudi aşağıdakı vəzifələri diqqətlə yerinə yetirirdi:</p>
<p>a) <em>Torpağın ilk məhsulu</em>. İlk məhsula aid olan altı məhsul —
  buğda, arpa, üzüm, əncir, nar, zeytun yağı, eləcə də ilk yığılmış bal
  Məbədə qurban olaraq təqdim gətirilirdi.</p>
<p>b) <u>Teruma</u><a href="#fn19" class="footnote-ref" id="fnref19" role="doc-noteref"><sup>19</sup></a>. Torpağın ilk
  bəhrəsi Allaha qurban
  təqdim edilərkən, teruma kahinləri saxlamaq üçün nəzərdə tutulmuşdu.
  Teruma da torpağın ilk bəhrəsindən gətirilirdi. Onun həcmi bütün
  məhsulun 1/50 hissəsi idi.</p>
<p>c) <em>Ondabir</em>. İnsanlar ondabiri birbaşa levililərə təqdim
  edirdi, onlar da öz növbəsində aldıqlarının ondabirini kahinlərə
  verirdilər. Həmin ondabirə «yemək üçün lazım olan, torpaqda əkilən və
  bitən» hər şeyin ondabir hissəsi daxil idi. Fariseylərin bu məsələdə
  xırdaçılığı artıq onda görünürdü ki, qanunda sədəfotu təqdim olunmaması
  haqqında yazılsa da, onlar bunu təqdim edirdilər. Ürəyin vəziyyətindən
  asılı olmayaraq, ədalət və məhəbbət qanunlarına etinasızlıq etsələr də,
  fariseylər ondabir ödəməyi heç vaxt unutmurdular. Sinaqoqda imtiyazlı
  yerlər öndə yerləşirdi və üzü ibadət edənlərə baxırdı. İbadətə gələnlər
  üçün ən hörmətli yerlər birinci cərgələr idi. Getdikcə arxa cərgələrdə
  oturanlara hörmət azalırdı. Hörmət adamların nə qədər görünməsindən
  asılı idi! İnsanlar küçələrdə fariseylərə nə qədər çox hörmət
  edirdilərsə, onlar bir o qədər məmnun olurdular. <em>Saylar
    19:16</em>-nı nəzərə alsaq, 44-cü ayənin mənası aydın olar: «Çöldə
  qılıncla öldürülmüş olana, bir ölüyə yaxud bir insan sümüyünə yaxud da
  qəbirə toxunan şəxs yeddi gün murdar sayılsın». Murdar olmaq bütün
  ibadətlərdən uzaqlaşdırılmaq demək idi. İnsan isə bilmədən itmiş qəbirə
  toxuna bilərdi. Amma bunun heç bir fərqi yox idi: bir toxunuş insanı
  murdar edirdi. İsa Məsih deyirdi ki, fariseylər həmin itmiş qəbirlərə
  bənzəyirdilər. Xalq bilməsə də, fariseylərlə ünsiyyət onlara ancaq zərər
  gətirirdi. Dərk etmədən onlarla təmasda olan şəxs pisliyə şərik olurdu.
  İnsanlar, ümumiyyətlə, şəri görməsələr də, o yayılırdı. Çünki fariseylər
  Allah və Onun tələbləri haqqında yanlış düşüncələrə yoluxmuşdular.</p>
<p>Fariseylərdə xüsusilə nəzərə çarpan qanundan iki kənara çıxma var
  idi. İsa da bunlara görə onları qınayırdı.</p>
<p>1. Onlar öz diqqətlərini zahirə yönəldirdilər. Nə qədər ki, bütün
  zahiri dini ayinlər yerinə yetirilirdi, onlar qane olurdular. Onların
  ürəkləri cəhənnəm kimi qara ola bilərdi; bəlkə də, onlara mərhəmət,
  hətta ədalət hissi yad idi. Amma müəyyən vaxtda müəyyən ayinləri yerinə
  yetirəndə, özlərini Allahın gözündə ləyaqətli insanlar hesab edirdilər.
  İnsan müntəzəm olaraq imanlı cəmiyyətinə gedə, Müqəddəs Kitabı səylə
  oxuya və cəmiyyətin ehtiyacları üçün səxavətlə verə bilər. Amma ürəyində
  qürur və nifrət varsa, yaxınına gündəlik münasibətlərdə mərhəmət
  göstərmirsə, tabeliyində olanlara qarşı haqsızlıq edirsə və öz işinə
  etinasız yanaşırsa, o, məsihçi deyildir. Heç kim insanlar arasında
  normal münasibətləri unudub, yalnız dinin zahiri normalarına riayət
  etməklə məsihçi ola bilməz.</p>
<p>2. Fariseylər <em>təfərrüatlara</em> xüsusi diqqət yetirirdilər.
  Məhəbbət və xeyirxahlıq, ədalət və səxavətlə müqayisədə əllərin
  yuyulması və ondabir hissənin verilməsi əhəmiyyətsiz şeydir. Çox vaxt
  imanlı cəmiyyətinin möminləri cəmiyyətin rəhbərliyi və idarəçiliyi ilə
  bağlı xırda problemlərlə məşğul olur, hətta öz aralarında mübahisə edir
  və dalaşırlar, lakin həqiqi məsihçi həyatının əsl problemlərini
  unudurlar.</p>
<p><strong>45-54</strong></p>
<p><strong>İLAHİYYATÇILARIN GÜNAHI (Luka 11:45-54)</strong></p>
<p>İsa Məsih ilahiyyatçılara qarşı üç ittiham irəli sürür.</p>
<p>1. Qanunu bilənlər kimi, onlar insanların üzərinə qanunun ağır
  yüklərini qoyurdular, özləri isə onlara riayət etmirdilər, çünki onlar
  yayınmaqda mahir usta idilər. Bu yayınmalardan bəzilərini təqdim
  edirik.</p>
<p>Qanuna görə hər yəhudi Şənbə günü yaşadığı yerdən 2000 qulac (915
  metr) məsafə yol qət edə bilərdi. Amma yolun üstündən kəndir çəkilsəydi,
  onda həmin kəndir onun üçün küçənin sonu olacaq və o, daha 915 metr gedə
  bilərdi. Əgər o, cümə günü hər hansı bir yerdə iki dəfə yeyilə biləcək
  yemək qoyurdusa, həmin yer də onun yaşayış yeri sayılır və o, oradan
  daha 915 metr gedə bilərdi!</p>
<p>Digər işlər arasında, Şənbə günü düyün bağlamaq qadağan edilirdi:
  məsələn, dənizçilərin düyünləri, dəvəçilərin düyünləri, kəndir düyünləri
  və s. Ancaq qadın öz kəmərini bağlaya bilərdi. Ona görə də quyudan bir
  vedrə su çəkmək lazım gəlirdisə, vedrəyə kəndir deyil, kəmər bağlana və
  bu şəkildə quyudan vedrə ilə su çəkilə bilərdi!</p>
<p>Bundan başqa, ağır yük daşımaq qadağan idi. Lakin mərasim qanununda
  deyilirdi: «Sağ və ya sol əlində, ya qoynunda, yaxud çiynində bir şey
  daşıyan adam günahkardır; ancaq ovucun üstündə, ayaqda, ağızda,
  dirsəkdə, qulaqda, saçda və ya cibin tərs üzündə, ciblə köynəyin
  arasında, qatlanmış köynəkdə, ayaqqabıda və ya səndəldə bir şey daşıyan
  adam qanunu pozmur, çünki o, yükü adət etdiyi kimi daşımır».</p>
<p>Allahın kiməsə belə bir qanunun təyin edə biləcəyini düşünmək
  ağlasığmazdır və belə bir qanunun təfərrüatlarının işlənib hazırlanması
  dini ibadət, onlara riayət edilməsi isə ölüm-dirim məsələsi ola bilərdi.
  Lakin ilahiyyatçıların dini məhz bundan ibarət idi. Məhz buna görə
  İsanın Öz nitqində ilahiyyatçılara hücum etməsi, onların da öz
  növbəsində İsanı imansız bidətçi adlandırması təəccüblü deyil.</p>
<p>2. İlahiyyatçıların peyğəmbərlərə münasibəti ziddiyyətli idi. Onlar
  peyğəmbərlərə böyük ehtiram göstərdiklərini bəyan etdilər. Lakin məsələ
  bunda idi ki, onlar ancaq ölmüş peyğəmbərlərə hörmət edirdilər, sağ
  olanları isə öldürməyə çalışırdılar. Onlar ölmüş peyğəmbərlərə
  məqbərələr, abidələr ucaldır, diriləri isə rüsvay edir, təqib edir və
  öldürürdülər.</p>
<p>Allah Yeşaya peyğəmbərin vasitəsilə demişdi: «...pisliklə dolu təzə
  ay mərasimlərinizə, şənbə günlərinizə müqəddəs toplantılarınıza dözə
  bilmirəm». «Ey insan, Allah sənə yaxşı olanı bildirdi; ədalət
  yaratmaqdan, məhəbbət göstərməyi sevməkdən, itaətkarcasına Allahınla bir
  yol getməkdən başqa Rəbb səndən nə istəyir ki?» (<em>Mikeya 6:8</em>)
  Peyğəmbərlərin təliminin mahiyyəti bundan ibarət idi; o isə birbaşa
  olaraq ilahiyyatçıların təliminə zidd idi. Buna görə də təəccüblü deyil
  ki, ilahiyyatçılar işlədikləri zahiri təfərrüatları ilahiləşdirərək,
  peyğəmbərlərə nifrət edirdilər. İsa da peyğəmbərlərin xətti ilə gedərək
  təlim öyrədirdi. Zəkəriyyə peyğəmbərin öldürülməsi <em>2Salnamələr
    24:20-21</em>-də təsvir edilmişdir.</p>
<p>3. İlahiyyatçılar Müqəddəs Yazıları insanlardan gizlədirdilər.
  Onların Müqəddəs Yazıları şərh etməsi o qədər özünəməxsus idi ki, adi
  insan üçün orada nəsə başa düşmək çətin idi. Buna görə də insanlar üçün
  Müqəddəs Yazılar tapmacalar kitabına çevrilmişdi. Onlar yanlış düşünərək
  Müqəddəs Yazıların həqiqi mənasını görməkdən imtina edirdilər və
  başqalarının onu öyrənməsinə icazə vermirdilər. Müqəddəs Yazılar
  ilahiyyatçıların əlində, adi insanlarda olduğu kimi, anlaşılmaz, sirli
  kitaba çevrilmişdi.</p>
<p>Eyni şey bu gün də baş verir. Bu gün də başqalarından həyat və
  davranış normalarına əməl olunmasını tələb edənlər var, amma özləri
  onları yerinə yetirməyi ağıllarına belə gətirmirlər. Bu gün də bir
  çoxları üçün din yalnız zahiri qaydalara riayət etməkdən ibarətdir. Bu
  gün də hələ Allahın Kəlamını başa düşməyi o qədər çətinləşdirənlər var
  ki, Allahın həqiqətini axtaran insan çaşıb qalır və nəyə inanacağını,
  kimə qulaq asacağını bilmir.</p>
