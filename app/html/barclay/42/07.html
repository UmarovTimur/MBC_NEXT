<h1>7-ci fəsil</h1>
<p><strong>1-10</strong></p>
<h2 id="yüzbaşinin-imani-luka-71-10">YÜZBAŞININ İMANI (Luka 7:1-10)</h2>
<p>Bu hekayədə baş obraz Roma yüzbaşısıdır; o, adi insan deyildi.</p>
<p>1) Bunu <em>onun rütbəsi</em> sübut edir. Roma ordusunun yüzbaşısı
  bölüyün baş çavuşu mövqeyində idi. Həmin yüzbaşılar ordunun əsas
  sütununu təşkil edirdilər. Əhdi-Cədiddə harada yüzbaşıların adı
  çəkilirsə, onlar haqqında hörmətlə danışılır (<em>Luka 23:47</em> və
  <em>Həvarilərin İşləri 10:22; 22:26; 23:17-23-24; 24:23; 27:43 ilə
    müqayisə edin</em>). Tarixçi Polibi<a href="#fn11" class="footnote-ref" id="fnref11"
    role="doc-noteref"><sup>11</sup></a> Roma ordusunun
  yüzbaşılarını belə səciyyələndirir: onlar «təhlükəli vəziyyətlərə
  həvəsli deyil, komandanlıqda və daimi rəhbərlikdə etibarlı insanlar
  olmalıdırlar; döyüşə can atmamalıdırlar, lakin böyük təhlükə yaranarsa,
  öz mövqelərini sona qədər saxlamağa, lazım gələrsə, ölməyə hazır
  olmalıdırlar». Yüzbaşı cəsurların cəsuru olmalıdır, əks halda o, bu
  rütbəni nə ala, nə də onu doğrulda bilərdi.
</p>
<p>2) <em>Yüzbaşı öz qulu ilə fərqli davranırdı</em>. O, qulunu sevirdi
  və onun sağalması üçün əlindən gələni etməyə hazır idi. Roma qanunlarına
  görə, qul heç bir haqqı olmayan canlı alət idi; ağasının onun üzərində
  tam hüququ var idi, hətta onu öldürə də bilərdi. Romalı müəlliflərdən
  biri fermerə kənd təsərrüfatı alətlərinin illik inventarını aparmağı,
  köhnə və xarab olanları atmağı tövsiyə edir; o, qullarla da belə etməyi
  məsləhət görür. Adətən, işləmək qabiliyyətini itirmiş qul ölmək üçün
  küçəyə atılırdı. Yüzbaşının quluna münasibəti isə tamam başqa idi.</p>
<p>3) <em>Yüzbaşı dindar bir adam idi</em>. İnsan təkcə sinaqoq tikməkdə
  maraqlı olmamalıdır. Düzdür, romalılar nizam-intizamın qorunmasına töhfə
  verdiklərini düşünərək, insanların dini inanclarını təşviq edirdilər.
  Onlar dinə xalqın tiryəki kimi baxırdılar. Buna əsaslanaraq imperator
  Avqust sinaqoqların tikilməsini tövsiyə etmişdi. İngilis tarixçisi
  Gibbonun məşhur bir ifadəsində deyildiyi kimi: «Roma İmperiyasında
  mövcud olan müxtəlif dinlər sadə insanlar üçün həqiqət, filosoflar üçün
  yanlışlıq, <em>hakimiyyət üçün faydalı bir şey hesab olunurdu</em>».
  Lakin bu yüzbaşı inzibati hakimiyyətin ədəbsiz nümayəndəsi deyildi — o,
  həqiqi dindar idi.</p>
<p>4) <em>Onun yəhudilərlə dostluq əlaqələri var idi</em>. Yəhudilər
  bütpərəstlərə xor baxdıqlarına görə, bütpərəstlər də yəhudilərə nifrət
  edirdilər. Antisemitizm heç də yeni bir fenomen deyil. Romalılar
  yəhudiləri alçaq irq, yəhudiliyi isə barbar xurafatı adlandırırdılar,
  onların insanlığa hörmətsizliklərindən danışır, onları eşşək başına
  sitayiş etməkdə və guya hər il öz Tanrılarına yadelli bir insanı qurban
  gətirməkdə günahlandırırdılar. Düzdür, çoxsaylı tanrılardan və
  bütpərəstliyin əxlaqsız adətlərindən məyus olan bir çox bütpərəstlər
  yəhudilərin monoteist dinini və sərt etikasını qəbul edirdilər. Ancaq bu
  hekayə yüzbaşı ilə yəhudilər arasında dostluq əlaqələrinin
  mövcudluğundan xəbər verir.</p>
<p>5) <em>Yüzbaşı təvazökar bir insan idi</em>. O, yaxşı bilirdi ki,
  ortodoks yəhudiyə bütpərəstin evinə baş çəkmək, eləcə də öz evində
  bütpərəsti qəbul edib, onunla ünsiyyət qurmaq qadağandır
  (<em>Həvarilərin İşləri 10:28</em>). Yüzbaşı hətta şəxsən İsanın yanına
  gəlməyə belə cəsarət etmədi, yəhudi dostlarından Onun yanına getmələrini
  xahiş etdi. Başqalarına əmr etməyə öyrəşmiş insan əsl əzəmət qarşısında
  heyrətamiz təvazökarlıq göstərdi.</p>
<p>6) <em>Yüzbaşı mömin insan idi</em>. Onun imanı ən ağlabatan
  dəlillərə əsaslanırdı. O, Allah haqqında öz baxışlarına əsaslanaraq,
  indiki ilə gələcək dünya arasında bənzətmə aparırdı. Əgər o, yüzbaşı
  olaraq belə səlahiyyətə malik idisə, onda İsanın səlahiyyəti nə qədər
  yəqindir? O, İsanın yanında «Ya Rəbb, bilirəm ki, Sən qulumu sağalda
  bilərsən» deyən bir imanla gəldi. Əgər bizim də bu cür imanımız olsaydı,
  bizim üçün möcüzələr baş verər və həyatımız başqa cür olardı.</p>
<p><strong>11-17</strong></p>
<h2 id="məsihin-şəfqəti-luka-711-17">MƏSİHİN ŞƏFQƏTİ (Luka 7:11-17)</h2>
<p>Bu mətndə, əvvəlki mətndə olduğu kimi, yenidən həkim Luka danışır.
  <em>10</em>-cu ayədə «<em>sağlam olduğunu gördülər</em>» kimi tərcümə
  olunan söz <em>sağ-salamat</em>, 15-ci ayədə «<em>durub oturdu</em>»
  sözü isə <em>yataqda oturan</em> xəstəni bildirir. Nain şəhəri
  Kefernahumdan bir günlük piyada səyahəti qədər aralıda və Elişa
  peyğəmbərin şunemli qadının uşağını diriltdiyi En-dor və Şunem şəhərləri
  arasında yerləşirdi (<em>2Padşahlar 4:18-37</em>). Bu günə qədər Naindən
  En-dora gedən yolda ölülərin basdırıldığı qaya qəbirlərdən ibarət
  məzarlıq var.
</p>
<p>Bu hekayə bir çox cəhətdən Əhdi-Cədiddə ən sevimli hekayədir.</p>
<p>1) O, <em>həyatdakı kədər və iztirablardan</em> bəhs edir. Adətən,
  dəfn mərasiminin başında simbal<a href="#fn12" class="footnote-ref" id="fnref12" role="doc-noteref"><sup>12</sup></a>
  və tütək çalan,
  ciyiltili səslərlə fəryad edən peşəkar yas tutanlardan ibarət orkestr və
  xor olurdu. «Dul ananın yeganə oğlu» — həm sərt, həm də sadə səslənən bu
  cümlədə böyük kədər var.</p>
<p>«Elə bir gün yoxdur ki, kədər kiminsə qəlbini sındırmasın».</p>
<p>İngilis şairi Şelli həmkarına Con Kitsa yas tutaraq yazır:</p>
<p>Nə qədər ki, göy mavidir, çöllər yaşıllaşır,</p>
<p>Gecə keçir, yenidən səhər açılır,</p>
<p>İnsanlar aybaay kədərə qərq olur,</p>
<p>Hər yeni il yeni kədər doğurur.</p>
<p>Roma şairi Vergilinin<a href="#fn13" class="footnote-ref" id="fnref13" role="doc-noteref"><sup>13</sup></a> ölməz bir
  ifadəsi var:
  «əşyalar da ağlayır». Biz sınıq qəlblər dünyasında yaşayırıq.</p>
<p>2) Luka bəşəriyyətin əzabından əlavə <em>İsanın şəfqətini</em> də
  təsvir edir. İsanın dul qadına rəhmi gəldi, yəni O, çox təsirləndi.
  Yunan dilində şəfqət sözünü daha güclü ifadə edəcək başqa söz yoxdur.
  Həmin söz Müjdələrdə tez-tez istifadə olunur (<em>Matta 14:14; 15:32;
    20:34; Mark 1:41; 8:2</em>).</p>
<p>O dövr üçün bu, heyrətamiz möcüzə idi. Antik dövrün ən nəcib
  doktrinası stoisizm idi. Stoiklər hesab edirdilər ki, Allah ən çox
  <em>laqeydliyi</em> və <em>hissizliyi</em> ilə xarakterizə olunur. Onlar
  fikirlərini belə əsaslandırırdılar: əgər bir insan digərində kədər və ya
  təəssüf, sevinc və ya gözəl əhvali-ruhiyyə hissi yarada bilirsə, onda ən
  azından bir anlıq olsa belə, ona təsir edir. Əgər ona təsir edə bilirsə,
  deməli, ondan daha güclüdür. Amma heç kim Allahdan güclü ola bilməz;
  buna görə də heç kim Ona təsir edə bilməz; bu səbəbdən Allah bütün
  hisslərdən məhrumdur. Burada isə adamlar insan kədərindən bərk
  təsirlənən Allahın Oğlu haqqında heyrətamiz konsepsiya ilə
  qarşılaşdılar.
</p>
<p>Böyük kədər, dərdimizə</p>
<p>Dərdli Adam şərik oldu.</p>
<p>Çoxlarımız üçün İsanın şəfqəti Allahın və Rəbbimiz İsa Məsihin
  Atasının ən qiymətli xüsusiyyətidir.</p>
<p>3) Luka təkcə İsanın şəfqətindən deyil, həm də Onun <em>heyrətamiz
    qüdrətindən</em> danışır. İsa yaxınlaşıb mafəyə toxundu: bu, tabut
  deyildi, çünki şərqdə insanlar tabutlarda dəfn olunmurdu; bunun üçün çox
  vaxt uzun hörmə zənbillər istifadə olunurdu. Budur, gərgin an yarandı.
  Bir şərhçinin dediyi kimi, «İsa ölümə şikar etdiyini iddia etdi».</p>
<p>İsa ölüm möhürü ilə möhürlənmiş bir gəncin həyatına iddia etdi. O,
  nəinki həyatın Ağası, həm də ölümün Ağasıdır. Çünki O, ölümə qalib gəldi
  və dedi: «Mən yaşadığım üçün siz də yaşayacaqsınız» (<em>Yəhya
    14:19</em>).</p>
<p><strong>18-29</strong></p>
<h2 id="son-sinaq-luka-718-29">SON SINAQ (Luka 7:18-29)</h2>
<p>1) Vəftizçi Yəhya İsanın yanına adamlar göndərdi ki, Onun Gəlməli
  olan Məsih olub-olmadığını, yoxsa başqasının gəlməsini gözləməli
  olduqlarını soruşsunlar.</p>
<p>Belə vəziyyətdə Vəftizçi Yəhyanın açıq-aşkar şübhələri bir çox
  tədqiqatçıları çaşdırdı. Bu məsələ ilə bağlı müxtəlif fikirlər
  səsləndirilib.</p>
<p>a) Bəziləri Vəftizçi Yəhyanın şagirdlərini İsanın yanına şəxsi
  imanını təsdiqləmək üçün deyil, <em>onları imanda möhkəmləndirmək
    üçün</em> göndərdiyini iddia edirlər. O, Məsih barəsində tam əmin idi,
  lakin şübhə edən onun şagirdləri idi. Yəhya istəyirdi ki, onların da
  təkzibedilməz dəlilləri olsun.</p>
<p>b) Digərləri Yəhyanın İsanı tələsdirmək istədiyini düşünürlər, çünki
  o, hesab edirdi ki, qəti addım atmağın vaxtı gəlib çatıb.</p>
<p>c) Lakin ən yaxşısı olan — sadə izahdır. Gəlin Vəftizçi Yəhyanın
  hansı şəraitdə olduğunu xatırlayaq. Səhranın və ucsuz-bucaqsız çöllərin
  övladı olan Yəhya həbs edilmişdi. Onun vəziyyətini Şotlandiya
  dağlıqlarının rəhbərlərindən birinin həbs olunaraq saxlandığı və bu günə
  qədər qorunan zindana görə qiymətləndirə bilərik. Zindanda yalnız kiçik
  bir pəncərə var idi; daş divarda bu günə qədər əl və ayaq izləri
  görünür, burada o, hər gün həvəslə gözlərini vadiyə və təpələrin
  silsiləsinə dikmək üçün pəncərəyə tərəf çəkilirdi. O bilirdi ki, bir
  daha bu çöllükləri gəzə bilməyəcək. Dar divarlar arasında boğulan Yəhya
  bu sualı verdi, çünki ağır həbs şəraiti onu taqətdən salmışdı.</p>
<p>2) İsa Məsihin cavabına diqqət yetirin. O, faktları göstərdi.
  Xəstələr, əzabkeşlər və yoxsullar Xoş Xəbəri eşitdilər, Onun
  səlahiyyətini və qüdrətini öz üzərində hiss etdilər. Cavabında İsa sanki
  «Allahın rəhmi bizimlədir» deyir. Unutmayaq ki, Allahın Padşahlığı
  ağrının yüngülləşdiyi, kədərin sevincə çevrildiyi, əzab və ölümün qalib
  gəldiyi yerdir. İsa sanki dedi: «Geri qayıdıb Yəhyaya deyin ki, Allahın
  məhəbbəti bizimlədir».</p>
<p>3) Elçilər gedəndən sonra İsa Yəhyaya və onun fəaliyyətinə haqq
  qazandırdı. İnsanlar küləyin sarsıtdığı qamış deyil, Yəhyanı görmək və
  eşitmək üçün səhraya axışırdılar. Bu, iki şeydən birini ifadə edə
  bilər:</p>
<p>a) İordan çayının sahillərində ən tipik mənzərə küləklə yellənən
  qamışlar idi. Yellənən qamışlar atalar sözünə çevrilmişdi. Buna görə də
  insanlar qamışa deyil, qeyri-adi fenomenə baxmaq üçün oraya
  gedirdilər.</p>
<p>b) Lakin İsa dəyişkənliyi də nəzərdə tuta bilərdi. Yəni camaat
  səhraya orada küləyin təsirindən qamış kimi yırğalanan dəyişkən bir
  insanı yox, möhkəm ağac kimi dayanan sarsılmaz insanı görməyə gedirdi.
  Onlar şah sarayından olan nəfis toxunmuş paltar geymiş insanı görməyə
  getməmişdilər. Bəs onda nəyə baxmağa getmişdilər?</p>
<p>a) Birincisi, İsa Vəftizçi Yəhya haqqında xoş sözlər söylədi. O
  dövrdə insanlar gözləyirdilər ki, Allahın məsh olunmuş Padşahı zühur
  etməzdən əvvəl İlyas peyğəmbər Ona yol hazırlamaq və Onun haqqında bəyan
  etmək üçün qayıdacaq (<em>Malaki 4:5</em>). Yəhya Haqq-Taalanın
  müjdəçisi idi.</p>
<p>b) İkincisi, İsa onun məhdudiyyətlərini açıq şəkildə qeyd etdi:
  Allahın Padşahlığında ən kiçik olan ondan üstündür. Nəyə görə? Bəzi
  şərhçilər bunu Yəhyanın imanda bir anlıq olsa da, guya şübhə etməsi ilə
  əlaqələndirirlər. Amma əsas məsələ bunda yox, tarixi iki yerə bölən
  Yəhyanın dönüş nöqtəsi olmasındadır. Yəhya insanları tövbəyə çağırandan
  sonra İsa Məsih dünyaya zühur etdi, əbədiyyət zamana, göylərsə yer
  üzündəki həyata müdaxilə etdi. Allah İsa Məsihin cismində yerə gəldi və
  yer üzündəki həyat dəyişməli idi. Biz tarixi Məsihin doğulmasından əvvəl
  və Məsihin doğulmasından sonrakı dövrlərə ayırırıq. Məsih bəşəriyyətin
  keçmişini bu günündən, eləcə də gələcəyindən ayıran xətt üzərində
  dayanır. Buna görə də İsadan sonra yaşayanlar və Onu qəbul edənlərin
  hamısı Ondan əvvəl yaşayanlardan daha çox bəxtiyarlığı əldə edəcəklər.
  İsanın dünyaya zühuru zamanı, həmçinin, həyatı iki hissəyə ayırır.
  «...kim Məsihdədirsə, yeni yaradılışdır...» (<em>2 Korinflilərə
    5:17</em>).</p>
<p>Şəhid Bilninin dediyi kimi: «İsa Məsihin günahkarları xilas etmək
  üçün dünyaya gəldiyini oxuyanda, sanki qaranlıq bir gecənin ortasında
  mənim üçün işıq parladı».</p>
<p><strong>30-35</strong></p>
<h2 id="insanlarin-inadkarliği-luka-730-35">İNSANLARIN İNADKARLIĞI (Luka
  7:30-35)</h2>
<p>Bu hissədə iki xəbərdarlıq var.</p>
<p>1) Birincisi, mətn iradə azadlığının təhlükələrindən bəhs edir.
  İlahiyyatçılar və fariseylər Allahın onlara olan niyyətlərini pozmaqda
  müvəffəq oldular. Məsihçiliyin ən böyük həqiqəti ondadır ki, Allah Öz
  davamçılarını qüdrətlə deyil, məhəbbətlə cəlb edir. Burada Allahın necə
  kədərləndiyini görmək olar. Axı biz də sevdiyimiz insanların ölümə doğru
  getdiyini və onlara kömək etməyə imkan vermədiyini görəndə, bizim üçün
  də faciəli olur. Belə ki, onların kim ola biləcəyinə, nə baş verəcəyinə,
  onları hansı vəziyyətin gözləyəcəyinə yalnız heyfsilənmək qalır. Bu,
  həqiqətən, ürəkağrıdan haldır.</p>
<p>Vilyam Vatsonun «İtirilmiş işıq» şeiri fariseylərin təhlükəsindən
  xəbər verir:</p>
<p>Zərif, sadiq əllər yumşaq bir toxunuşla</p>
<p>İnadkar qəlbi sakitləşdirə bilərdi.</p>
<p>Dürüst, nurlu gözlər inadkar qəlbi sakitləşdirib,</p>
<p>Ataya yönəldə bilərdi.</p>
<p>Amma özündənrazı əllər və gözlər</p>
<p>Uzaq ulduzlar kimi itmiş oğulun əzablarına soyuqdur.</p>
<p>Həqiqətən də, «indiyə qədər deyilmiş və ya yazılmış sözlər arasında
  ən faciəlisi — «bu, belə ola bilərdi»« sözləridir. Gilbert K.Çestertonun
  dediyi kimi: «Tanrı ideal şəkildə düşünülmüş poema deyil, bir pyes yazdı
  və bu pyesin ifaçıları, yəni aktyorları və rejissorları böyük çaşqınlıq
  yaratdılar». Qoy Allah bizi azad iradəmizdən istifadə edərək, Onun
  niyyətlərini rədd edib, həyatımızı və Onun ürəyini qırmaqdan
  qorusun!</p>
<p>2) İkincisi, bu hissə insanların inadından bəhs edir. Vəftizçi Yəhya
  peyda oldu, bir zahid kimi asket həyat yaşadı, lakin ilahiyyatçılar və
  fariseylər dedilər ki, o, cinlərin onun ağlını əlindən alan əcaib
  adamdır. Ondan sonra İsa gəldi. O, adi insanların həyatını yaşayır və
  onlara qarışırdı, ilahiyyatçılar və fariseylər isə Onu dünya zövqlərinə
  meyilli olmasında ittiham etdilər. Hər kəs bilir ki, bəzən uşaqların heç
  nəyi bəyənmədiyi, ya da bizim hər şeydən narazı olduğumuz günlər olur.
  Bəzən insanın qəlbi o qədər inadla dolur ki, o, narazılığı ilə Allahın
  istənilən çağırışından üz döndərə bilər.</p>
<p>3) Ancaq bəziləri Allahın çağırışlarına cavab verir və sonda «hikmət
  öz övladlarının hamısı tərəfindən təsdiq olunur». İnsanlar öz
  iradəsindən sui-istifadə edə, Allahın iradəsini isə rədd edib, inadkar
  olduqlarına görə Onun bütün çağırışlarına qarşı kor və kar qala
  bilərlər. Əgər Allah zorakılıq göstərib, insanlara onların poza
  bilməyəcəyi Öz iradəsinin dəmir zəncirlərini bağlasaydı, dünya
  avtomatlarla dolu olardı, onda heç bir problem olmazdı. Amma Allah daha
  təhlükəli bir yol — sevgi yolunu seçdi. Sonda sevgi qalib gələcək.</p>
<p><strong>36-50</strong></p>
<h2 id="günahkar-qadinin-məhəbbəti-luka-736-50">GÜNAHKAR QADININ
  MƏHƏBBƏTİ (Luka 7:36-50)</h2>
<p>Bu hadisə o qədər gözəl təsvir edilib ki, Lukanın həm də yazıçı kimi
  məharətini göstərir.</p>
<p>1) Hadisə farisey Şimonun evində baş verir. O dövrdə varlı adamların
  evləri bağın ortasında kvadrat formasında tikilirdi. Evin ətrafında,
  adətən, gözəl bağ salınır və fəvvarə olurdu. İsti mövsümdə yeməyi,
  adətən, orada yeyirdilər. Əgər belə bir evdə nahar yeməyində
  ravvin-müəllim iştirak edirdisə, onda oraya müxtəlif insanlar gəlirdi,
  onlara müəllimin hikmət xəzinələrini dinləməyə icazə verilirdi. Günahkar
  qadının nahar yeməyində iştirak etməsi elə bununla izah olunur.</p>
<p>Qonaq qəbul edərkən üç adət-ənənəyə əməl olunurdu: ev sahibi qonağı
  qarşılayır, əlini onun çiyninə qoyub, salamlayaraq öpürdü. Evin sahibi
  məşhur ravvinə olan hörmətini bu cür göstərirdi. Yollar, adətən, tozlu
  olurdu, ayaqqabılar isə səndəllərdən — yəni ayağa bağlanan qayışlı
  altlıqdan ibarət idi. Ona görə də qonağın ayaqları həmişə soyuq su ilə
  yuyulurdu ki, təravətlənsin. Bundan əlavə, xoş ətirli bir çubuq
  yandırılırdı, ya da qonağın üzərinə bir damcı qızılgül yağı
  damcıladırdılar. Yaxşı ədəb qaydaları bütün bu adətlərə riayət etməyi
  tələb edirdi, lakin araşdırdığımız hadisədə onların heç birinə əməl
  edilməmişdi.</p>
<p>Şərqdə insanlar süfrə başında oturmur, uzanırdılar. Onlar sol əlin
  dirsəyinə söykənərək alçaq çarpayılara uzanırdılar. Sağ əl boş qalırdı,
  həm də səndəlləri ayaqdan çıxarıb, ayaqlarını arxaya uzadırdılar.
  Bununla da, qadının niyə arxada, İsanın ayaqlarının yanında dayandığı
  izah olunur.</p>
<p>2) Şimon bir farisey kimi «həsr olunmuş»lardan idi. Maraqlıdır, nə
  üçün o, İsanı evinə dəvət etdi? Bunun üç səbəbi ola bilər.</p>
<p>a) Ola bilsin ki, o, İsaya heyran olub, Ona rəğbət bəsləyirdi. Çünki
  fariseylərin heç də hamısı Ona düşmənçilik bəsləmirdilər (<em>Luka 13:31
    ilə müqayisə edin</em>). Amma onun İsaya qarşı nəzakətsiz davranışı belə
  bir ehtimalın əsassız olduğunu göstərir.</p>
<p>b) Bu da mümkündür ki, Şimon İsanın sözlərində və ya hərəkətlərində
  səhv tutmaq, sonra da Ona qarşı ittiham irəli sürmək niyyəti ilə evinə
  qonaq dəvət etsin. Ola bilsin, Şimon təxribatçı rolunda çıxış edirdi.
  Lakin bu ehtimal da əsassızdır, çünki 40-cı ayədə Şimon İsanı «müəllim»
  adlandırır.</p>
<p>c) Çox güman, Şimon məşhur insanları dəvət edən şöhrətpərəst adam
  idi. O, bir qədər nifrətlə gənc Qalileyalını onunla nahar etməyə dəvət
  edir. Bu da hörmətin adi davranış normalarına etinasızlıqla qəribə
  birləşməsini izah edir.</p>
<p>3) İsanın ayaqlarının yanında duran qadın cəmiyyət içində əxlaqsız
  qadın kimi tanınırdı. Şübhəsiz ki, o, izdiham içində İsanı
  dinləyənlərdən biri idi. Qadın İsada ona rüsvay həyatdan qurtulmağa
  kömək edəcək əli gördü. Bütün yəhudi qadınlarda olduğu kimi, onun
  boynunda da ağ mərmər bir qabda ətirli yağ var idi. Bu, çox baha yağ
  idi. Qadın yağı İsanın ayaqlarına tökmək istədi. Yağ onun yeganə əmlakı
  idi. Ancaq İsanı görəndə ağladı, göz yaşları Onun ayaqlarına süzüldü.
  Başıaçıq yəhudi qadının çölə çıxması ədəbsizliyin zirvəsi idi. Qız ailə
  qurarkən başını bağlayır və bir daha insanların arasında saçları açıq
  şəkildə gəzmirdi. Bu qadının isə uzun saçlarını açıq qoyması onun İsadan
  başqa heç kimi görmədiyini göstərir. Bu, zehnin və ürəyin İsaya fərqli
  münasibətini bildirir.</p>
<p>1) Şimonun heç nəyə ehtiyacı olmadığından məhəbbəti də yox idi. Buna
  görə də o, bağışlanma almadı. Şimon özünü insanların və Tanrının gözündə
  layiqli insan hesab edirdi.</p>
<p>2) Qadının isə ehtiyacı həddindən artıq böyük idi, buna görə də
  ehtiyacını ödəyə bilən Allaha münasibətdə məhəbbət dolu idi. O,
  bağışlanma aldı.</p>
<p>Özündənrazılıq insanları Allahdan uzaqlaşdırır. Amma maraqlısı odur
  ki, insan nə qədər səmimidirsə, bir o qədər günahkar olduğunu dərk edir.
  Həvari Paul günahkarlardan danışaraq, «günahkarlardan ən betəri mənəm»
  demişdi (<em>1Timoteyə 1:15</em>).</p>
<p>Assizli Fransisko<a href="#fn14" class="footnote-ref" id="fnref14" role="doc-noteref"><sup>14</sup></a> isə deyirdi:
  «Heç yerdə məndən daha
  rəzil və bədbəxt günahkar yoxdur». Doğrudan da, yaxşı deyilib — günahın
  ən pisi özünü günahsız hesab etməkdir. Lakin Allaha duyulan ehtiyac
  hissi günahkarın üzünə həmişə bağışlanma qapısını açacaq. Çünki Allah
  Məhəbbətdir. Məhəbbət isə kiminsə ona hər şeydən çox ehtiyacı olanda
  qalib gəlir.</p>
