<h1>22-ci fəsil </h1>
<p><strong>1-6</strong></p>
<h2 id="iblis-yəhudanin-ürəyinə-girdi-luka-221-6">İBLİS YƏHUDANIN
  ÜRƏYİNƏ GİRDİ (Luka 22:1-6) </h2>
<p>Pasxa bayramı zamanı İsa Çarmıxa çəkilmək üçün Yerusəlimə gəldi.
  Əslində, Mayasız Çörək bayramı Pasxa bayramı ilə tam eyni deyil. Mayasız
  Çörək bayramı bir həftə — nisan (aprel) ayının 15-dən 21-nə kimi qeyd
  olunurdu. Pasxanın özü isə İsrail xalqının Misir əsarətindən azad
  edilməsini xatırlamaq üçün nisan ayının 15-də yeyilirdi (<em>Çıxış
    12</em>). Həmin gecə ölüm mələyi Misirdəki bütün ailələrin ilk oğlunu
  öldürdü; lakin o, Yəhudi evlərinin yanından keçdi, çünki evlərin
  qapısının hər iki yan taxtası və üst dirəyi quzunun qanı ilə məsh
  olunmuşdu. Həmin axşam yəhudilər sonuncu yeməklərini tələsik yeməli
  olduqlarından mayalı çörək bişirməyə vaxt tapmadılar. Onlar mayasız
  çörək yeməli oldular.</p>
<p>Pasxaya xüsusi hazırlıqlar görülürdü. Yolları düzəldir, körpüləri
  möhkəmləndirir, yolların kənarındakı qəbir daşlarını ağardırdılar ki,
  zəvvarlar onları yaxşı görsünlər və səhvən onlara toxunub murdar
  olmasınlar. Bayramdan bir ay əvvəl sinaqoqlarda Pasxa bayramının tarixi
  və mənası öyrədilirdi. Pasxaya iki gün qalmış adət kimi bütün evlərdə
  maya qırıntıları axtarılırdı. Ailə başçısı əlində şamla təntənəli
  şəkildə səssizcə evin ətrafında dolanır, hər küncə baxır və mayanın son
  qırıntılarını atırdı.</p>
<p>Müəyyən yaşa çatmış və Yerusəlimdən 25 kilometr uzaqlıqda yaşayan hər
  bir yəhudi Pasxa bayramında Yerusəlimə getməli idi. Dünyanın istənilən
  yerində yaşayan hər şəxs həyatında ən azı bir dəfə Pasxa bayramını
  Yerusəlimdə keçirmək arzusunda idi (bu arzu hələ də var). Bu gün də
  yəhudilər yad ölkədə Pasxa bayramını qeyd edəndə, növbəti Pasxa
  bayramını Yerusəlimdə keçirmək üçün Allaha dua edirlər. Buna görə də
  Pasxa bayramı zamanı Yerusəlimə böyük insan kütləsi toplaşırdı.
  İmperator Neron yəhudi dininin əhəmiyyətini azaltmağa çalışırdı.
  Yəhudeya valisi olan Sestius Neronu fikrindən vaz keçirmək üçün
  siyahıyaalma aparıb, Pasxa bayramında kəsilən quzuların dərilərini
  saydırdı. İosif Flaviyə görə, onların sayı 265,5 min oldu.</p>
<p>Yəhudi qanunlarına görə, Pasxa bayramında bir quzunu ən azı on
  iştirakçı kəsdirməli idi. Bu o deməkdir ki, Pasxa bayramında həmin vaxt
  2,7 milyondan çox zəvvar iştirak etmişdi. Bax belə bir izdihamlı şəhərdə
  İsa Məsihin son günlərinin faciəsi yaşanırdı.</p>
<p>Pasxa bayramının atmosferi həmişə gərgin olub. Roma hökmdarının
  iqamətgahı Qeysəriyyədə idi və adətən, Yerusəlimdə Roma qoşunlarının
  kiçik bir dəstəsi olurdu. Pasxa bayramında isə bura çoxlu sayda qoşun
  cəlb edilirdi.</p>
<p>Yəhudi hakimiyyəti İsanı xalq üsyan qaldırmadan həbs etmək problemi
  ilə üzləşmişdi. Yəhudanın xəyanəti onlara bu problemi həll etməyə kömək
  etdi. İblis Yəhudanın ürəyinə girdi. Bu anda iki məqam göz qabağına
  gəlir:</p>
<p>1. Allah Öz iradəsini yerinə yetirmək üçün insanları necə axtarırsa,
  şeytan da onları o cür axtarır. İnsan yaxşılığın və ya şərin, Allahın və
  ya şeytanın alətinə çevrilə bilər. Məsələn, Zərdüşt təliminin
  davamçıları bu dünyanı işıq tanrısı ilə qaranlıq tanrısı arasında döyüş
  meydanı kimi təsvir edirlər. Həmin mübarizədə insan hansı tərəfdə
  vuruşacağını seçməlidir. Biz bilirik ki, insan nurun və ya qaranlığın
  quluna çevrilə bilər.</p>
<p>2. Əgər Yəhuda şeytanı qəlbinə buraxmasaydı, şeytan ona sahib ola
  bilməzdi. İnsanın ürəyi ancaq içəridən açılır, çünki çöl tərəfdən açar
  yeri yoxdur.</p>
<p>Hər kəsin qarşısında səmanın və yerin yolu açılır;</p>
<p>Hər kəs özü hansı yolla gedəcəyinə qərar verir.</p>
<p>Allahın, yoxsa şeytanın əlində alət olacağımıza yalnız özümüz qərar
  veririk. Biz ya Məsihə, ya da şeytana xidmət edə bilərik. Qoy Allah bizə
  düzgün seçim etməyimizə kömək etsin!</p>
<p><strong>7-23</strong></p>
<h2 id="axirinci-şam-yeməyi-luka-227-23">AXIRINCI ŞAM YEMƏYİ (Luka
  22:7-23)</h2>
<p>İsa yenə də qabaqcadan hər şeyin qayğısına qaldı. Onun Öz planı var
  idi. Varlı adamların evləri iki otaqdan ibarət idi: bir otaq digərinin
  üstündə tikilirdi, ev sanki böyük bir qutunun üzərinə nisbətən kiçik
  qutu qoyulmuş kimi görünürdü. Yuxarı otağa evin bayır tərəfində yerləşən
  pilləkənlə çıxılırdı. Pasxa bayramı zamanı Yerusəlimdə qalmaq pulsuz
  idi. Ev sahibinin zəvvarlardan ala biləcəyi yeganə ödəniş — bayramda
  kəsilən quzu dərisi idi. Ravvinlər, adətən, yuxarı otağı sevimli
  tələbələri ilə görüşmək, müxtəlif problemləri müzakirə etmək və
  ürəklərini boşaltmaq üçün istifadə edirdilər. İsa belə bir otağı
  götürmək üçün lazımi tədbirlər gördü. O, Peterlə Yəhyanı şəhərə göndərdi
  ki, səhənglə su daşıyan bir adam tapsınlar. Əslində, su daşımaq
  qadınların işi idi. Səhəngdə su daşıyan kişi yağışlı gündə qadın çətiri
  ilə gəzən kişi kimi asanlıqla gözə dəyə bilərdi. Bu, İsa ilə şagirdləri
  arasında əvvəlcədən razılaşdırılmış əlamət idi.</p>
<p>Nəhayət, bayram axşamı yetişdi və İsa qədim simvollara yeni məna
  verməklə onlardan istifadə etdi.</p>
<p>1. Çörək haqqında «Bu Mənim sizin üçün verilən bədənimdir» dedi.
  Rəbbin müqəddəs süfrəsi dedikdə bunu nəzərdə tuturuq. Rəbbin müqəddəs
  süfrəsi adi şəraitdə olan, ancaq görməyə gözü, anlamağa ürəyi olan insan
  üçün tamam başqa məna kəsb edən bir mərasimdir. Burada xüsusi teoloji və
  ya anlaşılmaz bir şey yoxdur.</p>
<p>Hər birimizin evində köhnə əşyalar yığdığımız sandıq var. Biz həmin
  köhnə əşyaları atmırıq, çünki hər dəfə bu və ya digər əşyanı götürəndə,
  yaxud ona baxanda, müxtəlif insanlar və müxtəlif hadisələr yaddaşımızda
  canlanır. Əslində, bunlar adi əşyalardır, lakin bizim üçün onlar tamam
  başqa məna kəsb edirlər. Rəbbin müqəddəs süfrəsinin də mənası elə
  budur.</p>
<p>Ser Ceyms Barrinin anasının ölümündən sonra onun əşyaları
  yığışdırılanda, məlum oldu ki, o, oğlunun mütəmadi olaraq və məhəbbətlə
  ona göndərdiyi pul köçürmələrinin qəbzlərini saxlayıb. Onlar köhnə
  qəbzlərdən başqa bir şey deyildi, lakin anası üçün çox şey ifadə edirdi.
  Burada xüsusi məna var.</p>
<p>Londondakı Müqəddəs Paul kilsəsində admiral Nelsonun dəfn mərasimi
  zamanı bir qrup dənizçi tabutu çiynində aparırdı. Bu səhnəni müşahidə
  edənlərdən biri belə qeyd etmişdi: «Onlar ehtiramla bir nəfər kimi böyük
  admiralın cəsədini sərdabəyə endirdilər, sanki gəminin göyərtəsindən
  qəfil verilən əmri yerinə yetirirmiş kimi, eyni zamanda tabutun
  üstündəki ingilis bayrağını götürüb hissələrə parçaladılar. Hər biri
  məşhur mərhumun xatirəsi kimi özünə bayrağın bir parçasını götürdü».
  Bütün ömrü boyu bu rəngli parça onlara sevimli admiralı xatırladacaqdı.
  Müqəddəs mərasim elə budur.</p>
<p>Birlikdə yediyimiz çörək adi çörəkdir, amma başa düşə bilən ürəyə
  sahib insan üçün bu, həqiqətən, Məsihin Bədənidir.</p>
<p>2. Kasa haqqında O, belə dedi: «Sizin üçün axıdılan bu kasa Mənim
  qanımla bağladığım Yeni Əhddir». Müqəddəs Kitabda əhd insanla Allah
  arasındakı əlaqəni təmsil edir. Allah insana mərhəmətlə müraciət etdi,
  insan da Onun qanunlarına itaət etməyə razı oldu. Bütün bunlar <em>Çıxış
    24:1-8</em>-də əksini tapıb. Bu qanunun təsirli olması insanın əhdinə
  riayət etməsindən və onu necə icra etməsindən asılıdır. İnsan bu qanunu
  yerinə yetirmək gücündə deyil, çünki günah insanla Allah arasındakı bu
  əlaqəni pozur.</p>
<p>Yəhudilərin bütün qurban sistemi günahın kəffarəsi üçün Allaha
  qurbanlar təqdim etməklə bu əlaqəni bərpa etməyə yönəlmişdi. İsa isə
  belə dedi: «Öz həyatım və ölümümlə sizinlə Allah arasında yeni münasibət
  yaratdım. Bəli, siz günahkarsınız. Amma Mən sizin üçün canımı qurban
  verdim ki, Allah artıq sizə düşmən deyil, dost olsun». Allahla insan
  arasındakı dostluq əlaqəsini bərpa etməkdən ötrü Məsih Öz həyatını
  qurban verməli idi.</p>
<p>3. İsa dedi: «Bunu Məni xatırlamaq üçün edin». İsa insan yaddaşının
  nə qədər unutqan olduğunu bilirdi. Yunanlarda zamanı müəyyən etmək üçün
  cümlə üzvü kimi xüsusi bir sifət var idi. Yunanlar deyirdilər ki, zaman
  hər şeyi silir. Sanki insan yaddaşı lövhə, zaman isə hər şeyi ondan
  təmizləyən süngərdir. Başqa sözlə, İsa dedi: «Həyatın girdabında siz
  Məni unudacaqsınız. İnsan istədiyi üçün deyil, unutmalı olduğu üçün
  unudur. Rahatlıq tapmaq üçün tez-tez Evimə gəlin və bunu Mənimlə
  yaxınlarımla edin. Onda Məni unutmayacaqsınız».</p>
<p>Şam yeməyi zamanı süfrədə satqının oturması bu faciəni daha da
  dəhşətli edirdi. Rəbbin hər süfrəsinin arxasında, hər imanlı
  cəmiyyətində İsa Məsihə xəyanət edəcək bir xain oturur. Çünki Onun
  evində İsaya vəd verib, sonra çölə çıxanda Onu təkzib ediriksə, Ona
  xəyanət etmiş oluruq.</p>
<p><strong>24-30</strong></p>
<h2 id="məsihin-şagirdləri-arasinda-mübahisə-luka-2224-30">MƏSİHİN
  ŞAGİRDLƏRİ ARASINDA MÜBAHİSƏ (Luka 22:24-30)</h2>
<p>İsanın Çarmıxa çəkilməsi ərəfəsində şagirdlər arasında onlardan
  hansının daha üstün olduğuna dair düşən mübahisə — bütün Müjdədə ən
  faciəli hadisələrdən biridir. Yəhudi bayramlarında masa arxasındakı
  yerlər ciddi şəkildə müəyyən edilirdi. Masa bir tərəfi boş qalan kvadrat
  şəkilində idi. Süfrənin başında ev sahibi otururdu. Onun sağında ən
  vacib qonaq, solunda — ikinci ən vacib qonaq otururdu. Ev sahibinin
  sağından ikinci yerdə üçüncü vacib qonaq, solundan ikinci yerdən
  dördüncü vacib qonaq və s. otururdu. İsanın şagirdləri harada
  oturacaqlar deyə mübahisə edirdilər, çünki onlar hələ də dünyəvi
  padşahlıq ideyasından azad olmamışdılar. İsa onlara açıq dedi ki, Onun
  Padşahlığının standartları dünyanın standartlarından tamamilə fərqlənir.
  Dünyəvi padşah sahib olduğu gücə görə qiymətləndirilir. Şərq padşahının
  ən tipik titullarından Eurgetes idi, bu da yunan dilində
  <em>xeyriyyəçi</em> sözünə uyğun gəlir. İsa dedi: «Mənim Padşahlığımda
  bu titulu padşah deyil, qul alacaq».
</p>
<p>1. Dünyanın ilk növbədə xidmətə ehtiyacı var. Qəribədir, amma işgüzar
  insanlar bunu yaxşı başa düşürlər. <mark>Br</mark>yus Barton qeyd edir
  ki, magistral yol boyunca tez-tez yanacaqdoldurma məntəqəsi işarələrinə
  rast gəlmək olur. Hər birində yazılıb: «Biz avtomobilinizin altına daha
  çox girəcəyik, çünki rəqiblərimizə nisbətən üst-başımızı daha çox
  bulaşdırmaqdan qorxmuruq». Qəribədir ki, insanın əhəmiyyəti və hörməti
  barədə mübahisələr başqa yerlərə nisbətən daha çox imanlı
  cəmiyyətlərində yaranır. Dünyanın xidmətə ehtiyacı var və o, yalnız
  xidməti qəbul edir.</p>
<p>2. Başqalarından daha çox xidmət etməyə hazır olanlar, həqiqətən,
  böyük zirvələrə çata bilər. Sadə bir işçi, adətən, saat 4-də evə gedir
  və səhərə qədər işi barədə fikirləşmir, halbuki rəhbərin otağında
  işıqlar gecə saatlarına qədər yanır. Çox vaxt yoldan keçənlər şirkətin
  bütün pəncərələrindəki işıqların söndüyü halda, Con Rokfellerin
  otağındakı işığın yandığını görürdülər. Həyatın qanunu belədir — xidmət
  zirvəyə aparır. İnsan karyera nərdivanı ilə nə qədər yüksəyə qalxarsa,
  bir o qədər xidmətə hazır olmalıdır.</p>
<p>3. İnsan həyatını müxtəlif yollarla qura bilər: bəziləri yalnız
  almağa üstünlük verir, bəziləri isə verməyə. Həyatını ancaq almağa
  kökləyən insan həm dostlarından, həm də Allahın mükafatından məhrum
  olur. Çünki yalnız özünü düşünən insan heç vaxt heç kimdə rəğbət
  oyatmayıb.</p>
<p>4. İsa xəbərdarlığını belə vədlə tamamladı: sona qədər Onun yanında
  qalan hər kəs Allahın Padşahlığında Onunla birlikdə olacaq. Allah heç
  kimə borclu qalmır. Məsihə Çarmıxı daşımağa kömək edənlər Göylərdə tacı
  Onunla bölüşəcəklər.</p>
<p><strong>31-62</strong></p>
<h2 id="peterin-faciəsi-luka-2231-38-və-54-62">PETERİN FACİƏSİ (Luka
  22:31-38 və 54-62)</h2>
<p>Biz Peterin faciəsinə bütöv nəzər salacağıq. Peterin davranışı və
  xarakteri qəribə ziddiyyətlərlə doludur.</p>
<p>1. O, Məsihi sözdə inkar etsə də, Ona sadiq qaldı. Herbert Vells bir
  dəfə belə demişdi: «İnsan pis musiqiçi ola bilər, amma eyni zamanda
  musiqini ürəkdən sevə bilər». Sədaqətli insan günah etsə belə, itirilmiş
  sayılmır.</p>
<p>2. Peterə hərtərəfli xəbərdarlıq edilmişdi. İsa onu birbaşa və
  dolayısı yolla xəbərdar etmişdi. Bıçaq zərbəsi kimi səslənən
  <em>33-38</em>-ci ayələr çox qəribə bir hissədir. Amma onun mənası
  belədir: «İndiyə qədər Mən sizinlə olmuşam. Lakin tezliklə tək qalıb
  gücünüzü dəyərləndirməli olacaqsınız. Onda nə edəcəksiniz? Təhlükə
  əlinizdə heç nəyin qalmamağında deyil, sağ qalmaq uğrunda mübarizə
  aparmalı olmağınızdadır». Bu, əsgərlərə dözümlü olmaq çağırışı deyil,
  şagirdlərə həyatlarının təhlükə altında olduğunu göstərmək üçün şərq
  üsuludur. Heç kim deyə bilməz ki, vəziyyətin ciddiliyi və təhlükəsi, ona
  məsuliyyətli yanaşması Peterə izah edilməmişdir.
</p>
<p>3. Peter həddindən artıq özünə əmin idi. Əgər insan «Mən bunu heç
  vaxt etmərəm» deyirsə, bundan qorxmalıdır. Dəfələrlə olub ki, yenilməz
  görünən qalalar alınıb, çünki mühasirəçilər keçilməz görünən yol seçib,
  heç qorunmayan yerdə peyda olublar. Şeytan hiyləgər və bacarıqlıdır. O,
  insanın özünə tamamilə arxayın olduğu bir sahədə yaxınlaşır, çünki məhz
  həmin sahə müqavimət göstərməyə hazır deyil.</p>
<p>4. Lakin biz Peteri qınamamalıyıq. O, İsanın ardınca baş kahinin
  həyətinə qədər cəsarətlə gedən iki şagirddən biri idi (<em>Yəhya
    18:15</em>). Peter yalnız cəsur bir insanın başına gələ biləcək sınağa
  uğradı. Cəsur insan həmişə əmin-amanlıq axtaran insandan daha çox
  təhlükəyə məruz qalır. Düşüncələrində və hərəkətlərində ehtiyatsız olmaq
  — insana imtahana düşmək bahasına başa gəlir. Bəzən nəcib bir işdə
  uğursuzluğa düçar olmaq, öz əməllərini sınamadan vəziyyətdən qaçmaqdan
  daha yaxşıdır.</p>
<p>5. İsa Peterlə qəzəbli danışmadı, ona sadəcə kədərlə baxdı. Əgər İsa
  Peterdən üz döndərib onu danlasaydı, o, buna tab gətirərdi. Amma İsanın
  sakit kədərli baxışı Peterin ürəyini parçaladı və onu göz yaşlarına
  boğdu.</p>
<p>O baxışları görməkdənsə,</p>
<p>Cəhənnəm alovunda yanmaq yaxşıdır.</p>
<p>Günahın cəzası İsanın qəzəbini görmək deyil, Onun ürək parçalayan
  baxışlarını görməkdir.</p>
<p>6. İsa Peterə çox vacib bir söz dedi: «Sən də bir zaman geri dönüb öz
  qardaşlarını qüvvətləndir». İsa sanki Peterə belə demişdi: «Sən Məni
  inkar edəcəksən və acı-acı ağlayacaqsan. Amma sonra bu yolu keçməli olan
  qardaşlarına daha yaxşı kömək edə biləcəksən». Biz özümüz kədər
  çarxından və ya utanc uçurumundan keçməyincə, başqalarına kömək edə
  bilmərik. İsa haqqında deyilir: «Çünki Özü sınağa çəkilib əzab çəkdiyi
  üçün sınağa çəkilənlərə kömək edə bilər» (<em>İbranilərə 2:18</em>).
  Xəyanətin xəcalətini çəkən insan nəsə itirmir, əksinə, başqalarına
  şəfqət və anlayış göstərmək təcrübəsi qazanır.</p>
<h2 id="qoy-sənin-iradən-olsun-luka-2239-46">QOY SƏNİN İRADƏN OLSUN!
  (Luka 22:39-46)</h2>
<p>Yerusəlimdə boş yer olmadığı üçün bağlar və parklar, demək olar ki,
  yox idi. Buna görə də bir çox varlı insanların bağları Zeytun dağının
  ətəyində, şəhər divarları xaricində idi. İsanın varlı dostlarından biri
  Ona belə bir bağdan istifadə etmək imkanı verdi. O öz mübarizəsini
  təkbaşına aparmaq üçün oraya yollandı. O, <em>can çəkişirdi</em>.
  Yunanca can çəkişmə sözü dəhşətli qorxu ilə mübarizə aparmaq deməkdir.
  Tarixdə buna bənzər başqa səhnə yoxdur. Bu, İsanın həyatında mühüm dönüş
  nöqtəsi idi. Axı Onun Çarmıxdan imtina etmək üçün hələ də fürsəti var
  idi. Allahın Oğlunun alnını qanlı tər bürüdüyü vaxt dünyanın xilası
  təhlükə altında idi. O qalib gəldi. Məşhur pianoçu bir dəfə Şopenin
  noktürnü<a href="#fn25" class="footnote-ref" id="fnref25" role="doc-noteref"><sup>25</sup></a> haqqında belə demişdi:
  «Sizə
  deməliyəm ki, Şopen bunu Listə demişdi, List də mənə. Onda hər şey — həm
  qüssə, həm də kədər cəmlənib. Elə böyük kədər ki... Allahla danışmağa və
  dua etməyə başlayana qədər çəkir. Sonra isə qəfildən hər şey yoluna
  düşür». İsa ilə də belə oldu. O, Getsemani bağına kədər içində yollandı,
  lakin Allahla danışandan sonra oradan qətiyyətlə qayıtdı. O, Getsemaniyə
  can çəkişə-çəkişə getdi, lakin Allahla danışdığı üçün oradan rahatlıq
  içində qələbə ilə qayıtdı. Hər şey insanın «Qoy Sənin iradən olsun!»
  sözlərini hansı tonda deməyindən asılıdır.</p>
<p>1. O, bu sözləri mübarizə apardığı qüvvənin qarşısında aciz kimi
  məğlub bir tonla deyə bilər. Belə olan halda, bu sözlər bütün ümidlərə
  mərsiyə kimi səslənə bilər.</p>
<p>2. O, bu sözləri zorla fəth edilmiş adamın tonu ilə deyə bilər. Onda
  bu sözlər tam məğlubiyyətin etirafı ola bilər.</p>
<p>3. O, bu sözləri uğursuzluğa düçar olmuş və arzusunu həyata
  keçirməyin mümkünsüzlüyünü dərk etmiş adam kimi söyləyə bilər. Onda bu
  sözlər acı məyusluq və ya dözülməz qəzəb kimi səslənə bilər. Çünki insan
  vəziyyəti dəyişmək gücündə deyil.</p>
<p>4. O, bu sözləri tamamilə etibar edərək deyə bilər. İsa məhz bu tonda
  dedi. O, Ata ilə danışmışdı. O, hər yerdə mövcud Olan, əlləri ilə Onu
  hər tərəfdən bürüyən Allahla danışmışdı. O, sevən Ataya güvəndiyi üçün
  təslim oldu.</p>
<p>O, diz üstə müqəddəs üzünü rütubətli torpağa əydi,</p>
<p>Sükut içində dua edən qəlbin iniltisi eşidildi:</p>
<p>"Qoy bu kasa Məndən yan keçsin, Ey Ata!</p>
<p>Amma qoy Mənim deyil, Sənin iradən olsun, Ata!</p>
<p>Hazıram Mən!» Bağda sakitlik hökm sürürdü;</p>
<p>Məsihin üzündən Çarmıxdan axıdılan qan kimi</p>
<p>Təri yerə düşüb qan damlalarına bənzəyirdi</p>
<p>Orada Allahın mələyi dayanıb</p>
<p>Allahın Oğlunu qüvvətləndirirdi.</p>
<p>İ.S.Proxanovun sözlərinə görə, İsa Getsemani bağında məhz belə dua
  etmişdi. Bizim üçün ən çətini — ağılla dərk edə bilmədiklərimizi qəbul
  etməkdir. Amma səylə dua edərək və mübarizə apararaq Allahın iradəsini
  və məhəbbətini axtarmaqla onları özümüz üçün mümkün edə bilərik. Buna
  görə də İsanın hər bir davamçısı tam arxayınlıqla «Qoy Sənin iradən
  olsun» deyib dua edə bilər.</p>
<h2 id="xəyanətkarin-öpüşü-luka-2247-53">XƏYANƏTKARIN ÖPÜŞÜ (Luka
  22:47-53)</h2>
<p>Yəhuda İsanı təslim etmək üçün elə bir yol tapdı ki, izdiham
  olmayanda Onu tuta bilsinlər. O yaxşı bilirdi ki, İsa, adətən, axşam
  saatlarında Zeytun dağındakı bağa gedir. Buna görə Ali Şuranın
  elçilərini ora gətirdi. Məbədin başçısı, yəni saqan Məbəddə
  nizam-intizamın qorunmasına cavabdeh şəxs idi. Onun zabitlərinə İsanı
  həbs etmək tapşırılmışdı. Adətən, şagird sevimli bir ravvini ilə
  qarşılaşanda, sağ əlini sol çiyninə, sol əlini isə sağ çiyninə qoyub onu
  öpərdi. Xəyanət əlaməti olaraq, Yəhuda bu öpüşdən istifadə etdi. Həbs
  prosesində dörd qrup iştirak edirdi; onların hər birinin hərəkətləri və
  reaksiyaları fərqli idi.</p>
<p>1. Birincisi, xain Yəhuda idi — <em>Allahdan üz döndərən</em> və
  şeytanla ittifaqa girən insan. Yalnız Allahı şeytanla əvəz edən adam
  Məsihə xəyanət edəcək qədər süquta uğraya bilər.</p>
<p>2. İkincisi, İsanı həbs etməyə gələn yəhudilər idi. <em>Onlar ruhən
    kor idilər və Allahı tanımırdılar</em>. Tanrı insan şəklində yer üzünə
  gələndə, yəhudilər yalnız bir şeyi düşünürdülər — mümkün qədər Onu tez
  Çarmıxa çəksinlər. Onlar öz yollarına elə qapılmışdılar ki, qulaqlarını
  Allahın səsinə bağlamış və Onun idarəçiliyini görmək istəmirdilər,
  nəticədə də Onu tanıya bilmədilər. Allahın səsinə kar olmaq və Onun
  əlamətlərinə kor olmaq dəhşətlidir. Elizabet Barrett Brouningin dediyi
  kimi: «Məndə Onu görmək və Ona heyran olmamaq, Ondan geri çəkilmək və
  Ona fəryad etməmək gücü var». Allah bizi belə gücdən qurtarsın!</p>
<p>3. Üçüncüsü, şagirdlər idi. Onlar bir anlıq <em>Allahı
    unutmuşdular</em>. Onların dünyası dağılmışdı. Onlar sonun
  yaxınlaşdığını düşünürdülər. Onlar Allah haqqında düşünə bilmirdilər.
  Yalnız bir anda düşdükləri dəhşətli vəziyyəti düşünürdülər. Belə anlarda
  insanları elə bir dəhşət bürüyür ki, onlar çaşqınlıq içində qalırlar və
  həyatın gözünə baxıb onunla mübarizə aparmaq gücündə olmurlar. Sınağa
  düşəndə insan Allaha üz tutmasa, həyat dözülməz olar.</p>
<p>4. Nəhayət, dördüncüsü İsa idi. Yalnız <em>O, Allahı xatırladı</em>.
  Onda ən diqqətçəkən və heyrətamiz cəhət Getsemani bağında dua etdikdən
  sonra sahib olduğu sakitlik idi. Hətta həbs anında belə, özünü itirməyən
  yeganə şəxs O idi. Mühakimə zamanı əslində hakim Onun Özü idi. Allahın
  yolu ilə gedən insan istənilən vəziyyətin öhdəsindən gələ bilər,
  istənilən düşmənə əyilməz və qorxmadan onun gözlərinə baxa bilər. Yalnız
  belə insan sonda deyə bilər:</p>
<p>Sınaqların amansız məngənəsində</p>
<p>Mən nə qışqırır, nə inildəyirdim.</p>
<p>İşgəncə və əzabın ortasında</p>
<p>Təslim olub başımı əymədim.</p>
<p>Qapı nə qədər dar olsa da,</p>
<p>Cəzaların siyahısı uzun olsa da,</p>
<p>Qəlbimin hökmdarı yalnız mənəm</p>
<p>Tanrımın əmanətidir bu mənə.</p>
<p>Yalnız Allaha təslim olan insan fateh kimi danışa və hərəkət edə
  bilər.</p>
<p><strong>63-71</strong></p>
<h2 id="istehza-küfr-və-mühakimə-luka-2263-71">İSTEHZA, KÜFR VƏ MÜHAKİMƏ
  (Luka 22:63-71)</h2>
<p>Həmin gecə İsa baş kahinin evinə gətirildi. Bu, özəl və qeyri-rəsmi
  araşdırma idi. Onlar bunu İsanı məsxərəyə qoymaq, ələ salmaq, mümkünsə,
  Onu sözdə tutmaq və bununla da Ona qarşı ittiham əsaslandırmaq məqsədilə
  təşkil etmişdilər. Bundan sonra İsa Məbədin mühafizəçilərinə təhvil
  verildi, onlar da İsa ilə dəhşətli zarafatlar etdilər. Səhər açılanda
  Onu Ali Şuraya gətirdilər.</p>
<p>Ali Şura yəhudilərin ali məhkəməsi idi. Dini və teoloji məsələlərlə
  bağlı işlər onun müstəsna yurisdiksiyasına daxil idi. Ali Şura yetmiş
  nəfərdən ibarət idi. Oraya ilahiyyatçılar, ravvinlər, fariseylər,
  kahinlər, sadukeylər və ağsaqqallar daxil idi. Ali Şura gecə vaxtı
  yığışmırdı, buna görə də məhkəmənin qərarı olmadan İsanı səhərə qədər
  həbsdə saxladılar. Ali Şura yalnız Qazzit adlanan zalda toplana bilərdi.
  Məbədin həyətlərindən birində baş kahin Ali Şuraya başçılıq edirdi.</p>
<p>Bizim qarşımızda Ali Şuranın prosedur qaydaları canlanır. Bəlkə də
  onlar heç vaxt ideal məhkəməni təcəssüm etdirməmişdilər. Amma Ali
  Şuranın necə olmasını və İsanın mühakiməsi zamanı əsl vəzifələrindən nə
  qədər uzaqlaşdıqlarını görmək olar. Məhkəmədə bütün iştirakçılar
  bir-birini görə bilsin deyə yarımdairəvi şəkildə otururdular.
  Təqsirləndirilən şəxs isə matəm paltarı geyinərək məhkəmə qarşısında
  dayanırdı. Onun arxasında ravvinin tələbələri və şagirdləri düzülürdü.
  Onlar həbs olunan şəxsin müdafiəsi üçün çıxış edə bilərdilər. Görünür,
  məhkəmədəki boş yerlər tələbələr vasitəsilə doldurulurdu. Bütün
  ittihamlar bir-birindən ayrı dinlənilmiş iki şahidin ifadəsi ilə təsdiq
  edilməli idi. Məhkəmə üzvü əvvəlcə həbs olunan şəxsin əleyhinə, sonra
  fikrini dəyişib lehinə danışa bilərdi. Amma əksinə olmazdı. Hökm elan
  olunanda məhkəmənin kiçikdən böyüyə hər bir üzvü öz fikrini bildirməli
  idi. Bəraət üçün bir səs çoxluğu kifayət edirdi. Mühakimə üçün ən azı
  iki səs çoxluğu lazım idi. Ölüm hökmü heç vaxt elan edildiyi gün icra
  oluna bilməzdi. Bunun üçün bir gecə keçməli idi. Çünki bu müddət ərzində
  məhkəmə üzvləri fikirlərini dəyişə və məhkumu əfv edə bilərdilər. Bütün
  prosedur mərhəmət təsiri bağışlamalı idi. Lakin Lukanın hekayəsindən
  aydın görünür ki, Ali Şura İsanı sorğu-sual edərkən öz qaydalarını və
  prosedurlarını belə pozurdu.</p>
<p>Qeyd etmək lazımdır ki, Ali Şura sonda İsanı küfrdə ittiham etdi.
  Allahın Oğlu olduğunu iddia edən şəxs Allahın əzəmətini təhqir etmiş
  sayılırdı. Bu da küfr idi və ölümlə cəzalandırılmalı idi.</p>
<p>Ən böyük faciə ondadır ki, İsa onları sevdiyi halda, onlardan heç bir
  ədalət görmədi. İsa zəfərinə bəd niyyətli sorğu-suallar, təhqir, qamçı
  və istehza ilə dolu bir gecədən sonra Allahın sağında oturacağına tam
  əmin idi. Onun qələbəsi mütləq idi. Onun imanı vəziyyətdən üstün idi. O,
  pisliyin Allahın planlarını alt-üst edə bilməyəcəyinə bir an belə
  tərəddüd etmədi.</p>
