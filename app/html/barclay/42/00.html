<h1>LUKANIN MÜJDƏSİNƏ GİRİŞ</h1>
<p><em><strong>Ən yaxşı kitab və onun müəllifi</strong></em></p>
<p>Lukanın Müjdəsi dünyanın ən yaxşı kitabı adlandırılır. Günlərin bir
  günü bir amerikalı Denneydən ona İsa Məsihin tərcümeyi-halından bəhs
  edən kitab məsləhət görməyi xahiş edir. Denney isə cavabında «Siz
  Lukanın Müjdəsini oxumağa cəhd etmisinizmi?» deyə soruşur. Rəvayətə
  görə, Luka mahir rəssam olub. Luka tərəfindən çəkildiyi iddia olunan
  Məryəmin portreti İspan kilsələrinin birində bu günə qədər qorunub
  saxlanılır. Müjdəyə gəlincə, tədqiqatçılar hesab edir ki, Lukanın
  yazdığı Müjdə İsa Məsihin indiyə qədər tərtib olunan ən yaşı
  tərcümeyi-halıdır. Həmişə elə zənn edilib ki, onun müəllifi Lukadır. Bu
  fikri dəstəkləmək üçün bizim kifayət qədər əsasımız var. Qədim dövrlərdə
  kitablar, adətən, məşhur adamlara aid edilirdi, heç kim də buna qarşı
  çıxmırdı. Lakin Luka heç vaxt erkən İmanlı Cəmiyyətinin görkəmli
  simalarından olmayıb. Buna görə də, əgər Luka bu Müjdəni, həqiqətən,
  yazmasaydı, Müjdəni onun adına çıxartmaq heç kimin ağlına belə
  gəlməzdi.</p>
<p>Luka bütpərəstlərin nümayəndəsi idi. Əhdi-Cədidin müəlliflərindən
  yalnız o, yəhudi deyildi. O, ixtisasca həkim idi (<em>Kolosselilərə
    4:14</em>). Bəlkə də ona olan rəğbət elə bununla izah olunur. Deyilənə
  görə, keşiş insanın yaxşı, hüquqşünas pis tərəflərini, həkim isə əslində
  necə olduğunu görür. Luka insanların əslində necə olduqlarını görür və
  onları sevirdi.</p>
<p>Bu kitab Teofil üçün yazılmışdır. Luka onu «hörmətli Teofil»
  adlandırır. Belə müraciət Roma hökumətində yalnız yüksək vəzifə tutan
  şəxslərə şamil edilirdi. Şübhəsiz, Luka bu kitabı İsa Məsih barəsində
  maraqlanan kifayət qədər ciddi adama daha ətraflı danışmaq üçün
  yazmışdır. O, İsa Məsihə böyük maraqla yanaşan və Onun haqqında əvvəllər
  eşidən Teofil üçün mənzərə canlandıraraq, buna nail oldu.</p>
<p><em><strong>Müjdəçilərin simvolları</strong></em></p>
<p>Dörd Müjdənin hər biri müəyyən nöqteyi-nəzərdən yazılmışdır.
  Müjdəçilər, adətən, öz simvolu ilə tez-tez kilsənin vitraj
  pəncərələrində təsvir edilir. Düzdür, bu simvollar dəyişir, lakin ən
  tipik simvollar bunlardır.</p>
<p><em>Markın</em> simvolu <em>insandır</em>. Markın Müjdəsi bütün
  Müjdələrin ən sadəsi, ən yığcamıdır. Onun əsas xüsusiyyətinin
  <em>realizm</em> olduğu deyilir. Markın Müjdəsi öz məqsədinə — İsa
  Məsihin yer üzündəki həyatının təsvirinə daha çox uyğun gəlir.
</p>
<p><em>Mattanın</em> simvolu <em>aslandır</em>. Matta yəhudi idi və
  yəhudilər üçün yazırdı: o, İsada Məsihi, gəlişi bütün peyğəmbərlər
  tərəfindən əvvəlcədən xəbər verilən «Yəhuda qəbiləsindən olan» aslanı
  görürdü.</p>
<p><em>Yəhyanın</em> simvolu <em>qartaldır</em>. Qartal digər quşlardan
  yüksəkdə uça bilir. Deyilənə görə, Allahın yaratdıqları arasında ancaq
  qartal gözünü qıymadan günəşə baxa bilir. Yəhyanın Müjdəsi teoloji
  Müjdədir; yəni bu Müjdədə düşüncələrinin gücü bütün digər Müjdələrdən
  təsirlidir. Filosoflar ondan mövzular çıxarır, ömür boyu müzakirə edir,
  ancaq həllini yalnız əbədiyyətdə tapırlar.</p>
<p><em>Lukanın</em> simvolu <em>buğadır</em>. Buğa kəsilmək üçün nəzərdə
  tutulmuşdu, Luka da İsanı bütün dünya üçün bir qurban kimi görürdü.
  Üstəlik, Lukanın Müjdəsində bütün maneələr dəf edilir və İsa həm
  yəhudilər, həm də günahkarlar üçün əlçatan olur. O, dünyanın
  Xilaskarıdır. Bunu nəzərə alaraq, gəlin bu Müjdənin xüsusiyyətlərini
  araşdıraq.</p>
<p><em><strong>Luka diqqətlə araşdıran tarixçidir</strong></em></p>
<p>Lukanın Müjdəsi ilk növbədə böyük zəhmətin nəticəsidir. Müjdənin
  yunan dili möhtəşəmdir. Əhdi-Cədidin digər kitablarına nisbətən bu
  müjdənin ilk dörd ayəsi yunan dilində ən gözəl tərzdə yazılmışdır. Həmin
  ayələrdə Luka deyir ki, onun müjdəsi «diqqətlə araşdırılaraq»
  yazılmışdır. Bunun üçün onun böyük imkanları və etibarlı mənbələri var
  idi. Paulun etibarlı yoldaşı kimi o, ilk İmanlı Cəmiyyətinin bütün
  görkəmli xidmətçilərini yaxşı tanıyırdı. Şübhəsiz ki, onlar bildikləri
  hər şeyi Lukaya danışmışdılar. O, Paulla birlikdə iki il Qeysəriyyə
  həbsxanasında olmuşdu. Çox güman, onun hər şeyi öyrənmək və araşdırmaq
  üçün çoxlu vaxtı və imkanları var idi. O, bunu əsaslı şəkildə
  etmişdi.</p>
<p>Lukanın əsaslı araşdırmasına digər bir nümunə Vəftizçi Yəhyanın
  meydana çıxmasının tarixidir. Bundan ötrü o, nə az nə çox düz altı
  müasirinə istinad edir. «Qeysər Tiberinin (1) hakimiyyətinin on beşinci
  ili idi. O dövrdə Ponti Pilat (2) Yəhudeyanın valisi idi. Hirod (3)
  Qalileyada, qardaşı Filip (4) İtureya və Traxonitis bölgəsində, Lısaniya
  (3) Abileniyada hökmranlıq edirdi. Xananla Qayafa (6) baş kahin idilər.
  O vaxt çöldə Zəkəriyyənin oğlu Yəhyaya Allahın kəlamı nazil oldu»
  (<em>Luka 3:1-2</em>). Şübhəsiz ki, biz təqdimatın mümkün qədər
  dəqiqliyinə riayət edən çalışqan bir müəlliflə qarşılaşırıq.</p>
<p><em><strong>Bütpərəstlər üçün Müjdə</strong></em></p>
<p>Luka ilk növbədə qeyri-yəhudilərdən olan məsihçilərə yazmışdı. Teofil
  də Luka kimi əslən bütpərəst idi; onun Müjdəsində bütpərəstlərin dərk
  etməyəcəyi və başa düşməyəcəyi heç nə yoxdur.</p>
<p>a) Gördüyümüz kimi, Luka <em>Roma</em> imperatoru və <em>Roma</em>
  valisinə işarə edərək tarixi göstərməklə başlayır, başqa sözlə, ilk
  növbədə romalıların adəti üzrə tarixi vurğulayır.</p>
<p>b) Mattadan fərqli olaraq, Luka İsanın yəhudi peyğəmbərliklərindəki
  təsvirinə az istinad edir.</p>
<p>c) Əhdi-Ətiqdən nadir hallarda sitat gətirir.</p>
<p>d) İbrani sözləri əvəzinə Luka, adətən, onların yunanca
  tərcümələrindən istifadə edir ki, hər bir yunan başa düşə bilsin.
  Məsələn, <em>Kənançı</em> Şimonu o, <em>Millətçi</em> adlanan Şimon kimi
  təqdim edir (<em>Matta 10:4 ilə Luka 6:15 ilə müqayisə edin</em>).
  Qolqotanı ibranicə deyil, yunanca <em>Kəllə</em> deyilən yer adlandırır.
  Hər iki dildə bu sözlərin mənası eynidir. O, İsaya xitabən heç vaxt
  yəhudi sözü olan Rabbi kəlməsindən deyil, müəllim mənasını verən yunan
  sözündən istifadə edir. Luka İsanın nəsil şəcərəsinə istinad edəndə, o,
  Məsihi Matta kimi İsrail xalqının atası İbrahimə deyil, bəşəriyyətin
  sələfi Adəmə aid edir (<em>Matta 1:2 ilə Luka 3:38 ilə müqayisə
    edin</em>).</p>
<p>Məhz buna görə Lukanın Müjdəsi digərlərinə nisbətən daha rahat
  oxunur. Luka Müjdəni yəhudilər üçün deyil, bizim kimi adamlar üçün
  yazıb.</p>
<p><em><strong>Duanın Müjdəsi</strong></em></p>
<p>Lukanın Müjdəsində duaya xüsusi diqqət yetirilir. Luka bizə daha çox
  İsanın həyatındakı mühüm hadisələrdən əvvəl dua etdiyini göstərir.
  Məsələn, İsa vəftiz olunarkən (<em>Luka 3:21</em>), fariseylərlə ilk
  toqquşmasından əvvəl (<em>Luka 5:16</em>), on iki həvarinin çağırışından
  əvvəl (<em>Luka 6:12</em>); şagirdlərdən onun Kim olduğunu soruşmazdan
  əvvəl (<em>Luka 9:18-20</em>); Öz ölümünü və dirilməsini qabaqcadan
  söyləməzdən əvvəl (<em>9:22</em>); görünüşünün dəyişilməsi zamanı
  (<em>9:29</em>); Çarmıxda (<em>23:46</em>) dua edir. Yalnız Luka bizə
  deyir ki, İsa sınaq zamanı Peterin imanda büdrəməsin deyə onun üçün dua
  edib (<em>22:32</em>). Yalnız Luka gecə yarısı gələn dost haqqında dua
  məsəlini (<em>11:5-13</em>) və ədalətsiz hakim haqqında məsəli (<em>Luka
    18:1-8</em>) çəkir. Luka üçün dua həmişə Allaha açıq qapı və bütün
  dünyada ən qiymətli şey idi.</p>
<p><em><strong>Qadınların Müjdəsi</strong></em></p>
<p>Qadın İsraildə ikinci dərəcəli şəxs idi. Hər səhər yəhudi Allaha
  şükür edirdi ki, onu «bütpərəst, qul və ya qadın» yaratmayıb. Lakin Luka
  qadınlara xüsusi yer verir. İsanın doğum hekayəsi bakirə Məryəm
  nöqteyi-nəzərindən danışılır. Məhz Lukada biz Elizavet, Xanna, Nain
  şəhərindən olan dul qadın, farisey Şimonun evində İsanın ayaqlarını məsh
  edən qadınlar haqqında oxuyuruq. Luka bizə Marta, Məryəm və Məcdəlli
  Məryəmin parlaq portretlərini verir. Çox güman, Luka Makedoniyadan idi,
  burada qadın hər yerdə olduğundan daha azad mövqe tuturdu.</p>
<p><em><strong>Həmd Müjdəsi</strong></em></p>
<p>Əhdi-Cədidin digər kitablarına nisbətən Lukanın Müjdəsində Rəbbin
  izzətləndirilməsinə daha tez-tez rast gəlinir. Bu mədhiyyələr
  məsihçilərin bütün nəsilləri tərəfindən oxunan üç böyük ilahidə öz
  zirvəsinə çatır — Məryəmin ilahisində (<em>1:46-55</em>), Zəkəriyyənin
  xeyir-duasında (<em>1:68-79</em>) və Şimonun peyğəmbərliyində
  (<em>2:29-32</em>). Lukanın Müjdəsi sevinc bəxş edən işıq yayır, sanki
  göyün parıltısı yer üzünü işıqlandırır.</p>
<p><em><strong>Hamı üçün Müjdə</strong></em></p>
<p>Lukanın Müjdəsi ilə bağlı ən vacib olan şey — onun hər kəs üçün
  nəzərdə tutulmasıdır. Lukanın Müjdəsində bütün maneələr dəf edilir, İsa
  Məsih istisnasız olaraq bütün insanlara əlçatan olur.</p>
<ol type="a">
  <li>
    <p>Allahın Padşahlığının qapıları samariyalıların üzünə bağlı deyil
      (<em>Luka 9:51-56</em>). Yalnız Lukanın Müjdəsində biz xeyirxah
      samariyalı məsəlinə rast gəlirik (<em>10:30-36</em>). Sağaldığına görə
      İsa Məsihə minnətdarlıq etmək üçün geri qayıdan cüzamlı da samariyalı
      idi (<em>Luka 17:11-19</em>). Yəhya yəhudilərin samariyalılarla əlaqəsi
      olmadığına dair bir məsəl çəkir (<em>Yəhya 4:9</em>). Luka isə heç kimin
      Allaha yaxınlaşmasına mane olmur.</p>
  </li>
</ol>
<p>b) Luka göstərir ki, İsa ortodoks yəhudilər tərəfindən murdar sayılan
  başqa millətlər haqqında tərəddüd etmədən danışır. Məhz Lukanın
  Müjdəsində İsa nümunə kimi Sidonun Sarfat şəhərindən olan dul qadını və
  Aramlı Naamanı misal gətirir (<em>4:25-27</em>). İsa Roma yüzbaşısını
  böyük imanına görə tərifləyir (7:9). Luka İsanın böyük sözlərindən sitat
  gətirir: «Adamlar şərqdən, qərbdən, şimaldan, cənubdan gələcək və
  Allahın Padşahlığında süfrəyə oturacaq» (<em>13:29</em>).</p>
<p>c) Luka kasıblara çox diqqət yetirir. Məryəm paklanmaq üçün qurban
  gətirəndə, bu, yoxsulların qurbanı kimi təsvir olunur (<em>2:24</em>).
  Vəftizçi Yəhyaya ən yaxşı cavab «yoxsullara Müjdə yayılır» sözləri idi
  (<em>7:22</em>). Yalnız Luka varlı adam və yoxsul Lazar məsəlini çəkir
  (<em>16:19-31</em>). Dağüstü Vəzdə İsa öyrədir: «Nə bəxtiyardır ruhən
  yoxsullar!» (<em>Matta 5:3; Luka 6:20</em>). Lukanın Müjdəsi həm də
  yoxsulların Müjdəsi adlanır. Lukanın ürəyi həyatı uğursuz olan hər bir
  insanın yanındadır.</p>
<p>d) İsanı didərginlərin və günahkarların dostu kimi başqalarından daha
  yaxşı yalnız Luka təsvir edir. Yalnız o, farisey Şimonun evində
  ayaqlarını ətirli yağla məsh edən, onları göz yaşı ilə isladan və
  saçları ilə silən qadın (<em>7:36-50</em>), vergiyığanların rəisi Zakkay
  (<em>19:1-10</em>), tövbə edən quldur (<em>23:43</em>) haqqında danışır;
  itmiş oğul və sevən ata haqqında məsəli yalnız Luka çəkir
  (<em>15:11-32</em>). İsa şagirdlərini təbliğ etmək üçün göndərəndə,
  Matta qeyd edir ki, İsa onlara samariyalıların və ya başqa millətlərin
  yanına getməməyi deyir (<em>Matta 10:5</em>). Luka isə bu barədə heç nə
  demir. Vəftizçi Yəhyanın təbliği haqqında məlumat verən dörd Müjdənin
  hamısının müəllifləri Yeşaya peyğəmbərin kitabı 40-cı fəsildən sitat
  gətirirlər: «Rəbbin yolunu hazırlayın, Onun keçəcəyi yerləri düz edin»;
  yalnız Luka sitatı təntənəli sona çatdırır: «Bütün bəşər Allahın
  xilasını görəcək» <em>(Yeşaya 40:3-5; Matta 3:3; Mark 1:3; Yəhya 1:23;
    Luka 3:4-6</em>). Müjdənin digər müəlliflərindən fərqli olaraq Luka
  Allahın sevgisinin sonsuz olduğunu qəti şəkildə öyrədir.</p>
<p><em><strong>Ən yaxşı kitab</strong></em></p>
<p>Lukanın Müjdəsini öyrənərkən yuxarıda sadaladığımız xüsusiyyətlərə
  diqqət yetirmək lazımdır. Müjdə müəllifləri arasında mən ən çox Luka ilə
  görüşüb söhbət etmək istərdim. Çünki Allahın məhəbbətinin hədsiz
  olduğunu heyrətamiz şəkildə dərk edən və bütpərəstlərin arasından iman
  edən bu həkim, çox güman ki, gözəl insan olub. Tanrının sonsuz mərhəməti
  və dərkedilməz məhəbbəti haqqında Frederik Faber yazırdı:</p>
<p>Allahın mərhəməti sonsuzdur,</p>
<p>Ucsuz-bucaqsız okean kimi.</p>
<p>Dəyişməz ədalətdə çıxış yolu verildi.</p>
<p>Bizim zəif ağlımız</p>
<p>Rəbbin məhəbbətini dərk edə bilməz,</p>
<p>Yalnız Onun dizlərinin dibində</p>
<p>Əzab çəkən ürəklər rahatlıq tapa bilər.</p>
<p>Lukanın Müjdəsi deyilənlərin doğruluğunu açıq şəkildə göstərir.</p>
