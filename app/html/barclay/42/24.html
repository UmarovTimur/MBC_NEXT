<h1>24-cü fəsil</h1>
<p><strong>1-12</strong></p>
<h2 id="nə-üçün-siz-dirini-ölülər-arasinda-axtarirsiniz-luka-241-12">NƏ
  ÜÇÜN SİZ DİRİNİ ÖLÜLƏR ARASINDA AXTARIRSINIZ? (Luka 24:1-12)</h2>
<p>Yəhudilərin Şabbat günü — bizim şənbəmiz, həftənin son günüdür.
  Şabbat yaradılışın altı günündən sonra Allahın istirahət etdiyini
  xatırladır. Məsihçilərin bazar günü isə yəhudilərdə həftənin ilk
  günüdür. Həmin gün İsa Məsihin dirilməsini xatırladır. Həftənin ilk günü
  (yəni məsihçilərin bazar günü) qadınlar ölən əziz Müəllimlərinə son
  ehtiramlarını bildirmək və Onun cəsədini ətirli yağlarla məsh etmək üçün
  məzara getdilər.</p>
<p>Şərqdə məzarı çox vaxt qayanın içində oyurdular. Cəsəd sarğı kimi
  uzun ensiz kətan parçalara bükülür və məzarda rəfə bənzər bir yerə
  qoyulurdu. Bundan sonra məzarın girişi çuxur boyunca oyulmuş yivdə
  yuvarlanan təkərə bənzər böyük yuvarlaq bir daşla örtülürdü. Qadınlar
  qəbirin yanına gələndə qapısındakı daşı yuvarlanmış gördülər.</p>
<p>Burada biz məsihçiliyin əleyhdarları tərəfindən daim eyham vurulan
  dirilmə barədə təsvirdə uyğunsuzluqlarla qarşılaşırıq. Markın Müjdəsində
  deyilir ki, qəbirin sağ tərəfində ağ xalat geyinmiş bir gənc oturmuşdu
  (<em>Mark 16:5</em>). Mattada isə o, Rəbbin mələyi idi (<em>Matta
    28:2</em>). Araşdırdığımız mətndə deyilir ki, bu, şimşək kimi parıldayan
  paltar geyinmiş iki kişi idi. Yəhyanın Müjdəsində isə iki mələk idi
  (<em>Yəhya 20:12</em>). Düzdür, təqdimatda aşkar uyğunsuzluq var, amma
  bu da həqiqətdir ki, təsvir necə olursa-olsun, əsas fakt olan
  <em>məzarın boş olması</em> bütün təsvirlərdə eynidir. Önəmli olan da
  məhz budur. Bu günədək hələ heç vaxt iki insan eyni şəkildə, eyni
  terminlə eyni hadisəni təsvir etməmişdir. Heç bir hadisə dirilmə qədər
  dəfələrlə təkrarlanan və şişirdilmədən təsvir edilməmişdir. Lakin
  hekayənin mahiyyəti — məzarın boş olması ilə bağlı son dərəcə vacib fakt
  — bütün variantlarda qeyd olunub. Qadınlar geri qayıdıb bu barədə digər
  şagirdlərə danışsalar da, onlar inanmaq istəmədilər. Qadınların sözləri
  onlara boş göründü. Luka burada yunan həkimlərinin xəstənin qızdırma
  zamanı sayıqladığını təsvir etmək üçün işlətdiyi sözü işlədir. Lakin
  Peter getdi və bunun doğru olub-olmadığına şəxsən əmin olmaq istədi.
  Peterin məzara getməsi artıq onun haqqında çox şey deyir. Onun Ustaddan
  necə imtina etdiyini hamı bilirdi. Bununla belə, onun bu biabırçı
  əməlini bilənlərlə üzləşməyə mənəvi cəsarəti çatmışdı. Peterdə həm
  qəhrəmanlıq, həm də qorxaqlıq vardı. Qeyri-sabit xarakterli insan qayaya
  çevrilməyə yaxındır.
</p>
<p>Bütün bu hekayədə ən vacib məqam — məzar başında verilən sualdır: «Nə
  üçün siz Dirini ölülər arasında axtarırsınız?» Çoxlarımız hələ də İsanı
  ölülər arasında axtarırıq.</p>
<p>1. Bunlar İsanın timsalında insanların ən böyüyünü və qəhrəmanların
  ən zadəganını, yer üzündə ən gözəl həyatı yaşamış, lakin sonra öldüyünü
  görənlərdir. Ancaq bu, hamısı deyil. İsa ölməyib, O diridir. O, keçmişin
  qəhrəmanı deyil, bu günün canlı reallığıdır.</p>
<p>Şekspir — torpağa qarışıb, bir daha eyvon ənənəsi ilə ovsunlamağa
  gəlməyəcək,</p>
<p>Sokrat isə Şelli kimi, Attika və İtaliya yuxusuna qərq olub.</p>
<p>Onlar bixəbərdirlər. Lakin siz, ey məsihçilər,</p>
<p>Məsih məzarda olsa da, meydanda və təyyarədən,</p>
<p>Nazaretdən olan dirilən İsanı görmədinizmi?</p>
<p>2. Bunlar İsanın timsalında yalnız Onun həyatını və sözlərini
  öyrənmək, təlimini araşdırılmaq lazım olan sadə bir insan kimi
  görənlərdir. Məsihin yolunu və Məsihi yalnız bir araşdırma mövzusu kimi
  düşünmək üçün ümumi bir tendensiya var. Bu tendensiyanı getdikcə daha
  çox təhsil qruplarının formalaşmasında, dua və Kəlam üzərində düşünmə
  qruplarının tədricən yox olmasında görmək olar. Düzdür, İsanın həyatını
  öyrənmək lazımdır, lakin Onu öyrənmək kifayət deyil. İsa ilə görüşmək və
  hər gün Onunla yaşamaq lazımdır. İsa təkcə kitabın qəhrəmanı deyil,
  hətta həmin kitab dünyanın ən böyük kitabı olsa belə. O, sağdır və
  bizimlədir.</p>
<p>3. İsanı mükəmməl nümunə kimi görənlər də var. Bu da düzdür, amma
  mükəmməl nümunə dünyanın ən darıxdırıcı və sıxıcı bir varlığına çevrilə
  bilər. Quşlar əsrlər boyu insanlara uçmaq üçün örnək olub, buna
  baxmayaraq, insanlar uçmağı ancaq bizim dövrümüzdə öyrəniblər.
  Bəzilərimizin hələ məktəb illərində xəttatlıq dəftərləri var idi. Hər
  birinci sətirdə nümunə verilmişdi, digər sətirlərdə isə onları köçürməli
  olurduq. Nə qədər olub ki, mükəmməl nümunəni təkrarlamaq üçün
  göstərdiyimiz səylər ümidimizi boşa çıxarıb! Amma müəllim həmişə köməyə
  gəlib. O, əlimizdən tutaraq onu xətt boyu aparır və biz yavaş-yavaş
  ideala yaxınlaşırdıq. İsanın da etdiyi elə budur. O bizim üçün təkcə
  nümunə deyil. O bizə kömək edir, istiqamətləndirir və Onun nümunəsini
  təqlid etmək üçün bizə güc verir. O, sadəcə həyat nümunəsi deyil. O,
  həmişə yanımızdadır və bizə yaşamağa kömək edir. Bəlkə, şagirdlər kimi,
  bizim də imanımız vacib nələrdənsə məhrum olub, çünki biz də Onu — Diri
  Olanı ölülər arasında axtarmışıq.</p>
<p><strong>13-35</strong></p>
<h2 id="qaranliq-yol-işiqlandi-luka-2413-35">QARANLIQ YOL İŞIQLANDI
  (Luka 24:13-35)</h2>
<p>Budur, başqa bir ölməz hekayə.</p>
<p>1. Həmin hekayə qərbə doğru gedən iki şagirddən bəhs edir. Belə
  fikirlər irəli sürülür ki, onlar qərbə doğru getdiklərinə görə İsanı
  tanıya bilmədilər. Xamma kəndi Yerusəlimin qərbində yerləşirdi. Günəş
  qürub etdiyi üçün onların gözləri elə qamaşdı ki, onlar öz Rəbbini
  tanımadılar. Hadisə hər necə olursa-olsun, bir şey həqiqət olaraq qalır
  ki, məsihçi günəşin qürub etdiyi səmtə yox, doğan günəşin səmtinə doğru
  hərəkət edir. Uzun illər əvvəl İsrail övladlarına deyilmişdi ki, onlar
  düşən gecəyə doğru deyil, sübhə doğru irəliləsinlər (<em>Saylar
    21:11</em>). Həmin iki şagird Xammaya gedən yolda kədər və məyusluqdan
  boğularaq bunu unutmuşdular.</p>
<p>2. Hekayədə söhbət İsanın hər şeyə məna vermək və canlandıra bilmək
  qabiliyyətindən gedir. Bu iki şagird üçün yaranan vəziyyət ümidsiz və
  mənasız görünürdü. Onların arzuları, ümidləri puç olmuşdu. Onların «Biz
  də ümid edirdik ki, bu, İsrailin gələcək Satınalanıdır» kədərli
  sözlərində böyük məyusluq hiss olunur. Bu, xəyalları qırılan və dəfn
  olunan insanların sözləridir. İsa yaxınlaşıb onlarla danışanda, həyatın
  mənası onlara aydın oldu və işıq qaranlığı dəlib keçdi. Hekayələrin
  birində qəhrəman sevgilisinə belə deyir: «Mən sənin gözlərinə baxmayana
  qədər həyatın nə olduğunu bilmirdim». Yalnız İsada, hətta ən dəhşətli
  vaxtlarda belə, əsl həyatın nə olduğunu dərk etməyə başlayırıq.</p>
<p>3. Hekayədə İsanın lütfkar olmasından və Özünü başqalarına zorla
  qəbul etdirməməsindən bəhs edilir. İsa Özünü şagirdlərə sanki yoluna
  davam etmək istəyirmiş kimi göstərdi, əslində isə, onların dəvətini
  gözlədi. Allah insana dünyanın ən böyük və ən təhlükəli ənamını — iradə
  azadlığını verdi. Biz ondan Məsihi həyatımıza dəvət etmək üçün istifadə
  edə və ya Onun yan keçməsinə icazə verə bilərik.</p>
<p>4. Hekayədə deyilir ki, İsa çörəyi böləndə, şagirdlər Onu tanıdılar.
  Çoxları bunun Rəbbin süfrəsi olduğunu düşünür. Amma bu, sadə bir evdə
  adi yemək idi və süfrə arxasında əyləşənlər arasında çörək bölünəndə
  şagirdlər İsanı tanıdılar. Kimsə təxmin etdi ki, ola bilsin, həmin iki
  şagird İsa beş min adamı doyuzduranda orada olublar, ona görə də, O,
  evlərində çörək böləndə, Onun əllərini tanıdılar. Biz təkcə Rəbbin
  süfrəsi mərasimində deyil, həm də nahar yeməyində Məsihlə ola bilərik.
  O, təkcə İmanlı Cəmiyyətinin Rəbbi deyil, həm də hər evin qonağıdır.
  Məsihçilər həmişə və hər yerdə Məsihin var olduğu dünyada
  yaşayırlar.</p>
<p>5. Bu hekayə iki şagirdin necə xoşbəxt olduğundan, sevincini
  bölüşməyə tələsdiklərindən bəhs edir. Yerusəlimə gedən yol on
  kilometrdən çox idi, amma onlar olduqları evdə daha qala bilmədilər.
  Məsihçi Müjdəsi başqaları ilə paylaşmadıqca heç vaxt yalnız bizə məxsus
  ola bilməz.</p>
<p>6. Onlar Yerusəlimə qayıdanda öyrəndilər ki, başqa şagirdlər də İsa
  ilə qarşılaşıbmışlar. Məsihçinin izzəti və böyüklüyü ondadır ki, o
  onunla eyni hadisələri və hissləri yaşamış insanların qardaşlığında
  yaşayır. Bir nəfərin dediyi kimi, «Əsl dostluq o zaman başlayır ki,
  insanlar ümumi xatirələri yada salıb, biri-birilərinə «Yadındadırmı?»
  deyirlər». Hər birimiz ortaq yaşantılar və Rəbbimizin ortaq xatirələrini
  bölüşən qardaşlığın üzvüyük.</p>
<p>7. Hekayədə İsanın Peterə göründüyü deyilir. Bu hadisə dünyada heç
  vaxt izah olunmayan ən böyük hadisələrdən biri olaraq qalacaq. Amma
  maraqlıdır ki, İsa Onu inkar edən insana birinci göründü. İsanın
  böyüklüyü həm də ondadır ki, O, tövbə edən günahkara özünə hörməti
  qaytarır.</p>
<p><strong>36-49</strong></p>
<h2 id="yuxari-otaqda-luka-2436-49">YUXARI OTAQDA (Luka 24:36-49)</h2>
<p>Burada İsanın yuxarı otaqda toplaşan şagirdlərinin yanına necə
  gəldiyindən bəhs olunur. Xüsusilə məsihçi inancının bəzi meyarlarını
  qeyd edir.</p>
<p>1. Burada <em>Məsihin dirildiyinin həqiqiliyi</em> vurğulanır.
  Dirilən Rəbb — ruh deyil, gerçəklikdir. Ölən İsa, həqiqətən, ölülərdən
  dirilmiş Məsih idi. Bu, tarixi həqiqətdir ki, məsihçilik insanların
  pərişan olmuş zehinlərində doğan xəyallara və ya qarabasmalara deyil,
  tarixən sübut olunduğu kimi, həqiqətən, ölümün gözünə baxan, onunla
  vuruşan, ona qalib gələn və sonda ölülərdən dirilən bir İnsana
  əsaslanır.</p>
<p>2. Burada <em>Çarmıxın zəruriliyi</em> vurğulanır. Bütün Müqəddəs
  Yazılar və peyğəmbərlər Çarmıxa və Çarmıxa çəkilməyə işarə edirdilər.
  Məsihin Çarmıxa çəkilməsi Allahın boynuna məcbur qoyulmamışdı. Məsihin
  Çarmıxa çəkilməsi Allahın planının bir hissəsini təmsil edirdi və başqa
  heç bir şey olmadığı kimi, Onun əbədi məhəbbətini açıq-aşkar nümayiş
  etdirirdi.</p>
<p>3. Burada <em>İsa Məsihə həvalə edilmiş tapşırığın təkidi
    vurğulanır</em>. Tövbəyə çağırış və günahların bağışlanması xəbəri bütün
  insanlara çatdırılmalı idi. İmanlı Cəmiyyəti yuxarı otaqda əbədi
  qalmamalı idi. O, dünyaya göndərildi. Yuxarı otaqdan sonra İmanlı
  Cəmiyyətinin ümumdünya missiyasının vaxtı gəlib çatdı. Kədərli günlər
  keçdi, indi sevinc dalğaları bütün insanlara çatdırılmalıdır.</p>
<p>4. Burada <em>qüdrətin sirri</em> vurğulanır. Şagirdlər göylərdən
  gələn qüdrətlə dolmayanadək Yerusəlimdə gözləməli idilər. Bəzən adama
  elə gəlir ki, məsihçi vaxtını müdrik gözləmədə keçirərək boş yerə vaxt
  itirir. Lakin hazırlıqsız atılan addımlar çox vaxt uğursuzluğa
  məhkumdur. İnsan Allahı gözləməyi, Allah üçün nə vaxt çalışmaq vaxtının
  gəldiyini bilməlidir. Fey İnçfon yazır ki, bəzən xırdalıqların
  öhdəsindən gəlmək üçün həyatı boşa sərf edirik. Amma nə qədər işlə
  məşğul olsaq da, Allahın yanında bir anlıq olmaq üçün hər şeyi kənara
  qoyuruq. Allahı gözləməkdən ötrü keçirdiyimiz sakit vaxt heç vaxt boşa
  getmir. Çünki belə anlarda təxirə saldığımız işlərin yerinə yetirilməsi
  üçün güc almaqdan ötrü gündəlik həyatımızın işlərini bir kənara
  qoyuruq.</p>
<p><strong>50-53</strong></p>
<h2 id="xoşbəxt-sonluq-luka-2450-53">XOŞBƏXT SONLUQ (Luka 24:50-53)</h2>
<p>İsanın göylərə qaldırılması bizim üçün əbədi olaraq sirr qalacaq,
  çünki bəzən biz izaholunmaz olanı izah etməyə və təsvir olunmayanı
  təsvir etməyə çalışırıq. Ancaq bu hadisəni qeyd etmək çox vacib idi.
  Çünki İsanın zühurlarının getdikcə daha az olacağını, sonra isə tamamilə
  dayandırılacağını güman etmək ağlasığmaz idi. Bu, doğrudan da,
  insanların inamını məhv edərdi. Yer üzündəki İsanın göylərin Məsihinə
  çevrildiyi zaman, ayrılıq günü mütləq gələcəkdi. Lakin şagirdlər üçün
  İsanın göyə qaldırılması üç məna kəsb edirdi:</p>
<p>1. Bu onlar üçün <em>son</em> idi. Onların imanının ətdən və qandan
  olan insana iman etdikləri və Onun cismən varlığına bağlı olduğu günlər
  arxada qaldı. İndi onlar zamandan və məkandan əbədi azad olan Şəxsə
  bağlı idilər.</p>
<p>2. Digər tərəfdən, bu onlar üçün <em>başlanğıc</em> idi. Şagirdlər
  məyus halda evə qayıtmadılar. Onlar böyük sevinclə Yerusəlimə
  qayıtdılar, çünki artıq bilirdilər ki, onların Rəbbi var və daha heç bir
  şey onları biri-birindən ayıra bilməz.</p>
<p>Sahillərinin, Onun xurma ağaclarının harada bitdiyini bilmirəm;</p>
<p>Bircə onu bilirəm ki, Məsihin məhəbbəti və qayğısı məni xilas
  edəcək.</p>
<p>Həvari Paul deyir: «Çünki əminəm ki, nə ölüm, nə həyat, nə mələklər,
  nə başçılar, nə indiki, nə də gələcək şeylər, nə qüvvələr, nə ucalıq, nə
  dərinlik, nə də başqa bir məxluq bizi Rəbbimiz Məsih İsada olan Allah
  məhəbbətindən ayırmağa qadir olmayacaq» (<em>Romalılara
    8:38-39</em>).</p>
<p>3. Bundan əlavə, İsanın göyə qaldırılması şagirdlərə əminlik verdi
  ki, onların <em>təkcə yerdə deyil, həm də göydə bir Dostu var</em>.
  Doğrudan da, göylərdə bizi yer üzündəki kimi heyrətamiz dərəcədə
  xeyirxah olan həmin İsanın gözlədiyini bilməkdən daha qiymətli heç nə
  yoxdur. Ölmək — qaranlıqda qərq olmaq demək deyil; Onun hüzuruna getmək
  deməkdir. Şagirdlər İsaya səcdə etdilər və böyük sevinclə Yerusəlimə
  qayıtdılar. Onlar daim Allaha alqış edərək Məbəddə olurdular. Təsadüfi
  deyil ki, Lukanın Müjdəsi başladığı yerdə — Rəbbin evində bitir.</p>
<section id="footnotes" class="footnotes footnotes-end-of-document" role="doc-endnotes">
  <hr />
  <ol>
    <li id="fn1">
      <p><strong>Draqun</strong> — inq. əv. bəzi, xüsusi atlı
        qoşun hissələri nəfəri.<a href="#fnref1" class="footnote-back" role="doc-backlink">↩︎</a></p>
    </li>
    <li id="fn2">
      <p><strong>Maqnifikat</strong> (latınca Magnificat anima
        mea Dominum — «Qəlbim Rəbbi ucaldır» katolik himninin birinci beytinin
        ilk sözünə görə) — Lukanın Mükdəsindən bakirə Məryəmə mədhiyyə (Luka
        1:46-55) latın tərcüməsində (bax: Vulqata).<a href="#fnref2" class="footnote-back" role="doc-backlink">↩︎</a>
      </p>
    </li>
    <li id="fn3">
      <p><strong>Publius Sulpisius Kvirini</strong> (lat. Publius
        Sulpicius Quirinius, digər yunanca Κυρήνιος, transkripsiya variantları —
        Quirinius, Kyrinius, Kyrenia; təxminən e. ə. 45-ci ildə anadan olub; e.
        ə. 21-ci ildə vəfat edib) — qədim Roma siyasətçisi, e. ə. 12. konsul;
        Suriya əyalətinin Roma valisi (e. ə. 6-cı ildə).<a href="#fnref3" class="footnote-back"
          role="doc-backlink">↩︎</a></p>
    </li>
    <li id="fn4">
      <p><strong>Kövşənlik</strong> — taxılı biçilmiş tarla.<a href="#fnref4" class="footnote-back"
          role="doc-backlink">↩︎</a></p>
    </li>
    <li id="fn5">
      <p><strong>Güdül</strong> — kəsilmiş əl-ayaqların üstündə
        qalan hissəsi.<a href="#fnref5" class="footnote-back" role="doc-backlink">↩︎</a></p>
    </li>
    <li id="fn6">
      <p><strong>İltizam</strong> — dövlətə müəyyən miqdarda pul
        vermək müqabilində xüsusi şəxslərə verilən vergi toplama hüququ.<a href="#fnref6" class="footnote-back"
          role="doc-backlink">↩︎</a></p>
    </li>
    <li id="fn7">
      <p><strong>Nubiyalılar və ya Nubailər</strong> — Cənubi
        Misir və Şimali Sudan bölgəsində Nil vadisi boyunca uzanan tarixi bir
        bölgə Nubiyada yaşayan Nil-Səhra dilləri danışan yerli etnik qrup.<a href="#fnref7" class="footnote-back"
          role="doc-backlink">↩︎</a></p>
    </li>
    <li id="fn8">
      <p><strong>Mühafizəkarlıq</strong> — köhnəlik tərəfdarlığı,
        köhnəpərəstlik, yeniliyə zidd olma.<a href="#fnref8" class="footnote-back" role="doc-backlink">↩︎</a></p>
    </li>
    <li id="fn9">
      <p><strong>Gilbert Kit Çesterton</strong> (ing. Gilbert
        Keith Chesterton; 29 may 1874, London — 14 iyun 1936, London) — ingilis
        yazıçısı.<a href="#fnref9" class="footnote-back" role="doc-backlink">↩︎</a></p>
    </li>
    <li id="fn10">
      <p><strong>Pamflet</strong> — adətən, siyasi məzmunlu,
        kəskin ruhda yazılmış satirik, ifşaedici məqalə və ya kitabça.<a href="#fnref10" class="footnote-back"
          role="doc-backlink">↩︎</a></p>
    </li>
    <li id="fn11">
      <p><strong>Polibi</strong> (q.yun. Πολύβιος— Polybius;
        e.ə. 200, Meqolopol, Arkadiya — E.ə. 120) — Yunan tarixçisi və
        sərkərdəsi.<a href="#fnref11" class="footnote-back" role="doc-backlink">↩︎</a></p>
    </li>
    <li id="fn12">
      <p><strong>Simbal</strong> — üzərinə simlər çəkilmiş
        qutuşəkilli musiqi aləti.<a href="#fnref12" class="footnote-back" role="doc-backlink">↩︎</a></p>
    </li>
    <li id="fn13">
      <p><strong>Publi Vergili Maron</strong> (15 oktyabr e.ə.
        70 — 21 sentyabr e.ə. 19, Brindizi, Roma imperiyası) — Roma
        ədəbiyyatının qızıl dövründə yaşamış görkəmli şairdir. E.ə. 70-19-cu
        illərdə yaşamışdır. Romanın klassik şairi və ən qüdrətli ədəbi
        xadimlərindən biri sayılır.<a href="#fnref13" class="footnote-back" role="doc-backlink">↩︎</a></p>
    </li>
    <li id="fn14">
      <p><strong>Assizli Fransisko</strong> — məşhur katolik din
        xadimi və Fransiskan Ordeninin banisidir.<a href="#fnref14" class="footnote-back" role="doc-backlink">↩︎</a></p>
    </li>
    <li id="fn15">
      <p><strong>Ağıçı</strong> — ağlaşma zamanı ağı söyləyən,
        ölünü oxşayıb ağlayan qadın.<a href="#fnref15" class="footnote-back" role="doc-backlink">↩︎</a></p>
    </li>
    <li id="fn16">
      <p><strong>Evsebi Pamfil</strong> (təq. 265 və ya 270-ci
        illər, Fələstin Kesariyası, Roma imperiyası — may 339, Fələstin
        Kesariyası, Roma imperiyası) — İlk dövr məshçi ilahiyyatçılarından biri
        (263–340).<a href="#fnref16" class="footnote-back" role="doc-backlink">↩︎</a></p>
    </li>
    <li id="fn17">
      <p><strong>Oçerk</strong> — hekayə şəklində yazılmış qısa
        bədii əsər.<a href="#fnref17" class="footnote-back" role="doc-backlink">↩︎</a></p>
    </li>
    <li id="fn18">
      <p><strong>Vilyam Tindeyl</strong> (1494-1536), ingilis
        humanisti, protestant islahatçı və Müqəddəs Kitabın tərcüməçisi. Onun
        Əhdi-Cədidin və Əhdi-Ətiqin bir hissəsini ingilis dilinə tərcüməsi
        Tindeyl bibliyası kimi tanınır.<a href="#fnref18" class="footnote-back" role="doc-backlink">↩︎</a></p>
    </li>
    <li id="fn19">
      <p><strong>Teruma və ya truma</strong> — termini ibrani
        dildə Əhdi-Ətiqdə və ya Talmudda belə məna verir: 1) israillilərin
        səhrada Hüzur Çadırının tikintisi üçün gətirdikləri ianə; 2) torpağın
        məhsullarından yəhudi kahinlərə gətirilən ianə.<a href="#fnref19" class="footnote-back"
          role="doc-backlink">↩︎</a></p>
    </li>
    <li id="fn20">
      <p><strong>Anemon</strong> — qaymaqçiçəklilər fəsiləsindən
        bəzək bitkisi.<a href="#fnref20" class="footnote-back" role="doc-backlink">↩︎</a></p>
    </li>
    <li id="fn21">
      <p><strong>Universalist</strong> — Allahın istisnasız
        olaraq bütün insanlara mərhəmət göstərdiyinə inanan insandır.<a href="#fnref21" class="footnote-back"
          role="doc-backlink">↩︎</a></p>
    </li>
    <li id="fn22">
      <p><strong>Hidropos</strong> — yəni bədənə su yığılması
        xəstəliyi.<a href="#fnref22" class="footnote-back" role="doc-backlink">↩︎</a></p>
    </li>
    <li id="fn23">
      <p><strong>Qorodki</strong> — oyun adı.<a href="#fnref23" class="footnote-back" role="doc-backlink">↩︎</a></p>
    </li>
    <li id="fn24">
      <p><strong>Övliya</strong> — məcazi mənada: müqəddəs,
        təmiz, saf, pak (həlim və gözəl əxlaqa malik adam haqqında).<a href="#fnref24" class="footnote-back"
          role="doc-backlink">↩︎</a></p>
    </li>
    <li id="fn25">
      <p><strong>Noktürn</strong> — kiçik lirik musiqi əsəri.<a href="#fnref25" class="footnote-back"
          role="doc-backlink">↩︎</a></p>
    </li>
  </ol>
</section>