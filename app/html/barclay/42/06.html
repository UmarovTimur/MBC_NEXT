<h1>6-cı fəsil</h1>
<p><strong>1-5</strong></p>
<h2 id="gücləndirilmiş-müxalifət-luka-61-5">GÜCLƏNDİRİLMİŞ MÜXALİFƏT
  (Luka 6:1-5)</h2>
<p>Bu, İsaya qarşı açıq şəkildə düşmənçiliyin sürətlə artdığını göstərən
  iki nümunədən biridir. Çünki İsa birbaşa Şənbə gününü pozmaqda ittiham
  olunurdu. İsa şagirdləri ilə birlikdə taxıl zəmilərinin arasından
  keçirdi. Şagirdlərin sünbül qoparması özlüyündə günah deyildi.
  Əhdi-Ətiqin əmrlərinin birində deyilir ki, taxıl zəmisindən keçən hər
  bir şəxs başaqları əlləri ilə qopara bilər, ancaq zəmiyə oraq vura
  bilməz (<em>Qanunun Təkrarı 23:25</em>). Başqa bir gündə heç kim
  şagirdlərə bir söz belə deməzdi; lakin onlar bunu Şənbə günü edirdilər.
  Şənbə günü taxıl biçmək, taxıl döymək, xırmanı sovurmaq və yemək
  bişirmək qadağan edilirdi. Belə baxanda, şagirdlər bu dörd qadağanın
  hamısını pozmuşdular. Sünbülləri qoparmaqla onlar sanki taxıl
  biçirdilər, ovuclarında ovub qabıqlarını təmizləməklə taxıl döyürdülər
  və beləcə xırmanı sovurmaq qadağasını pozmuş olurdular. Buğdanı yedikdə
  isə sanki Şənbə günü yemək hazırlayırdılar. Bütün bunlar bizə son dərəcə
  qəribə görünə bilər, amma unutmayaq ki, tələbkar fariseylərin nəzərində
  bu, ölümcül günah sayılırdı: Qanunun qaydaları pozulmuşdu, bu isə
  ölüm-dirim məsələsi idi.</p>
<p>Fariseylər şagirdləri ittiham etdilər, lakin İsa onlara cavab olaraq
  Əhdi-Ətiqdən sitat gətirdi. O, <em>1Şamuel 21:1-6</em>-da bəhs olunan
  bir hadisədən — padşah Davud və adamlarının ac olduqları vaxt Məbəddə
  təqdis çörəklərini necə yediklərindən danışdı. Hər Şənbə günü səhər
  Allahın hüzurunda Müqəddəs yerdə on bir dəfə ələnmiş undan bişən on iki
  çörək qoyulurdu. İsrailin hər qəbiləsinin sayına görə bir çörək təqdim
  olunurdu. İsa Məsihin dövründə həmin təqdis çörəkləri uzunluğu 90
  santimetr, eni 50 santimetr, hündürlüyü isə 20 santimetr olan nəhəng
  qızıl masanın üzərinə qoyurdular. Masa Məbəddə Müqəddəs yerin şimal
  divarı boyunca qoyulurdu. Təqdis çörəkləri Rəbbə təqdim olunurdu, onları
  ancaq kahinlər yeyə bilərdilər (<em>Levililər 24:5-9</em>). Lakin padşah
  Davudun ehtiyacı norma və qaydalardan daha üstün idi.</p>
<p>Ravvinlərin özləri deyirdi: «Siz Şənbə üçün yox, Şənbə sizin üçün
  yaradılıb». Beləcə ravvinlər ən yaxşı əsaslandırmalarında etiraf
  edirdilər ki, insanın ehtiyacı mərasim qanunlarından daha üstündür. Əgər
  onlar insan ehtiyaclarının qanundan üstün olduğunu hesab edirdilərsə,
  onda Bəşər Oğlu Öz məhəbbətində və mərhəmətində Şənbə gününün Ağası kimi
  Şənbədən üstün deyilmi? Məhəbbətini göstərməsi üçün Onun Şənbə günündən
  istifadə etməsi daha yəqin deyilmi? Fariseylər mərhəmət tələblərini
  unutmuşdular, çünki onlar qanunun qaydalarına həddindən çox
  bağlanmışdılar. Bundan başqa, onların İsanı və Onun şagirdlərini
  zəmilərdən keçərkən izləmələri böyük maraq oyadır. Aydındır ki, onlar
  İsanı addımbaaddım izləyir, həmin andan etibarən isə açıq-açığına hər
  addımını tənqidi və düşməncəsinə qarşılayırdılar.</p>
<p>Bu hissədə biz mühüm bir həqiqətə rast gəlirik. İsa fariseylərdən
  soruşdu: «Davud və yanındakılar ac olanda nə etdiklərini
  oxumamısınızmı?» Təbii ki, onlar müsbət cavab verdilər, lakin heç vaxt
  oxuduqlarının əsl mənasına varmamışdılar. Müqəddəs Kitabı diqqətlə
  oxumaq, əvvəlindən axırına kimi yaxşı bilmək, ondan sərbəst şəkildə
  sitat gətirmək və istənilən imtahanından keçmək, amma əsl mənasını dərk
  etməmək də olar. Nə üçün fariseylər Müqəddəs Kitabın əsl mahiyyətini
  dərk etmirdilər? Nə üçün biz də çox vaxt Müqəddəs Kitabın əsl mənasını
  dərk etmirik?</p>
<p>1) Çünki onlar Müqəddəs Yazılara <em>obyektiv</em> yanaşmırdılar.
  Onlar Müqəddəs Yazıları Allahın iradəsini öyrənmək üçün yox, orada öz
  fikirlərini və ideyalarını dəstəkləyən sitat tapmaq üçün öyrənirdilər.
  Çox vaxt insanlar ilahi prinsiplərini Müqəddəs Kitabda tapmaq əvəzinə,
  öz ilahiyyatını ona əlavə edirlər. Onu oxuyarkən biz «Ya Rəbb, eşit,
  qulun Səninlə danışır» deyil, «Ya Rəbb, danış, çünki qulun Səni
  dinləyir» deməliyik.</p>
<p>2) Onlar Müqəddəs Kitabı <em>susayaraq</em> oxumurdular. Ehtiyac nə
  olduğunu bilməyən insan heç vaxt Müqəddəs Yazıların dərin mənasını dərk
  edə bilməz. İnsan ehtiyac içində olanda Müqəddəs Kitab onun üçün yeni
  məna kəsb etməyə başlayır. Yepiskop Batler öləndə, onu narahatlıq hissi
  bürümüşdü.</p>
<ul>
  <li>
    <p>Əlahəzrət, — kahin ona dedi, — məgər siz İsa Məsihin Xilaskar
      olduğunu unutmusunuz?</p>
  </li>
  <li>
    <p>Mən haradan bilim ki, O mənim Xilaskarımdır? — deyə yepiskop
      cavab verdi.</p>
  </li>
  <li>
    <p>Müqəddəs Yazıda deyilir ki, yanıma gələni heç vaxt kənara
      atmaram.</p>
  </li>
</ul>
<p>Batler buna belə cavab verdi:</p>
<ul>
  <li>
    <p>Mən bu sözləri min dəfə oxumuşam, amma bu günədək onların əsl
      mənasını anlamamışam. İndi rahat ölə bilərəm.</p>
  </li>
</ul>
<p>Canının xilasına ehtiyac duyması onun üçün Müqəddəs Yazıların
  xəzinələrini açdı. Biz Allahın Kəlamını qərəzsiz və susamış ürəklə
  oxumalıyıq. O zaman Müqəddəs Kitab bizim üçün dünyanın ən böyük kitabı
  olacaq.</p>
<p><strong>6-11</strong></p>
<h2 id="isa-məsihin-açiq-meydan-oxumasi-luka-66-11">İSA MƏSİHİN AÇIQ
  MEYDAN OXUMASI (Luka 6:6-11)</h2>
<p>Bu vaxt İsanın rəqibləri artıq açıq-aydın şəkildə Ona qarşı
  çıxırdılar. O, Şənbə günü sinaqoqda öyrədirdi. İlahiyyatçılar və
  fariseylər isə İsanın Şənbə gününü pozmaqda ittiham etmək üçün, Onun
  kimisə sağaldıb-sağaltmadığını görməkdən ötrü oraya gəlirdilər. Biz
  burada maraqlı bir nüansı qeyd edə bilərik. <em>Mattanın Müjdəsi
    12:10-13</em>-də və <em>Markın Müjdəsi 3:1-6</em>-da təsvir edilən
  hadisəni Lukanın Müjdəsindəki hadisə ilə müqayisə etsək, görəcəyik ki,
  yalnız Luka əli qurumuş adamın <em>sağ</em> əlinin xəstə olduğunu
  göstərir. Bəli, burada baş verənlərin təfərrüatları ilə maraqlanan və
  danışan həkimdir.</p>
<p>İsa Məsih həmin adama şəfa verməklə açıq şəkildə qanunu pozdu.
  Müalicə etmək işləmək demək idi, Şənbə günü işləmək isə qadağan idi.
  Düzdür, əgər xəstəlik xəstənin həyatı üçün təhlükə yaradırdısa, ona
  kömək etmək olardı. Məsələn, qanun göz və ya boğaz xəstəliklərində kömək
  etməyə icazə verirdi. Lakin bu adam heç bir təhlükəyə məruz qalmadan
  rahatlıqla sabahı gözləyə bilərdi. İsa Məsih isə vacib bir prinsip
  qoydu: qanundan və qaydalardan asılı olmayaraq, Şənbə günü yaxşı iş
  görən doğru edir. İsa sual verdi: «Sizdən soruşuram, hansına icazə var,
  Şənbə günü kiminsə canını xilas etməyə, yoxsa məhv etməyə?» Fariseylər
  bu sualın nəyə eyham olunduğunu başa düşmüşdülər, çünki İsa əli qurumuş
  adamı sağaltdığı vaxt onlar İsanı öldürmək üçün əllərindən gələni etməyə
  çalışırdılar. İsa bir can qurtarmağa, onlar isə onu məhv etməyə
  çalışırdılar.</p>
<p>Bu hekayədə üç personaj canlanır.</p>
<p>1) Birincisi, <em>əli qurumuş adam</em>. Onun haqqında aşağıdakıları
  qeyd etmək olar:</p>
<p>a) Apokrif Müjdələrin birində, yəni Əhdi-Cədiddə yer almayan
  Müjdələrin birində bu adamın bənna olduğunu və İsanın yanına gələrək
  «Mən bənna idim, zəhmətimlə çörək pulu qazanırdım. Yalvarıram Sənə, məni
  sağlamlığıma qovuşdur, çünki dilənməyə utanıram» deyə qeyd edilir. O,
  zəhməti ilə pul qazanmaq istəyən insan idi. Allah həmişə halallıqla
  işləməyə çalışan insana rəğbətlə baxar.</p>
<p>b) <em>O, qeyri-mümkün olanı sınamağa hazır olan bir insan idi</em>.
  İsa ona qurumuş əlini uzatmağı təklif edəndə, o, mübahisə etmədi,
  əksinə, itaət etdi və İsanın ona verdiyi qüdrətlə şəfasına qovuşdu.
  Ümumiyyətlə, «mümkün deyil» ifadəsi məsihçilərin lüğətindən xaric
  edilməlidir. Böyük bir alimin dediyi kimi: «Çətin və qeyri-mümkünün
  arasındakı yeganə fərq — qeyri-mümkün olanın daha çox vaxt tələb
  etməsindədir».</p>
<p>2) İkincisi, <em>İsa Məsih</em>. Burada cəsarətlə meydan oxumanın
  gözəl atmosferi hiss olunur. İsa bilirdi ki, Onu diqqətlə izləyirlər,
  lakin bir an belə tərəddüd etmədən əli qurumuş adamı sağaltdı. O, həmin
  adama ayağa qalxıb ortaya çıxmasını əmr etdi. Belə bir işi hansısa bir
  küncdə etmək olmazdı. Veslinin vəzçilərindən birinin düşmən şəhərinə
  gedib təbliğ etməsi barədə bir hekayə var. Həmin vaiz şəhər meydanında
  toplantı barədə elan etmək üçün köməkçi olaraq özünə şəhər carçısı
  tutmuşdu. Lakin carçı bu barədə qorxa-qorxa elan edirdi. Onda vaiz onun
  əlindən zəngi alıb çaldı və var-gücü ilə qışqırdı: «Bu axşam filan
  vaxtı, filan yerdə filankəs təbliğ edəcək. <em>Həmin şəxs mənəm</em>».
  Əsl məsihçi düşmənin onu qorxutmağa cəhd etməsindən asılı olmayaraq, öz
  iman bayrağını ləyaqətlə ucaldır.</p>
<p>3) Nəhayət, <em>fariseylər</em>. Onlar xəstəyə şəfa Verənə var gücü
  ilə nifrət edirdilər. Onlar bizim üçün öz qayda-qanunlarını Allahdan
  daha çox sevən insanların bariz nümunəsidir. Biz bunun imanlı
  cəmiyyətində dəfələrlə baş verdiyini görürük. Mübahisə iman məsələlərinə
  deyil, cəmiyyət idarəçiliyinə və s. kimi məsələlərə yönəlir. Bir dəfə
  Leyton belə demişdi: «İmanlı cəmiyyətinin idarəçiliyi ümumi qaydalara
  tabe deyil; lakin sülhün, həmfikir olmanın, sevginin və qeyrətin orada
  hökm sürməsi məcburidir». Hətta bu gün də sistemə sədaqətin Allaha
  sədaqətdən üstün olmaq təhlükəsi var.</p>
<p><strong>12-19</strong></p>
<h2 id="isa-həvarilərini-seçir-luka-612-19">İSA HƏVARİLƏRİNİ SEÇİR (Luka
  6:12-19)</h2>
<p>Burada İsa Məsih həvarilərini seçir. Nə üçün onları seçdiyini bilmək
  maraqlı və faydalı olardı; çünki Onun eyni səbəblərə görə insanlara
  ehtiyacı vardı.</p>
<p>1) <em>Markın Müjdəsi 3:14</em>-də deyilir ki, İsa bu adamları «Onun
  yanında olsunlar» deyə seçdi. Bunu iki səbəbə görə etdi:</p>
<ol type="a">
  <li>
    <p>İsa onları Özünə dost olaraq seçdi. İsanın insan dostluğuna
      ehtiyac duyması təəccüblüdür. Məsihçi inancının mahiyyəti bizə ehtiram
      və təvazökarlıqla deməyə imkan verir ki, Allah insanlarsız xoşbəxt
      deyil. Çünki Allah Atadır. Hər insan Onun vasitəsilə xilas olana qədər
      Onun ürəyi sızlayır.</p>
  </li>
  <li>
    <p>İsa sonun yaxınlaşdığını bilirdi. Əgər O, başqa bir zamanda
      yaşasaydı, bəlkə də, təlimini bütün bəşəriyyətin mülkiyyətinə çevirəcək
      bir kitab yazardı. Lakin həmin şəraitdə İsa ona görə şagirdlər seçdi ki,
      Öz təlimini onların ürəyində həkk edə bilsin. Onlar bir gün bütün
      insanlara Xoş Xəbəri çatdırmaq üçün hər yerdə İsanın ardınca getməli
      idilər.</p>
  </li>
</ol>
<p>2) İsa Məsih şagirdlərini davamçılarının arasından seçdi. Onlar
  getdikcə daha çox İsa haqqında öyrənməyə çalışırdılar. Əsl məsihçi Rəbb
  ilə üz-üzə görüşməli, Onun Kim olduğunu tanımalı, Rəbb haqqında getdikcə
  daha çox öyrənən adamdır.</p>
<p>3) İsa onları həvari olmaq üçün seçdi. Yunanca <em>həvari</em> sözü
  <em>göndərilmiş</em> deməkdir, elçi və ya səfirə şamil edilir. Həvarilər
  Onun elçiləri olmalı idilər. Bir dəfə balaca bir qız uşaq ibadətində
  Məsihin şagirdləri haqqında dərsə qulaq asırdı. O, həvari sözünün
  mənasını tam başa düşməmişdi, çünki hələ çox balaca idi. Evə gələndə
  valideynlərinə dedi ki, dərsdə İsanı əks etdirən insanlar haqqında
  danışırdılar.
</p>
<p>Səfir — öz ölkəsini başqa ölkədə təmsil edən şəxsdir. O, ölkəsinin
  etibarlı bir modelidir. O, ölkəsi barədə fikirlər yaradan etibarlı
  nümunədir. Məsihçi təkcə sözdə deyil, bütün həyatı və əməlləri ilə
  Məsihin həqiqi elçisi olmalıdır.</p>
<p>Həvarilər haqqında bunları qeyd etmək olar:</p>
<p>1) Onlar <em>adi insanlar</em> idi. Onların arasında nə varlı, nə
  məşhur, nə nüfuzlu, nə də xüsusi təhsili olan adam var idi. Bu adamlar
  sadə xalqın nümayəndələri idi. İsa Məsih sanki deyirdi: «Mənə on iki
  sadə insan verin, Mən dünyanı dəyişdirəcəyəm». İsa Məsihin işi böyük
  adamların əlində deyil, sizin və mənim kimi adi insanların
  əlindədir.</p>
<p>2) Onlar <em>qəribə birlik təşkil edirdilər</em>. Məsələn, onlardan
  ikisini — Mattanı və Millətçi adlanan Şimonu götürək. Matta vergiyığan
  idi, ona görə də satqın və dönük idi. Millətçi adlanan Şimon isə fanatik
  millətçi idi. O, hər an xainləri və hər bir romalını öldürməyə hazır
  idi. Lakin vergiyığan Matta və Millətçi Şimon həvarilər arasında sülh
  içində yaşayırdılar. Bu da Məsihin möcüzələrindən biri idi. Həqiqi
  məsihçilər nə qədər fərqli olsalar da, sülh və harmoniya içində yaşamağı
  bacarırlar. Gilbert Çesterton<a href="#fn9" class="footnote-ref" id="fnref9" role="doc-noteref"><sup>9</sup></a> və
  onun qardaşı Sesil
  haqqında belə deyilirdi: «Onlar həmişə mübahisə edir, amma heç vaxt
  dalaşmırdılar». İnsanların uyğunsuzluq problemləri yalnız Məsihdə həll
  edilə bilər. Çünki bir-birinin tam əksi olan insanlar Məsihə bəslənən
  məhəbbətdə birləşə bilərlər. Əgər biz, həqiqətən, Onu seviriksə, onda
  bir-birimizi sevəcəyik.</p>
<p><strong>20-26</strong></p>
<h2 id="dünya-malinin-hüdudlari-luka-620-26">DÜNYA MALININ HÜDUDLARI
  (Luka 6:20-26)</h2>
<p>Lukanın Müjdəsində İsanın vəzi əsasən Mattanın Müjdəsindəki Dağüstü
  Vəzə uyğundur (<em>Matta 5-7</em>). Vəzlərin hər ikisi bəxtiyarlıq
  siyahısı ilə başlayır. <em>Lukanın</em> və <em>Mattanın</em> versiyaları
  arasında fərq var, lakin bir şey aydındır — bu vəzlərin hər ikisi
  insanların qəlblərini və düşüncələrini xüsusi bir şəkildə sarsıtmaq və
  dəyişdirmək qabiliyyətinə malikdir. Onlar filosofun və ya müdrikin
  tərtib edə biləcəyi qanunlara oxşamır. Bəxtiyarlıqların hər biri müəyyən
  çağırışdır.</p>
<p>Deyslann onlar haqqında belə deyir: «İsanın vəzi gərgin bir
  atmosferdə elan olunmuşdu. Bu, sakitcə parlayan ulduzlar deyil, heyrət
  və dəhşət ildırımları ilə müşayiət olunan şimşək çaxmasıdır». Bu vəzlər
  bütün ümumi qəbul edilmiş normaları alt-üst edir. İsanın xoşbəxt
  adlandırdığı adamları dünya bədbəxt adlandırır; İsanın bədbəxt
  adlandırdığı adamları isə dünya xoşbəxt sayır. Təsəvvür edin ki, kimsə
  belə deyir: «Nə xoşbəxtdir yoxsul olanlar, vay varlıların halına!» Bu
  cür demək dünyəvi rifah barədə anlayışları tamamilə yox etmək
  deməkdir.</p>
<p>Bəs bunun açarı haradadır? Biz onu <em>24</em>-cü ayədə tapırıq. İsa
  Məsih deyir: «...vay halınıza, ey varlılar! Çünki artıq təsəllinizi
  almısınız». Başqa sözlə, siz istədiyiniz bütün nemətləri almısınız.
  İsanın işlətdiyi və <em>almısınız</em> kimi tərcümə olunan söz hesabın
  tam şəkildə ödənilməsi deməkdir. İsa sanki deyir: «Əgər siz bütün
  varlığınızla dünya malını əldə etməyə çalışır və bunun üçün bütün
  gücünüzü sərf edirsinizsə, onu əldə edəcəksiniz. Amma bundan başqa heç
  vaxt heç nə əldə etməyəcəksiniz». Bir sözlə, «siz həlak oldunuz». «Ancaq
  nə olursa-olsun, Allaha və Məsihə sədaqətinizi qorumaqdan ötrü
  var-gücünüzlə səy göstərsəniz, başınıza hər cür bəlalar gələcək;
  dünyanın gözündə siz bədbəxt görünəcəksiniz, buna baxmayaraq, mükafat
  alacaqsınız. Bu mükafat əbədi sevinc olacaq». Burada uşaqlıqdan tutmuş
  son günümüzə qədər dəyişməz seçimlə üzləşirik. Siz dərhal həzz və qazanc
  vəd edən asan yolu tutacaqsınız? Yoxsa sizdən böyük zəhmət tələb edən,
  bəlkə də, əziyyətlə dolu çətin yolu seçəcəksiniz? Bu fani zövqlərdən və
  qazancdan yapışacaqsınız, yoxsa daha böyük xeyir-duanı əldə etməkdən
  ötrü gözləməyə hazır olub, fani şeyləri qurban verəcəksiniz? Siz
  səylərinizi dünyəvi sərvətlərə sərf edəcək, yoxsa bütün diqqətinizi
  Məsihə yönəldəcəksiniz? Əgər dünyəvi yolu seçsəniz, Məsihin
  xeyir-dualarından əl çəkməlisiniz. Əgər Məsihə xidmət etməyi seçsəniz,
  dünyanın zövqlərindən uzaq durmalısınız.</p>
<p>İsa Məsih bu iki yoldan hansının xoşbəxtliyə aparacağını aydın
  şəkildə göstərdi. F.R.Molbi deyirdi: «İsa Məsih şagirdlərinə vəd etdi
  ki, onlar qorxmaz, qəribə şəkildə xoşbəxt və daima təqiblərə məruz
  qalacaqlar». Öz prinsiplərinə görə həmişə böyük bəlalar yaşayan
  G.K.Çesterton bir dəfə belə demişdi: «Mən isti suyu sevirəm. Çünki o,
  çirki təmizləyir». İsanın təliminin mahiyyəti ondan ibarətdir ki,
  insanların Göylərdə alacağı sevinc yer üzündə çəkdikləri əzab və
  təqiblərə görə artıqlaması ilə mükafatlandırılacaqlar. Həvari Paulun
  dediyi kimi: «...müvəqqəti, yüngül əziyyətlərimiz bizə heç bir şeylə
  müqayisə edilməz dərəcədə böyük və əbədi izzət qazandırır»
  (<em>2Korinflilərə 4:17</em>).</p>
<p>Bu bəxtiyarlıqlar insanı seçim qarşısında qoyur: «Sən dünya yolunda,
  yoxsa Məsihin yolunda xoşbəxt olacaqsan?»</p>
<p><strong>27-38</strong></p>
<h2 id="qizil-qayda-luka-627-38">QIZIL QAYDA (Luka 6:27-38) </h2>
<p>İsa Məsihin heç bir əmri düşmənlərimizi sevmək əmri qədər
  müzakirələrə və mübahisələrə səbəb olmamışdır. Həmin əmri yerinə
  yetirməzdən əvvəl bunun nə demək olduğunu başa düşmək lazımdır. Yunan
  dilində <em>sevmək</em> mənasını verən üç söz var. Birincisi,
  <em>eran</em> sözüdür — kişinin qadına bəslədiyi ehtiraslı sevgi.
  İkincisi, <em>fileyn</em> sözüdür — insanın öz yaxınlarına, əzizlərinə
  bəslədiyi məhəbbət, yəni ürək bağlılığı bildirir. Amma burada İsa üçüncü
  mənada işlənilən <em>agapan</em> sözünü işlədir. Buna görə, gəlin bu
  sözə daha yaxından nəzər salaq. <em>Agapan</em> sözü qonşuya qarşı
  səmimi şəkildə bəslənilən xeyirxahlıq hissini ifadə edir. Bizə nə
  etməsindən asılı olmayaraq, biz ona yaxşılıqdan başqa nəsə arzulamağı
  özümüzə heç vaxt icazə verməyəcəyik və şüurlu şəkildə onunla mehriban
  davranmaq üçün hər cür səy göstərəcəyik. Bu vacibdir. Axı biz
  düşmənlərimizi yaxınlarımızı və əzizlərimizi sevdiyimiz qədər sevə
  bilmərik. Bu, qeyri-təbii, qeyri-mümkündür, hətta yanlış olardı. Amma
  biz onun hərəkətlərindən, təhqirindən, pis rəftarından və zərər
  verməsindən asılı olmayaraq, ona yalnız yaxşılıq arzulamaq üçün səy
  göstərə bilərik.
</p>
<p>Buradan mühüm bir həqiqət ortaya çıxır. Yaxınlarımıza və əzizlərimizə
  olan sevgi bizim şüurumuzdan və iradəmizdən asılı deyil. Biz sadəcə
  sevirik. Düşmənlərimizə göstərdiyimiz məhəbbət isə ürəkdən çox
  iradəmizdən asılıdır. Məsihin lütfü ilə biz sevgini içimizdə oyandıra və
  göstərə bilərik.</p>
<p>Bu hissə məsihçi etikasına dair iki mühüm faktı ortaya qoyur.</p>
<p>1) Məsihçi etikası müsbətdir. O, müsbət şeylər etməyə çalışması ilə
  xarakterizə olunur. İsa Məsih bizə Qızıl qayda verir, bu da
  başqalarından gözlədiyimizi onlar üçün etməyimizi tələb edir. Həmin
  qaydaya mənfi formada müxtəlif inanclı bir çox yazıçılarda rast gəlmək
  olar. Bir adam böyük yəhudi müəllimi olan Hilleldən bir ifadə ilə ona
  bütün qanunu öyrətməsini xahiş edəndə, Hillel belə cavab vermişdi:
  «Özünə rəva bilmədiyin şeyi başqasına etmə. Bütün qanun bundan
  ibarətdir, qalan hər şey onun təfsiridir». İsgəndəriyyənin böyük
  yəhudisi Filon belə demişdi: «Sevmədiyin şeyləri başqasına etmə». Yunan
  natiq İsokrat öyrədirdi: «Səni qıcıqlandıran şeyləri başqalarına etmə».
  Stoiklərin əsas qaydalarından biri belə idi: «Özün üçün istəmədiyini
  başqasına etmə». Konfutsidən hər insan üçün qayda ola biləcək bir sözün
  mövcud olub-olmadığını soruşanda, Konfutsi belə cavab vermişdi:
  «Qarşılıqlıq. Özün üçün rəva bilmədiyini başqasına etmə».</p>
<p><em>Yuxarıdakı ifadələrin hamısı mənfi şəkildə səslənir</em>.
  Onlardan çəkinmək o qədər də çətin deyil; amma başqalarına bizimlə
  rəftar etmələrini istədiyimiz kimi davranmaq, başqa məsələdir. Məsihçi
  etikasının mahiyyəti pis əməllərdən çəkinmək deyil, Allaha xoş olan
  əməlləri səylə yerinə yetirməkdir.</p>
<p>2) Məsihçi etikası «iki min addım yol»a əsaslanır (<em>Matta
    5:41</em>-ə bax). İsa adi davranışın müxtəlif aspektlərini sadalayır və
  dərhal «hansı tərifə layiqsiniz?» sualı ilə onların hamısını rədd edir.
  İnsanlar tez-tez qonşularından heç də daha pis olmadıqlarını iddia
  edirlər. Bəlkə də bu, belədir. Amma İsa Məsih soruşur: «Siz adi insandan
  nə qədər yaxşısınız?» Özümüzü qonşu ilə müqayisə etmək lazım deyil.
  Bəlkə də qonşu ilə müqayisədə daha yaxşı olmağımız mümkündür; lakin biz
  öz əməllərimizi Allahın hərəkətləri ilə müqayisə etməliyik, onda onlar
  bizi ifşa edəcək.</p>
<p>3) Bəs bu cür məsihçi həyat tərzinə ruhlandıran nədir? Bizim
  arzularımız Allahın arzularına bənzəyəcək. Çünki O, yağışını həm
  salehlərin, həm də saleh olmayanların üzərinə yağdırır. Allah Onu
  sevindirən və incidən insana qarşı mərhəmətlidir; O, məhəbbətini
  möminlərə və günahkarlara bərabər şəkildə göstərir. Məhz bu cür sevgiyə
  köklənmək lazımdır; əgər biz düşmənlərimizə yaxşılıq etməyə can atsaq,
  həqiqətən, Allahın övladları olacağıq.</p>
<p><em>38</em>-ci ayədə qəribə bir ifadə ilə rastlaşırıq: «sizə
  qucaq-qucaq veriləcək». Məsələ bundadır ki, yəhudilər beldən kəmərlə
  bağlanan topuqlarına qədər uzun mantiya geyirdilər. Ətəyi qatlayıb
  içində nəsə daşımaq olardı. Ona görə də müasir dillə desək, bu fikri
  belə ifadə etmək olar: «Çantanın ağzınadək tökəcəklər».</p>
<p><strong>39-46</strong></p>
<h2 id="həyat-standartlari-luka-639-46">HƏYAT STANDARTLARI (Luka
  6:39-46)</h2>
<p>Mətn bir sıra fərdi ifadələrdən ibarətdir. Gəlin iki ehtimal təsəvvür
  edək. Ola bilsin, Luka İsa Məsihin müxtəlif məsələlərə dair dediklərini
  bir araya gətirib, bununla da həyat üçün bir növ qaydalar və normalar
  toplusunu təqdim edir. Ola da bilsin ki, bu, yəhudi vəzlərinin bir
  nümunəsidir. Yəhudilər təbliğə <em>karaz</em> deyirdilər, bu da
  <em>muncuqları bir-birinin ardınca düzmək</em> deməkdir. Ravvinlər hesab
  edirdilər ki, təbliğçi mövzunu qısa izah etməli və dinləyicilərin marağı
  itməsin deyə tez başqa mövzuya keçməlidir. Bu səbəbdən yəhudi vəzləri
  əlaqəsiz mövzular toplusu kimi görünə bilər. Bu parça dörd hissəyə
  bölünür:
</p>
<p>1) <em>39</em> və <em>40</em>-cı ayələr. İsa qeyd edir ki, müəllim
  şagirdinə öz bildiyindən çox şey verə bilməz. Bununla O bizə də
  xəbərdarlıq edir ki, biz ən yaxşı müəllimə müraciət etməliyik. Çünki O
  bizə daha çox bilik verə bilər. Digər tərəfdən, nəzərə almalıyıq ki,
  özümüzün bilmədiyi şeyləri başqalarına öyrədə bilmərik.</p>
<p>2) <em>41</em> və <em>42</em>-ci ayələr. İsa sanki zarafatla Öz
  dinləyicilərinə gözündə tir ola-ola qardaşının gözündəki çöpü çıxarmağa
  çalışan adamı təsvir edir. İsa Məsih öyrədir ki, heç kimin nöqsanı
  ola-ola başqalarını tənqid etməyə haqqı yoxdur. Başqa sözlə desək, biz
  başqalarını qətiyyən tənqid etməməliyik, çünki «ən yaxşı insanların belə
  daxilində pisliklər var, ən pis insanlarda isə elə əxlaq ola bilər ki,
  günahı onun üzərinə atmaq çətin olsun».</p>
<p>3) <em>43</em> və <em>44</em>-cü ayələrdə Məsih bizə xatırladır ki,
  insanı yalnız bəhrələrinə görə mühakimə etmək olar. Bir dəfə bir
  müəllimə dedilər: «Mən sizin nə dediyinizi eşitmirəm, çünki əməlləriniz
  sözlərinizi batırır». Tədris və təbliğ — «insan tərəfindən ifadə edilən
  həqiqətdir». Yaxşı sözlər heç vaxt yaxşı əməlləri əvəz edə bilməz. Bunu
  bu gün də xatırlatmağa dəyər. Bizi müxtəlif ictimai hərəkatlar narahat
  edir. Biz bu hərəkatlara tək kitablarla, pamfletlərlə<a href="#fn10" class="footnote-ref" id="fnref10"
    role="doc-noteref"><sup>10</sup></a>,
  müzakirələrlə qalib gələ bilmərik. Məsihçiliyin üstünlüyü ruhani insanın
  imtiyazlarını üzə çıxaran həyatda özünü göstərir.</p>
<p>4) <em>45</em>-ci ayə. İsa Məsih insanlara xatırladır ki, ağız ürəkdə
  baş verənlərdən xəbər verir. Əgər qəlbdə Allahın Ruhuna yer yoxdursa,
  ağız Allah haqqında danışa bilməz. Əgər insan diqqətlə söz seçmirsə və
  sərbəst danışırsa, yəni ağlına gələni deyirsə, heç bir şey insanın
  ürəyinin vəziyyətini onun danışığı qədər aydın göstərə bilməz. Əgər
  yoldan keçən adamdan filan yerin harada olduğunu soruşsanız, biri
  kilsənin, o biri filan kinoteatrın, digəri stadionun, dördüncüsü
  pivəxananın yaxınlığında olduğunu söyləyəcək. Təsadüfi verilən suala
  cavablar insanın düşüncələrinin və maraqlarının harada olduğunu
  göstərir. Bizim nitqimiz bizi ifşa edir.</p>
<p><strong>47-49</strong></p>
<h2 id="yeganə-həqiqi-təməl-luka-647-49">YEGANƏ HƏQİQİ TƏMƏL (Luka
  6:47-49)</h2>
<p>Bu məsəlin arxasında nə olduğunu aydın başa düşmək üçün biz onu
  Mattada da nəzərdən keçirməliyik (<em>Matta 7:24-27</em>). Lukanın
  Müjdəsində çaylara lazımi yer verilmir, çünki Luka İsrail əsilli
  olmadığına görə oranın şəraiti haqqında dəqiq təsəvvürə malik deyildi,
  Matta isə İsraildə yaşadığına görə oranı yaxşı tanıyırdı. Məsələ
  burasındadır ki, İsraildəki çaylar qumlu çaylaq yaradaraq yayda tamamilə
  quruyurdu. Lakin sentyabrda yağışlar başlayandan sonra quru çaylaqlar
  coşqun axınlara çevrilirdi. Çox vaxt insanlar ev tikmək üçün yer
  axtaranda əlverişli qumlu ərazilər tapıb orada ev inşa edirdilər. Yalnız
  daşqın zamanı evi dağıdan gur çayın ortasında ev tikdiklərindən xəbər
  tuturdular. Müdrik adam ev tikmək üçün qayalıq axtarırdı. Orada ev
  tikmək daha çətin idi. Çünki bünövrəni qoymaq üçün əvvəlcə çox iş görmək
  lazım idi. Qış gələndə isə o, layiqincə mükafatlandırılırdı, onun evi
  möhkəm və etibarlı yerdə dayanırdı. Həm Lukada, həm də Mattada qeyd
  olunan bu məsəl həyatı möhkəm təməl üzərində qurmağın nə qədər vacib
  olduğunu göstərir. Həm də nəzərə almaq lazımdır ki, yeganə düzgün təməl
  — İsa Məsihin təlimidir. Bəs ağılsız bənnanın qərarını necə izah etmək
  olar?</p>
<p>1) <em>O, az işləməyə çalışırdı</em>. Evin bünövrəsini qoymaq üçün
  qayanı oymaq çox çətin və yorucu işdir. Evi qum üzərində inşa etmək daha
  rahat və asandır. İsa Məsihin ardınca getməkdənsə, öz yolumuzla getmək
  bizim üçün daha asan ola bilər, lakin öz yolumuzda məhv olacağıq; İsa
  Məsihin yolu isə bizi həm bu dünyada, həm də o biri dünyada xoşbəxt
  həyata aparır.</p>
<p>2) O, <em>uzaqgörən deyildi</em>. O, altı aydan sonra evlə nə baş
  verəcəyini heç düşünmürdü. Həyatda hər bir qərar həm indiki vəziyyətə,
  həm də rifah naminə gələcəyə nəzər salmaqla qəbul edilir. Gələcəkdə əldə
  edəcəyi rifahı fani zövqlərə dəyişməyən insan nə xoşbəxtdir. Hər şeyə bu
  günün nöqteyi-nəzərindən deyil, əbədiyyət nöqteyi-nəzərindən yanaşan
  adam nə xoşbəxtdir. Çətin yolun çox vaxt ən yaxşısı olduğunu və
  uzaqgörənliyin dünyanı dərk etməyin düzgün yanaşma olduğunu başa
  düşəndə, ​​həyatımızı İsa Məsihin təliminə əsaslandıracağıq. Onda heç bir
  tufan həyatımızı sarsıda bilməz.</p>
