<h1>17-ci fəsil</h1>
<p><strong>1-10</strong></p>
<h2 id="məsihçi-həyatinin-qanunlari-luka-171-10">MƏSİHÇİ HƏYATININ
  QANUNLARI (Luka 17:1-10)</h2>
<p>Bu hissə dörd ayrı bölmədən ibarətdir.</p>
<p>1. <em>1</em> və <em>2</em>-ci ayələrdə İsa başqalarını günaha çəkən
  insanları mühakimə edir. Müqəddəs Kitabın Azərbaycan dilinə tərcüməsində
  insanı pis yola çəkən şeylərdən bəhs edilir, bu da yunan sözü olan
  <em>skandalon</em> sözünə uyğundur. Onun iki mənası var:
</p>
<p>a) İlkin mənası — tələdəki yem deməkdir.</p>
<p>b) Sonralar bu söz insanı şirnikləndirmək üçün onu yolundan azdıran
  hər hansı maneə mənasında işlədilirdi.</p>
<p>İsa deyir ki, dünyada insanları azdıran şeylərin olmaması
  qeyri-mümkündür. Amma vay o adamın halına ki, başqasına günah etməyi
  öyrədir və ya onu saflıqdan məhrum edir.</p>
<p>Hər bir insan vəsvəsə ilə qarşılaşır, heç kim onu pisliyə
  həvəsləndirən şeylərdən yan keçməz. Kennedi Vilyamson ölüm yatağında
  olan bir qocadan danışır. Qocaya nəsə bərk əzab verirdi, nəhayət, o
  dilləndi: «Mən uşaq olanda tez-tez çöllükdə oynayırdım. Onun mərkəzində
  iki yol kəsişirdi və kəsişmədə köhnə yol nişanı dayanırdı. Yadımdadır,
  bir dəfə onu elə çevirdim ki, yanlış istiqamət göstərdi. O vaxtdan bəri
  məni bu fikir narahat edir: mənim günahım ucbatından nə qədər insan
  yanlış istiqamətə gedib». Allah imanda kiçik və ya zəif qardaşını yanlış
  yola göndərən adamı cəzalandıracaq.</p>
<p>2. <em>3</em> və <em>4</em>-cü ayələrdə İsa məsihçi həyatında
  bağışlamanın vacibliyindən danışır. İsa Məsih bizi gündə yeddi dəfə olsa
  belə, insanı bağışlamağa çağırır. Ravvinlərin belə bir deyimi var idi
  ki, qardaşını üç dəfə bağışlayan insan — kamil insandır. Məsihçilikdə
  bağışlama norması yəhudilərə nisbətən iki dəfə çoxdur. Lakin məsələ
  rəqəmlərdə deyil. Yeddi rəqəmi sadəcə bağışlamanın bəşəriyyətə məlum
  olan istənilən miqyasını üstələyir.</p>
<p>3. <em>5</em> və <em>6</em>-cı ayələrdə İsa Məsih imanın dünyada ən
  böyük güc olduğunu söyləyir. Gəlin yada salaq ki, şərqdə obrazlı şəkildə
  danışmağı xoşlayırlar. Bu ifadə o deməkdir ki, qeyri-mümkün olan
  şeylərin olacağına iman edilirsə, onların həyata keçməsi mümkündür. Əlli
  il əvvəl inanılmaz və qeyri-mümkün kimi görünən bir çox elmi möcüzələr,
  cərrahi əməliyyatlar, qəhrəmanlıqlar və mətanətlik şücaətlərinin bu gün
  reallığa çevrildiyini düşünmək kifayətdir. Əgər biz işə «bu, mümkün
  deyil» fikri ilə başlayırıqsa, onda heç nə edə bilməyəcəyik. Əgər «biz
  bunu etməliyik» düşüncəsi ilə işə başlasaq, işin öhdəsindən gəlməyimiz
  tamamilə mümkündür. Unutmayaq ki, biz problemi özümüz yox, yalnız
  Allahla, Onun gücü və qüdrəti ilə həll edəcəyik.</p>
<p>4. <em>7-10</em>-cu ayələrdə İsa Məsih deyir ki, biz heç vaxt Allahı
  özümüzə borclu hesab edə və heç vaxt Ondan heç nə tələb edə bilmərik.
  Hətta əlimizdən gələni etsək belə, yalnız vəzifəmizi yerinə yetirmiş
  oluruq. Vəzifəsini yerinə yetirən insan isə yalnız ondan gözlənilənləri
  edir.</p>
<p>Bütün dünyanı versəm belə, hədiyyəm yenə də kiçik olar.</p>
<p>Bəs sevginin əvəzini nə ilə ödəyə bilərəm? Heç nə ilə!</p>
<p>Mən tamamilə Səninəm.</p>
<p>Qanunun bütün tələblərini yerinə yetirmək olar, amma sevən insan
  bilir ki, sevginin bütün tələblərini heç kim yerinə yetirə bilməz.</p>
<p><strong>11-19</strong></p>
<h2 id="nadir-hallarda-bildirilən-minnətdarliq-luka-1711-19">NADİR
  HALLARDA BİLDİRİLƏN MİNNƏTDARLIQ (Luka 17:11-19)</h2>
<p>İsa Yerusəlimə doğru yoluna davam edərkən Samariya ilə Qalileya
  arasındakı sərhəddən keçirdi. Yolda Onu on cüzamlı qarşıladı. Artıq
  bildiyimiz kimi, yəhudilər samariyalılarla ünsiyyət qurmurdular. Həmin
  cüzamlıların arasında isə bir samariyalı var idi. Yenə də qarşımızda
  həyatın böyük qanununun təzahürü dayanır. Ümumi bədbəxtlik nə irqi, nə
  də milli fərq tanıyır. Cüzam xəstəliyi onlara bəzilərinin yəhudi,
  digərlərinin isə samariyalı olduğunu unutdurmuşdu. Cüzamlılar yalnız onu
  bilirdilər ki, onları əzab-əziyyət birləşdirir və hamısının köməyə
  ehtiyacı var. Yer üzünü daşqın bürüyəndə, vəhşi heyvanlar qurtuluş
  axtaranda, başqa vaxt başqa şəraitdə bir-biri ilə ölüm-qalım mübarizəsi
  aparan heyvanların hansısa quru yerdə sakitcə yan-yana durduğunu görmək
  olar. İnsanlarda da belədir — onları yalnız Allaha olan ehtiyacları
  birləşdirir.</p>
<p>İsa yoldan keçəndə cüzamlılar uzaqda dayanmışdılar (<em>Levililər
    13:45-46; Saylar 5:2 ilə müqayisə edin</em>).</p>
<p>Qanunda cüzamlının nə qədər məsafədə dayanmalı olduğu dəqiq
  göstərilməmişdi. Lakin biz küləyin səmtində dayanan cüzamlının sağlam
  adamdan 45 metrdən yaxın məsafədə olmamasına dair ən azı bir sübut
  bilirik. Artıq buradan cüzamlıların necə təcrid olunmuş vəziyyətdə
  yaşadığını görmək olar. Heç bir müjdə hekayəsi insanın nankorluğunu
  buradakı qədər aydın göstərmir. Çünki cüzamlılar şəfa həsrəti ilə İsanın
  yanına gəlmişdilər. İsa onların hamısını sağaltdı, lakin on nəfərdən
  doqquzu Ona təşəkkür etmək üçün heç vaxt yanına gəlmədi. İstədiyini
  alandan sonra təşəkkür etməyə qayıtmayan o qədər insan var ki...</p>
<p>1. Biz çox vaxt valideynlərimizə qarşı münasibətdə nankorluq edirik.
  Amma hər birimizin həyatında elə günlər olub ki, valideynlərimizin
  qayğısı olmadan biz çarəsiz qalıb ölə bilərdik. Bütün canlılar arasında
  yalnız insan ayağa qalxıb, ehtiyaclarını təmin edənə qədər uzun müddət
  qayğıya ehtiyac duyur. Uzun illər biz, demək olar ki, hər şeydə
  valideynlərimizdən asılı oluruq. Ancaq bir çoxları böyüyəndən sonra
  qocalara maneə kimi baxmağa başlayır və valideynlərinə olan borcunu
  qaytarmaq istəmirlər.</p>
<p>Kral Lirin çətin vaxtlarında dediyi kimi:</p>
<p>...nankor övlad sahibi olmaq ilan sancmasından daha ağrılıdır!</p>
<p>2. Biz qardaşlarımıza qarşı da çox vaxt nankorluq edirik.
  Qardaşlarına borcu olmayan adam yoxdur. Çətin anlarda ona kömək
  göstərildikdə, hamı bu yaxşılığı heç vaxt unutmayacağını deyir. Lakin
  çox az adam qardaşlarına olan borcunu ödəməyi düşünür. Biz çox vaxt
  dostumuza, müəllimimizə, həkimə, cərraha borclu qalırıq. Amma faciə
  ondadır ki, bəzən onlara göstərdikləri qayğıya görə təşəkkür etməyə belə
  cəhd etmirik.</p>
<p>Əs, qış küləyi, əs!</p>
<p>Sən insan nankorluğu qədər qəddar deyilsən.</p>
<p>(Şekspir, Kral Lir, 3-cü akt, 2-ci səhnə.)</p>
<p>3. Çox vaxt biz Allaha qarşı nankorluq edirik. Ehtiyac duyduğumuz
  vaxt Allaha fəryad edirik; elə ki, fəlakət bitir, Onu yaddan çıxarırıq.
  Çoxları yeməkdən əvvəl dua belə etmir. Allah Öz Yeganə Oğlunu bizim üçün
  qurban verdi, çoxları isə Onun mərhəmətinə görə Allaha heç vaxt şükür
  etmir. Bizim Ona olan ​​ən böyük minnətdarlığımız Onun lütfü və
  mərhəmətinin əbəs olmadığı üçün səy göstərməyimizdir. Rəbbə alqış et, ey
  könlüm, unutma etdiyi yaxşılıqları» (<em>Zəbur 103:2</em>).</p>
<p><strong>20-37</strong></p>
<h2 id="isanin-gəlişinin-əlaməti-luka-1720-37">İSANIN GƏLİŞİNİN ƏLAMƏTİ
  (Luka 17:20-37)</h2>
<p>Qarşımızda iki çətin hissə var. <em>20</em> və <em>21</em>-ci
  ayələrdə İsa fariseylərin Səmavi Padşahlığın nə vaxt gələcəyi ilə bağlı
  sualına cavab verir. İsa onlara deyir ki, Səmavi Padşahlığın gəlişinin
  əlamətləri yəhudilərin heç də gözlədiyi kimi deyil. Bununla belə, Luka
  <em>diaqnoz qoymaq —</em> yəni araşdırma əsasında xəstəliyi müəyyən
  etmək mənasını verən sözdən istifadə edir.
</p>
<p>Biz İsanın bununla nə demək istədiyinə tam əmin deyilik. Yunan
  dilində həmin söz iki mənada işlədilə bilər:</p>
<p>a) Həmin söz <em>Allahın Padşahlığı bizim içimizdədir</em> mənasına
  gələ bilər, yəni o, qəlbimizdə iş görür və yeni şeylər deyil, yeni
  insanlar yaradır. Bu dəyişikliklər maddi sahədə deyil, insanların
  qəlbində baş verir.</p>
<p>b) Həmin söz <em>Allahın Padşahlığı aranızdadır</em> mənasını verə
  bilər. Belə olan halda, İsa Özünü nəzərdə tuturdu. İsa Allahın
  Padşahlığının parlaq təcəssümü idi, lakin Onu tanımadılar. İsa Məsih
  sanki deyirdi: «Allahın sizə təklif etdiyi hər şey — Onun bütün sirləri
  sizin qarşınızdadır. Siz isə onları qəbul etmək istəmirsiniz».</p>
<p><em>22-37</em>-ci ayələr İsa Məsihin İkinci gəlişindən bəhs edir. Bu
  hissədən biz yalnız müəyyən yerləri seçə bilərik, zənnimcə, onlar
  kifayət edər:</p>
<p>1. Vaxt gələcək, məsihçilər Məsihin gəlişini ürəkdən arzulayacaqlar.
  Onlar mömin şəhidlər kimi «Ey müqəddəs və haqq olan Pərvərdigar, nə
  vaxta kimi...?» deyə fəryad edəcəklər (<em>Vəhy 6:10</em>). Lakin onlar
  səbir edib, gözləməli olacaqlar. Allah tələsmir və Öz vaxtında
  gələcək.</p>
<p>2. İsa Məsihin İkinci gəlişi əvvəlcədən müəyyən edilib, lakin dəqiq
  tarix məlum deyil. Bu tarixi tapmaca etmək mənasızdır. İnsanlar yalançı
  peyğəmbərliklər edəcək, yalan ehtimallar irəli sürəcəklər. Amma biz
  gündəlik işimizi buraxıb onların arxasınca getməməliyik. İnsan üçün ən
  yaxşısı odur ki, Məsih gələndə onu öz vəzifəsini imanla, təvazökarlıqla
  və sayıqlıqla yerinə yetirdiyini görsün. Müqəddəs Kitab şərhçilərindən
  biri Məsihin İkinci gəlişi haqqında belə demişdi: «Heç kim Məsihin
  gəlişini qabaqcadan bilə bilməz, amma hamı onu görəcək».</p>
<p>3. Həmin gün gələndə Allahın ədaləti bərqərar olacaq, ömür boyu bir
  yerdə yaşayan iki insandan biri götürüləcək, digəri isə qalacaq. Bu
  ifadədə bir xəbərdarlıq var. Saleh insanla yaxın münasibət — bizim xilas
  olmağımız demək deyil. «Heç bir insan öz qardaşını xilas edə bilməz».
  Məgər ailə çox vaxt imanlı cəmiyyətinə getmək məsuliyyətini üzvlərindən
  birinə həvalə etməyə meyilli deyilmi? Məgər ər çox vaxt imanlı
  cəmiyyətinin vəzifələrini yerinə yetirməyi arvadına həvalə etmirmi? Axı
  Allah hər bir insanı fərdi olaraq mühakimə edəcək. İnsan Allaha olan
  borcunu etibarlı bir şəxs, hətta ən yaxın qohumları vasitəsilə yerinə
  yetirə bilməz. Tanrının ər-arvaddan yalnız birini götürüb, digərini
  yerdə qoyması qaçılmaz olacaq. 4. Fariseylər bunun nə vaxt baş
  verəcəyini soruşanda, İsa məşhur atalar sözü ilə cavab verdi: «Leş
  haradadırsa, kərkəslər də orada toplaşar». Bu o deməkdir ki, hər şey
  bütün lazımi şərtlər yerinə yetiriləndən sonra olacaq. Başqa sözlə,
  Allah biləndə ki, vaxtı çatıb, onda İsa Məsihi dünyaya göndərəcək. Biz o
  vaxtın nə vaxt gələcəyini bilmirik, bununla bağlı illüziyalara
  qapılmamalıyıq. Biz elə yaşamalıyıq ki, O, nə vaxt zühur etsə — istər
  səhər, istər günorta, istərsə də axşam olsun — Onunla görüşməyə hazır
  olaq.</p>
