<h1>18-ci fəsil</h1>
<p><strong>1-8</strong></p>
<h2 id="daim-dua-etmək-luka-181-8">DAİM DUA ETMƏK (Luka 18:1-8)</h2>
<p>Bu məsəl keçmişdə, hətta indi də tez-tez təkrarlanan bir hadisədən
  bəhs edir. Məsəldə yenə iki obraz iştirak edir.</p>
<p>1. <em>Hakim</em>. O, yəhudi deyil. Çünki yəhudilər arasında bütün
  dava və mübahisələrə açıq xalq məhkəməsində yox, ağsaqqallar məclisində
  baxılırdı. Yəhudi qanunlarına görə əgər hər hansı bir iş münsiflər
  məhkəməsinə gəlib çatıbsa, onda məsələ ilə bağlı bir nəfər deyil, ən azı
  üç nəfər qərar verirdi. Biri iddiaçı, digəri cavabdeh tərəfindən təyin
  olunan şəxs, üçüncüsü isə heç kəsdən asılı olmayan tam müstəqil tərəf
  olurdu.</p>
<p>Məsəldəki hakim isə dövlət işçisi idi, yəni onu Hirod və ya romalılar
  təyin edirdi. Belə hakimlərin nüfuzu aşağı idi. Kiminsə hakimə rüşvət
  vermək və ya məhkəmədə öz xeyrinə qərar çıxartmaq üçün yaxşı əlaqələri
  və pulu yox idisə, onun işi udmaq ehtimalı az idi. Deyilənə görə,
  hakimlər bir qonaqlıq qarşılığında bu və ya digər şəkildə vəziyyəti
  manipulyasiya edə bilərdilər. Həmin hakimlərin vəzifəsinin rəsmi adı
  Dayyneh Qazerot idi, bu da hakimi qadağan edən və ya cəzalandıran şəxs
  kimi səciyyələndirirdi. Xalq arasında onlara Dayyneh Qazerot, yəni
  quldur-hakimlər deyirdilər.</p>
<p>2. <em>Dul qadın</em>. O, bütün kasıbların və müdafiəsizlərin
  simvoludur. Aydındır ki, pul və ya yaxşı əlaqələr olmadan o, ədalətli
  qərarı təmin edə bilməzdi.</p>
<p>Ancaq onun bir özəlliyi var idi — əzmkarlıq. Ola bilsin ki, hakim
  sonda döyüləcəyindən qorxurdu. «Bir də gəlib baş-qulağımı aparmasın»
  ifadəsini «gözümü vurub göyərtməsin» kimi şərh etmək olar. İnsanın
  gözləri ya yuxudan, ya da fiziki zorakılıqdan bağlana bilər. Hər iki
  halda əzmkarlıq üstün gəlir.</p>
<p>Bu məsəldə gecəyarı dostunun evinə gələn məsəlindəki kimi eyni
  prinsip istifadə olunur. Həm o, həm də bu məsəldə İsa Allahla ədalətsiz
  hakim arasında paralellik aparmır, əksinə, onları qarşılaşdırır. İsa
  sanki deyir: «Əgər ədalətsiz hakim belə təkidli tələblərdən yorularaq
  dul qadını müdafiə edirsə, onda Allahın, sevən Atanın övladlarının
  ehtiyaclarını qarşılaması nə qədər yəqindir».</p>
<p>Bu doğrudur. Lakin bu o demək deyil ki, biz Allahdan istədiyimiz hər
  şeyi alacağımıza əvvəlcədən əmin ola bilərik. Çox vaxt ata övladına
  «yox» deməyə məcbur olur. Çünki övladının istədiyi şeyin ona xeyirdən
  çox, zərər verəcəyini bilir. Allah da belədir: biz bir dəqiqədən sonra
  nə baş verəcəyini bilmirik, qaldı ki, bir həftə, bir ay və ya bir ildən
  sonra nə baş verəcəyini bilək. Uzağı görən yalnız Allahdır. <em>Yalnız
    O, son nəticədə bizə nəyin fayda verəcəyini bilir</em>.</p>
<p>Məhz buna görə Məsih deyir ki, biz həmişə dua etməli və ruhdan
  düşməməliyik. Dua və istəklərimizi Allaha bildirdikdən sonra ən mükəmməl
  duanı — «Qoy Sənin iradən olsun» deyə etsək, onda dua etməkdən
  yorulmayacağıq və imanımız heç vaxt sarsılmayacaq.</p>
<p><strong>9-14</strong></p>
<h2 id="qürurdan-doğan-günah-luka-189-14">QÜRURDAN DOĞAN GÜNAH (Luka
  18:9-14)</h2>
<p>Dindar yəhudilər gündə üç dəfə — səhər saat 9-da, günorta saat 12-də
  və saat 3-də dua edirdilər. Elə zənn edilirdi ki, Məbəddə edilən dua
  xüsusi gücə malikdir. Bu səbəbdən həmin saatlarda dua etmək üçün Məbədə
  çoxlu insan gəlirdi. İsa Məbəddə dua edən iki nəfər haqqında
  danışır.</p>
<p>1. Onlardan biri farisey idi. Əslində, o, Allaha dua etməyə deyil,
  <em>özü üçün dua etməyə gəlmişdi</em>. Dua həmişə yalnız və yalnız
  Allaha yönəlməlidir. Bir ədəbsiz amerikalı vaizin duasını belə təsvir
  etmişdi: «Bu, Boston ictimaiyyətinin indiyə qədər eşitdiyi ən ikiüzlü
  dua idi». Farisey, həqiqətən, Allah qarşısında özü haqqında şəhadət
  edirdi.
</p>
<p>Yəhudi qanunlarına görə, yalnız bir vacib oruc var idi — bu da
  Kəffarə günü tutulan oruc idi. Lakin bəziləri Allahın rəğbətini qazanmaq
  üçün bazar ertəsi və cümə axşamı da oruc tuturdular. Qeyd edək ki, bu,
  insanların bazara mal gətirmək üçün kəndlərdən Yerusəlimə gəldiyi günlər
  idi. Oruc tutanlar üzlərini ağ rəngə boyayaraq, çula bürünmüş halda
  küçələrə çıxırdılar. Məhz həmin günlərdə çoxlu insanlar onların
  dindarlığının şahidi olurdu. Levililər hər yəhudinin qazancının onda
  birini alırdılar (<em>Saylar 18:21; Qanunun Təkrarı 14:22</em>). Farisey
  isə nümayişkarcasına hətta qanunda adı çəkilməyən məhsullardan ondabir
  verirdi.</p>
<p>Onun davranışı ikiüzlülüyün ən pis forması idi.</p>
<p>Ravvinlərdən birinin bu günə kimi gəlib çatmış duası belədir: «Ey
  Rəbb Allah, Sənə şükür edirəm ki, mənə küçələrin kəsişməsində oturanlara
  deyil, Akademiyada oturanlara aid olmağıma icazə verdin; çünki mən tez
  dururam, onlar da tez oyanır: mən Qanunun sözləri üçün, onlar boş
  vurnuxma üçün oyanırlar; mən də işləyirəm, onlar da işləyir: mən işləyib
  mükafat alıram, onlar da işləyir, amma mükafat almırlar; mən də qaçıram,
  onlar da qaçırlar: mən cənnətə, onlar isə cəhənnəmə doğru gedirlər».
  Ravvin Cakayanın bir dəfə dediklərinin yazılı sübutu var: «Əgər dünyada
  yalnız iki saleh insan varsa, onlardan biri mən, digəri oğlumdur. Əgər
  dünyada yalnız bir saleh insan varsa, o da mənəm!»</p>
<p>Faktiki olaraq fariseylər Məbədə Allaha dua etmək üçün yox, özlərini
  Allaha tərifləmək üçün gedirdilər.</p>
<p>2. Məbədə fariseydən başqa vergiyığan da daxil olmuşdu. O, uzaqda
  durub gözlərini göyə qaldırmağa belə, cəsarət etmirdi. Müqəddəs Kitabda
  haqlı olaraq vergiyığanın təvazökarlığı göstərilir: «Ya Allah! Mən
  günahkara rəhm et!» Sanki <em>o, adi günahkar deyil, ən pis günah
    işlətmiş biri idi</em>. İsa dedi: «Kədərə qərq olmuş və özünü alçaldan
  adamın duası onu Allah qarşısında saleh saydı və Allah onu qəbul
  etdi».</p>
<p>Bu məsəldən dua haqqında çox şey öyrənirik.</p>
<p>1. Təkəbbürlü insan dua edə bilmir. Göylərin qapısı o qədər alçaqdır
  ki, ora yalnız diz üstə girmək olar. Buna görə Rəbbə belə dua etmək
  lazımdır:</p>
<p>Məni Sənə yaxınlaşdıran yol ilə apar</p>
<p>İçimə rahatlıq, sevinc qaytar,</p>
<p>Qoy düz yolunla gedim.</p>
<p>2. Qardaşlarına xor baxan insan dua edə bilməz, çünki duada biz
  qardaşlarımızdan üstün ola bilmərik. Biz etiraf edirik ki, günahkar,
  əzabkeş nəsilik və hamımız mərhəmətli Allahın taxtı qarşısında baş
  əyirik.</p>
<p>3. Dua bizim həyatımızı Allahın həyatı ilə müqayisə edir. Şübhəsiz
  ki, farisey doğru danışırdı. O, doğrudan da, oruc tutur, müntəzəm
  ondabir verir və başqalarına, xüsusilə də vergiyığana bənzəmirdi. Amma
  burada vacib olan odur ki, bizim xeyirxahlığımız qardaşlarımızın
  xeyirxahlığı ilə deyil, Allahın xeyirxahlığı ilə müqayisə oluna
  bilərmi?»</p>
<p>Günlərin bir günü qatarla Şotlandiyadan İngiltərəyə gedirdim. Biz
  bataqlıqdan keçərkən Yorkşirdə toz-torpaq içində ağardılmış kiçik bir ev
  gördüm. Mənə elə gəldi ki, o, dümağdır. Bir neçə gündən sonra eyni yol
  ilə Şotlandiyaya qayıdırdım. Qar yağmışdı, hər yeri qar yığını
  bürümüşdü. Yenə həmin balaca evin yanından keçdik. Amma bu dəfə onun
  ağlığı mənə yaman sönük gəldi, hətta ətrafdakı ağ qarla müqayisədə boz
  göründü.</p>
<p>Hər şey özümüzü kiminlə müqayisə etməyimizdən asılıdır. Əgər
  həyatımızı İsanın həyatı və Allahın müqəddəsliyi ilə müqayisə etsək,
  bizə yalnız «Ya Allah! Mən günahkara rəhm et!» demək qalar.</p>
<p><strong>15-17</strong></p>
<h2 id="isa-məsih-və-uşaqlar-luka-1815-17">İSA MƏSİH VƏ UŞAQLAR (Luka
  18:15-17)</h2>
<p>Uşaqların bir yaşı tamam olanda analar adət üzrə onları, xeyir-dua
  versin deyə məşhur ravvinin yanına gətirirdilər. Eyni səbəbdən analar öz
  uşaqlarını İsanın yanına gətirmişdilər. İsanın şagirdlərinin sərt və
  qəddar olduqlarını düşünmək olmaz. Əksinə, onları bu hərəkətə sövq edən
  xeyirxahlıqları idi. İsanın hara getdiyini xatırlayaq. O, Çarmıxa
  çəkiləcəyi Yerusəlimə doğru gedirdi. Şagirdlər Məsihin simasında Onun
  daxilində gedən mübarizəni görürdülər; onlar insanların İsanı narahat
  etməsini istəmirdilər. Bəzən uşağa belə deyilir: atanı incitmə, o, bu
  gün yorğun və əsəbidir. İsanın şagirdləri də İsaya məhz belə
  yanaşırdılar.</p>
<p>İsanın ölümündən əvvəl Yerusəlimə gedərkən uşaqlara vaxt tapması Onun
  həyatında ən təsirli məqamlardan biridir.</p>
<p>İsa nə demək istəyirdi?</p>
<ol type="1">
  <li>
    <p>Uşaqlar hələ də <em>təəccüblənmək qabiliyyətini</em>
      itirməyiblər. Tennison deyir ki, bir dəfə səhər kiçik nəvəsinin yataq
      otağına girərkən onun çaypayısının taxtasına düşən günəş şüalarına necə
      heyranlıqla baxdığını gördü. Biz böyüdükcə dünya gözümüzdə boz və yorğun
      görünür. Uşaq isə Allahın həmişə onun yanında olduğu şəfəq dolu bir
      dünyada yaşayır.</p>
  </li>
</ol>
<p>2. Uşağın bütün həyatı <em>etibar üzərində qurulur</em>. Biz uşaq
  olanda növbəti naharın haradan gələcəyini, paltarı haradan əldə
  edəcəyimizi düşünmürdük. Məktəbə gedib qayıdandan sonra evimizi eyni
  yerdə, əşyalarını da eyni vəziyyətdə tapacağımıza şübhə etmirdik. Səfərə
  gedərkən biletə nə qədər pul veriləcəyini düşünmürdük, valideynlərin
  yolu yaxşı bildiyinə və hər kəsin öz ünvanına salamat çatmasını təmin
  edəcəyinə şübhə etmirdik. Uşaqlar valideynlərinə etibar etdiyi kimi, biz
  də Ata Allahımıza elə etibar etməliyik.</p>
<p>3. Uşaqlar təbiətcə <em>itaətkar və sözəbaxandırlar</em>. Düzdür,
  onlar çox vaxt valideynlərindən narazıdırlar və gileylənirlər, lakin
  onlarda itaət instinkti var. Onlar itaət etməli olduqlarını və
  itaətsizliyin onları bədbəxt edəcəyini başa düşürlər. Onların qəlbində
  valideyn sözünün qanun olduğuna əminlik var. Bizim də Allahla
  münasibətimiz məhz belə olmalıdır.</p>
<p>4. Uşağın <em>bağışlama qabiliyyəti heyrətamizdir</em>. Demək olar
  ki, bütün valideynlər çox vaxt övladlarına qarşı haqsızlıq edirlər. Belə
  ki, onlar uşaqlardan itaətkarlıq, gözəl davranış, ədəbli danışıq,
  zəhmətkeşlik tələb edirlər, halbuki özləri bu tələblərə heç də həmişə
  əməl etmirlər.</p>
<p>Valideynlər bəzən uşaqlarını özlərinin əməl etmədiyi davranış
  qaydalarına görə danlayırlar. Əgər insanlar bizim uşaqlarımızla rəftar
  etdiyimiz kimi rəftar etsələr, biz onları heç vaxt bağışlaya bilmərik.
  Uşaqlar bağışlayır və yaddan çıxarırlar, hətta uşaqlıqda buna əhəmiyyət
  vermirlər. Uşaqların bağışladığı kimi biz də bağışlaya bilsəydik, dünya
  nə qədər gözəl olardı.</p>
<p>İsa Məsihin heyrətamiz əzəməti qarşısında baş əymək, təəccüblənmək,
  Ona güvənmək və itaət etmək, bağışlamaq və günahların bağışlanmasını
  istəmək — Allahın Padşahlığına aparan əsl təvazökarlıq da məhz
  budur.</p>
<p><strong>18-30</strong></p>
<h2 id="sərvət-köləsi-luka-1818-30">SƏRVƏT KÖLƏSİ (Luka 18:18-30)</h2>
<p>Bu rəhbər İsa ilə yəhudilərə xas olmayan şəkildə danışırdı.
  Ümumiyyətlə, yəhudi ədəbiyyatında ravvinə «Yaxşı Müəllim» deyə xitab
  edilməsinə rast gəlinmir. Ravvinlər həmişə deyirdilər ki, yaxşı olan
  yalnız qanundur. İsaya belə müraciət kobud yaltaqlığa bənzəyirdi. Buna
  görə İsa rəhbərin fikirlərini Özündən uzaqlaşdırmağa və Allaha
  yönəltməyə çalışdı. İsa əmin idi ki, Onun qüdrəti və səlahiyyəti,
  gətirdiyi Xoş Xəbər Ona Allah tərəfindən verilib. Doqquz cüzamlı geri
  qayıtmayanda İsa onların sağaldığı üçün təşəkkür etmədiklərinə yox,
  Allaha izzət vermədiklərinə görə kədərləndi (<em>Luka 17:18</em>).</p>
<p>Rəhbərin yaxşı insan olduğuna heç kim şübhə etmirdi. Amma o,
  həyatının natamam olduğunu daxilən hiss edirdi. İsa ona dedi ki, əgər o,
  ömrü boyu axtardığını, həqiqətən, əldə etmək istəyirsə, onda bütün
  var-dövlətini satmalı, hər şeyi kasıblara paylamalı və Onun ardınca
  getməlidir. Nəyə görə İsa bunu məhz ondan tələb etdi? Axı Qadara
  məmləkətindəki cinə tutulmuş adam şəfa tapanda və Onun ardınca getmək
  istəyəndə, İsa ona evdə qalmağı əmr etmişdi (<em>Luka 8:38-39</em>). Bəs
  nəyə görə O, bu rəhbərə tamamilə fərqli məsləhət verir?</p>
<p>Yəhudilərin Müjdəsi adlanan apokrif Müjdə var. Bu Müjdənin çox
  hissəsi itib. Bizə qədər gəlib çatmış hissədə burada qeyd olunan
  hadisənin təsvirini tapırıq. Bu da bizə onu anlamağa açar verir.</p>
<blockquote>
  <p>«Başqa bir varlı adam İsaya üz tutub soruşdu: «Ey yaxşı Müəllim!
    Əbədi həyatı irs olaraq almaq üçün mən hansı yaxşı işləri görməliyəm?»
    İsa ona belə cavab verdi: «Qanun və peyğəmbərlərə tabe ol». Varlı adam
    dedi: «Mən buna əməl edirəm». Onda İsa ona dedi: «Get, var-dövlətini
    sat, yoxsullara payla və Mənim ardımca gəl!» Varlı adam belə bir əmri
    bəyənmədiyi üçün başını qaşımağa başladı. Sonra Rəbb ona dedi: «Sən necə
    deyə bilərsən ki, qanunu və peyğəmbərlərin sözlərini yerinə yetirirsən?
    Axı qanunda deyilib ki, «Qonşunu özün kimi sev». Ətrafına nəzər sal.
    Sənin yanındakı qardaşlarının, İbrahimin oğullarının bir çoxu aclıqdan
    ölür. Sənin evin isə sərvətlə doludur və onlara bu sərvətdən heç nə
    vermirsən. Rəbb yanında oturan şagirdi Şimona üz tutub dedi: «Yunus oğlu
    Şimon, dəvənin iynənin deşiyindən keçməsi varlı adamın Səmavi Padşahlığa
    girməsindən daha asandır.</p>
</blockquote>
<p>Varlı rəhbərin faciəsi də elə bunda idi. O, eqoist idi. O, varlı olsa
  da, insanlara heç nə vermir, ancaq öz rifahına və var-dövlətinə sitayiş
  edir, rahatlığını ilahiləşdirirdi. Məhz buna görə İsa ona bütün
  var-dövlətini verməyi təklif etdi.</p>
<p>Çoxları öz sərvətlərini yoldaşlarının rahatlığı və onlara xeyir-dua
  bəxş etmək üçün istifadə edir. Bu adam isə öz firavanlığının bəhrəsindən
  həzz alırdı. Əgər bir insan üçün tanrı onun bütün vaxtı, düşüncəsi,
  enerjisi və sədaqətidirsə, deməli, bu rəhbərin də tanrısı onun sərvəti
  idi. Əgər o, nə vaxtsa xoşbəxtliyi əldə etmək istəyirdisə, onda bütün
  sərvətinə son qoymalı, ömrünü başqalarına həsr etməli, vaxtilə özünə
  sərf etdiyi şövqü bu xidmətə həsr etməli idi.</p>
<p>Daha sonra İsa dedi ki, var-dövləti olanların Allahın Padşahlığına
  daxil olması nə qədər çətindir! Doğrudan da, dəvənin iynə gözündən
  keçməsi varlı adamın Allahın Padşahlığına daxil olmasından asandır.
  Ravvinlər tez-tez tamamilə qeyri-mümkün görünən iynənin gözündən keçməyə
  çalışan fili misal çəkirdilər.</p>
<p>Lakin İsanın metaforası iki mənadan birini ifadə edə bilər.</p>
<p>1. Deyilənə görə, Yerusəlimdə gediş-gəlişin olduğu böyük darvaza ilə
  yanaşı, həm də yalnız insanın keçə biləcəyi kifayət qədər hündür və
  geniş doqqaz da var idi. Bu doqqaz «iynə gözü» adlanırdı. Dəvə oradan
  çətinliklə keçə bilərdi. Məsihin nəzərdə tutduğu elə bu idi.</p>
<p>2. Yunan dilində <em>dəvə kamelos</em> adlanır. Eyni zamanda yunan
  dilində sait səsləri aydın tələffüz edilmirdi, bu səbəbdən <em>gəminin
    trosu</em> mənasını verən başqa bir yunan sözü olan <em>kamilos</em>
  eyni şəkildə tələffüz olunurdu. Buna görə də, ola bilsin, İsa dedi ki,
  iynənin deşiyinə trosu keçirtmək, zəngin bir adamın Allahın Padşahlığına
  girməsindən daha asandır.</p>
<p>Bəs nəyə görə O, belə dedi? Məsələ ondadır ki, var-dövlət insanı bu
  dünyanın köləsi edir. O, var-dövlətinə o qədər bağlı olur ki, ondan
  ayrıla və başqa heç nə haqqında düşünə bilmir. Var-dövlətə sahib olmaq
  özlüyündə günah deyil. Amma sərvətin insanı əsarət altına almaq
  təhlükəsi var və insanın üzərinə böyük məsuliyyət qoyur.</p>
<p>Onda Peter İsaya dedi ki, o və digər şagirdlər hər şeyi qoyub Onun
  ardınca gəliblər. İsa əmin etdi ki, Allahın Padşahlığından ötrü hər
  şeyini tərk edən adam daha çox şey alacaq. Məsihçilər bunun doğru
  olduğunu öz təcrübələrindən bilirlər.</p>
<p>Bir dəfə bir adam çox sınaqlara və əzablara tab gətirmiş, üstəlik,
  həyat yoldaşını itirmiş və Afrikada xidmət edərkən sağlamlığını itirmiş
  Devid Livinqstona acıyaraq belə demişdi: «Siz necə böyük qurbanlar
  vermisiniz». Livinqston belə cavab vermişdi: «Qurban? Mən həyatımda bir
  dəfə də olsun fədakarlıq etməmişəm».</p>
<p>Məsihçi imanına qədəm qoyan şəxsin həyatında insan nöqteyi-nəzərindən
  çətin məqamlar ola bilər. Amma qəlbən əldə edəcəyi rahatlığı və sevinci
  dünya ona nə verə, nə də əlindən ala bilər.</p>
<p><strong>31-34</strong></p>
<h2 id="isani-gözləyən-çarmix-luka-1831-34">İSANI GÖZLƏYƏN ÇARMIX (Luka
  18:31-34)</h2>
<p>Cəsarət müxtəlif olur. Bəzən cəsur insan qəfildən ehtiyacla və ya
  gözlənilməz bir vəziyyətlə qarşılaşır, heç bir tərəddüd etmədən
  təhlükəyə atılır. Başqa bir halda, cəsur insan qarşıda onu gözləyən
  təhlükənin fərqindədir və başa düşür ki, ondan qaçmaq imkanı var, lakin
  buna baxmayaraq, inadla irəliləməyə davam edir. Hansı cəsarətin daha
  layiqli olduğu bəllidir. Çoxları bir anın təsiri altında qəhrəmanlıq
  göstərməyə qadirdir. Ancaq geriyə dönməklə onu gözləyən təhlükədən
  qaçmaq imkanı olduğu halda təhlükənin üstünə gedən adam misilsiz
  cəsarətə malikdir.</p>
<p>Bir romanda iki oğlanın yolda gedərkən oyun oynamaqları təsvir
  olunur. Biri digərinə deyir: «Yolda gedəndə heç fikirləşirsənmi ki,
  qarşıda səni dəhşətli bir şey gözləyir, amma buna baxmayaraq, onun
  üstünə getməlisən? Bu barədə fikirləşəndə elə həyəcanlanıram ki!»</p>
<p>İsa Məsih üçün bu, təxəyyülün məhsulu deyildi, amansız həqiqət idi:
  qarşıda Onu dəhşətli bir şey gözləyirdi. O, Çarmıxa çəkilməyin nə
  olduğunu bilirdi, amma yenə də irəli gedirdi. İsa hətta Çarmıxda
  ölməsəydi belə, O, yenə də dünya tarixinin ən böyük qəhrəmanlarından
  biri olaraq qalacaqdı.</p>
<p>İsa Yerusəlimdə Onu gözləyən təhlükə ilə bağlı dəfələrlə xəbərdarlıq
  etsə də, Onun Çarmıxa çəkilməsi nə üçün şagirdlərini belə
  heyrətləndirdi? Məsələ bundadır ki, şagirdlər İsanın onlara nə dediyini
  anlamırdılar. Onlar təsəvvürlərində qalib padşah ideyasını canlandırır
  və hələ də ümid edirdilər ki, İsa Yerusəlimdə bütün səlahiyyət və
  qüdrətindən istifadə edib, düşmənlərini yer üzündən siləcək.</p>
<p>Burada biz bütün dinləyicilərə edilən xəbərdarlıqla qarşılaşırıq.
  İnsan ağlı yalnız eşitmək istədiyini eşitməyə meyllidir. Heç kim görmək
  istəmədiyi qədər kor deyil. Ürəklərimizin dərinliyində xoşagəlməz bir
  həqiqətin əsla baş tutmayacağını, arzuolunmaz olanın isə heç
  reallaşmayacağını düşünmək istərdik. İnsan həmişə yalnız eşitmək
  istədiyini eşitmək meyli ilə mübarizə aparmalıdır.</p>
<p>Bir vacib məqamı da qeyd etmək lazımdır. İsa Çarmıxa çəkilmə haqqında
  danışarkən, dirilmədən də bəhs etdi. O bilirdi ki, təhqirə məruz
  qalacaq, eyni zamanda qarşıda Onu izzətin gözlədiyinə də əmin idi. O,
  insani qəddarlığın nəyə qadir olduğunu bilirdi, lakin Allahın qüdrətinin
  də nəyə qadir olduğunu bilirdi. Qələbəyə olan əminliyi Ona Çarmıxda
  məğlubiyyət kimi görünən iztirabı qəbul etməyə kömək etdi. O bilirdi ki,
  Çarmıxsız izzət ola bilməz.</p>
<p><strong>35-43</strong></p>
<h2 id="çarəsizlikdən-təkid-edən-adam-luka-1835-43">ÇARƏSİZLİKDƏN TƏKİD
  EDƏN ADAM (Luka 18:35-43)</h2>
<p>Bu hissədə bizi təəccübləndirən kor adamın israrlı təkididir. İsa
  Pasxa üçün Yerusəlimə gedirdi. Bu zaman zəvvarlar, adətən, qrup halında
  <em>gəzirdilər</em>. Ravvinlər çox vaxt gəzinti və ya səyahət zamanı
  təlim verirdilər. İsa da belə etdi. Zəvvarlar Onun bir kəlməsini
  qaçırmamaq üçün ətrafına toplaşdılar. Yerusəlimdəki Pasxa bayramında
  iştirak edə bilməyənlər yol kənarında oturub, zəvvarlar kənddən və ya
  qəsəbədən keçəndə onlara baxır və uğurlu yol arzulayırdılar.
</p>
<p>Həmin izdihamda bir kor adam oturmuşdu. Yoldan keçən zəvvarların
  səsini eşidən kor ətrafda nələrin baş verdiyini bilmək istədi. Ona
  İsanın yoldan keçdiyini dedilər. Kor adam dərhal İsaya fəryad edərək,
  ona şəfa verməsini istədi. İsanın ətrafında olanlar kor adamı
  sakitləşdirməyə çalışdılar, çünki İsanı dinləyənlər kor adamın
  fəryadından Məsihi eşidə bilmirdilər.</p>
<p>Amma kor adam dayanmadı, qışqırmağa davam etdi. Luka 39-cu ayədə
  38-ci ayədə eyni hərəkəti bildirmək üçün istifadə edilən sözdən tamamilə
  fərqli bir söz işlədir. <em>38</em>-ci ayədə diqqəti cəlb etmək üçün
  yüksək səslə qışqırıq mənasını verən sözdən istifadə edir.
  <em>39</em>-cu ayədə kor adamın ümidsizliyini göstərən heyvansayağı
  ucadan bağırdığı qeyd olunur.
</p>
<p>İsa ayaq saxladı və kor adam çox istədiyi şəfanı aldı. Bu hissədən
  biz kor adam və İsa haqqında bir şey öyrənirik.</p>
<p>1. Kor adam İsa ilə görüşməyə susamışdı. Heç bir şey onu bu
  istəyindən çəkindirə bilməzdi. O, susmaq və sakitləşmək niyyətində
  deyildi. Onun kəskin ehtiyacı onu qarşısıalınmaz şəkildə İsaya tərəf
  itələdi. Möcüzə həsrətində olan insan məhz belə etməlidir. Allah səthi
  sentimentallığa cavab vermir, lakin həmişə sınıq qəlbin ehtiyacına cavab
  verir.</p>
<p>2. Bu zaman İsa Öz dövrünün ravvinləri kimi, zəvvarlara təlim
  verirdi. Lakin kor adamın naləsi Onu dayandırdı. Müəllim bir müddət
  təliminə fasilə verdi. O, həmişə elə hesab edirdi ki, danışmaqdansa nəsə
  etmək daha vacibdir. Əməllər qarşısında sözlər həmişə arxa plana keçir.
  Xilaskarın qarşısında ehtiyacı olan bir insan var idi. Onun sözlərə
  deyil, əmələ ehtiyacı var idi. Bir nəfər belə deyirdi ki, müəllimlər çox
  vaxt fırtınalı dənizdə boğulan adama gözəl məsləhət verən insanlara
  bənzəyirlər. Amma İsa belə deyildi: O, köməyə gəlmişdi və onu xilas
  etdi. Biz də iki sözü qoşub deyə bilməyən, lakin mehribanlığı ilə
  sevilən çox insana rast gəlirik. Adamlar natiqlərə hörmət edə bilər,
  amma daha çox onlara kömək edən insanı sevirlər. Adamlar dahilərə heyran
  qalır, amma səxavətli, fədakar ürək qarşısında baş əyirlər.</p>
