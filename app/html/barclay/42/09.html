<h1>9-cu fəsil</h1>
<p><strong>1-9</strong></p>
<h2 id="padşahin-elçiləri-luka-91-9">PADŞAHIN ELÇİLƏRİ (Luka 9:1-9)</h2>
<p>Qədim dövrlərdə xəbərlər yalnız ağızdan-ağıza yayılırdı. Qəzetlər yox
  idi, kitablar əl ilə yazılırdı. Həcmcə Lukanın Müjdəsi və Müqəddəs
  Həvarilərin İşləri kitabına bərabər olan kitablar çox baha idi. İnsanlar
  radio və televiziyanı xəyallarından belə keçirmirdilər. Məhz buna görə
  İsa şagirdlərini Allahın Padşahlığını təbliğ etməyə göndərdi. İsanın Özü
  də məkan və zaman cəhətdən məhdud idi. Ona görə də İsanın şagirdləri
  Onun dodaqları olmalı idilər.</p>
<p>Onlar yüksüz yola düşməli idilər, çünki yük olmadan sürətlə, həm də
  uzaqlara səyahət etmək olar. İnsan nə qədər çox yüklə yüklənirsə, bir o
  qədər də olduğu yerə bağlanır. Allahın oturaq müjdəçilərə ehtiyacı var.
  Lakin eyni zamanda O, dünyəvi zövqlərdən imtina etməyə və Onun təhlükəli
  tapşırıqlarını yerinə yetirməyə hazır olanlara da ehtiyac duyur. Əgər
  hansısa şəhərdə onları qəbul etmirdilərsə, onlar oradan çıxarkən
  ayaqlarının tozunu çırpmalı idilər. Ravvinlər bütpərəst bir ölkədə
  səyahət etdikdən sonra İsrailə qayıdanda, ayaqlarına yapışmış hər bir
  toz zərrəsini ayaqlarından çırpırdılar. Ravvinlər bütpərəst ölkədən
  qayıdarkən necə davranırdılarsa, şagirdlərə kənddə və ya şəhərdə eyni
  şəkildə davranmaq əmri verilmişdi. Əgər insanlar onlara təklif olunan
  imkandan imtina edirdilərsə, onda özləri özlərini məhvə doğru
  aparırdılar.</p>
<p>Padşah Hirodun reaksiyasından artıq aydın olur ki, on iki şagirdin
  xidməti son dərəcə uğurlu keçmişdi. Camaat çaş-baş qalmışdı. Bəlkə,
  onların gözlədikləri İlyas peyğəmbər artıq gəlib? Bəlkə də vəd olunmuş
  böyük peyğəmbər gəlib? (<em>Qanunun Təkrarı 18:15</em>) Amma ləkələnmiş
  vicdan hər şeydən qorxduğu kimi, Hirodun qəlbində də qorxu var idi. O
  qorxurdu ki, boynunu vurduğu Vəftizçi Yəhya onu təqib etmək üçün yenidən
  peyda olacaq.</p>
<p>İsanın şagirdlərinə «Allahın Padşahlığını vəz etsinlər» tapşırığı ilə
  yanaşı, dəfələrlə təkrarlanan «<em>vəz edib xəstələri sağaltsınlar</em>»
  sözlərini də qeyd etmək vacibdir. Bu sözlər özlüyündə insanın həm
  bədəninə, həm də onun canının qayğısına qalmasını birləşdirir. Nə qədər
  təsəlliverici olsa da, amma on iki şagirdin xidməti təkcə sözlə
  müjdələməkdən deyil, həm də əməllərdən ibarət idi. Allahın Padşahlığı
  barədə təbliğ yalnız əbədi həyat haqqında Xoş Xəbərlə məhdudlaşmırdı,
  həm də insanlara yer üzündəki həyat şəraitini dəyişdirməyi təklif
  edirdi. Bu, «o biri dünyada ziyafət» dinindən tamamilə fərqlidir. Bu vəz
  təsdiq edirdi ki, insanın sağlam bədəni sağlam ruhu qədər Allahın
  nəzərində ayrılmaz hissədir. İmanlı Cəmiyyətinə dünyəvi maddi dəyərlərin
  heç bir ciddi əhəmiyyət kəsb etmədiyi barədə dəfələrlə təkrarlanan
  iddialar qədər heç nə zərər verməyib. Otuzuncu illərdə işsizlik bir çox
  hörmətli ailələrə böyük zərbə vurmuşdu. Ataların ixtisas səviyyəsi
  bekarçılıqdan aşağı düşürdü. Evdar qadınlar mümkün qədər qənaət etməyə
  çalışırdılar. Uşaqlar nə baş verdiyini başa düşmürdülər, sadəcə daim ac
  olduqlarını bilirdilər. Bütün bunlar insanları ya sərtləşdirirdi, ya da
  iradəsini qırırdı. Belə insanlara maddi dəyərlərin əhəmiyyətsizliyini
  demək məsuliyyətsizlik olardı, xüsusən də bunu kifayət qədər imkanlı
  adam deyərdisə.</p>
<p>Bir dəfə Qurtuluş ordusunun generalı Butu yoxsullara Müjdəni təbliğ
  etmək əvəzinə onlara yemək və çörək təklif etdiyinə görə mühakimə
  etmişdilər. Qoca döyüşçü buna kəskin reaksiya vermişdi: «İnsanların
  ayaqları soyuqdan donan zaman onların qəlblərini Allah sevgisi ilə
  isitmək olmaz».</p>
<p>Əlbəttə, maddi dəyərlərə həddindən artıq önəm vermək mümkündür. Lakin
  onların əhəmiyyətini aşağılamaq da təhlükəlidir. İsa Məsihin
  şagirdlərini <em>Allahın Padşahlığını təbliğ etmək və xəstələri
    sağaltmaq</em>, yəni bədəni və canı xilas etməkdən ötrü göndərdiyini
  unutmaq — İmanlı Cəmiyyəti üçün təhlükəlidir.</p>
<p><strong>10-17</strong></p>
<h2 id="beş-min-insanin-doymasi-luka-910-17">BEŞ MİN İNSANIN DOYMASI
  (Luka 9:10-17)</h2>
<p>İsanın yalnız bu möcüzəsi bütün dörd Müjdədə xatırlanır (<em>Matta
    14:13; Mark 6:30; Yəhya 6:1 ilə müqayisə edin</em>). Bu möcüzə yaxşı
  xəbərlə başlayır. İsanın şagirdləri həvarilik missiyasını başa vuraraq
  geri qayıtmışdılar. İsa heç vaxt olmadığı kimi onlarla tək qalmağa
  ehtiyac duyurdu. Buna görə də onlarla birlikdə İordan çayının o biri
  tayında, Ginesar gölünün şimal-qərb sahilində yerləşən Bet-Sayda kəndinə
  getdi. Xalq Onun harada olduğunu biləndə dəstə-dəstə Onun ardınca düşdü.
  İsa da onları xoş qarşıladı.</p>
<p>İsa burada bütün ilahi mərhəməti ilə qarşımıza çıxır. Əksər insanlar
  çətinliklə əldə etdikləri sakitliyin pozulmasından narazı qalar. Əgər
  səs-küylü bir izdiham şəxsi ehtiyacları ilə bizim ən yaxın dostlarımızla
  qurduğumuz ünsiyyəti pozsa idi, özümüzü necə hiss edərdik? Bəzən biz o
  qədər məşğul oluruq ki, özümüz üçün ayırdığımız vaxtı kiminsə pozmasına
  icazə vermirik. Lakin İsa üçün insan ehtiyacları hər şeydən üstün
  idi.</p>
<p>Axşam oldu, evə qayıtmaq üçün yol uzun idi, insanlar isə ac və yorğun
  idilər. İsa şagirdləri təəccübləndirərək onlara yemək verməyi əmr etdi.
  Çörəyi bölməzdən əvvəl İsa dua edib xeyir-dua verdi. Yəhudilərdə belə
  bir atalar sözü var idi: «Şükür edilməyən hər şey Allahdan oğurlanmış
  sayılır». İsraildə hər evdə hər yeməkdən əvvəl belə dua edilirdi: «Ey
  Var Olan Allahımız, yer üzünün Padşahı, torpaqda gözəl nemətlər
  bitirdiyinə görə adın uca tutulsun». İsa bütün nemətlər üçün Allaha
  şükür etmədən heç vaxt yemək yeməzdi. Bu hekayədən biz çox şey
  öyrənirik.</p>
<p>1) <em>İsa Məsih ac insanların halına acıyırdı</em>. Görəsən, İsa
  insanların əzablarını yüngülləşdirmək və aclıqlarını doydurmaq üçün nə
  qədər vaxt sərf edib? Bunu öyrənmək çox maraqlı olardı. Onun indi də
  kömək edən insan əllərinə ehtiyacı var. Məsələn, ac ailəsini doydurmaq
  üçün ömrünü yemək hazırlamaqla keçirən ananın əllərinə. Şəfqət bacısının
  əllərinə. Yaxınının dərdini yüngülləşdirmək üçün vaxtını və həyatını
  qurban verən həkimin, qohumun və ya valideynin əllərinə. Ömrünü daha
  yaxşı həyat şəraiti uğrunda mübarizəyə həsr edən ictimai xadimin
  əllərinə. Onların fəaliyyəti bir çox boşboğazların təbliğindən qat-qat
  faydalı və təsirlidir.</p>
<p>2) <em>İsanın köməyi səxavətli idi</em>. Çörək artıqlaması ilə
  qalmışdı. Məhəbbətdə nəyinsə daha çox və nəyinsə daha az ciddi hesabı
  yoxdur. Allah da belə edir. Bir kisə toxumu səpdikdən sonra biz məhsulu
  seyrəldib, saxlamalı olduğumuzdan daha çoxunu atmalı oluruq. Allah
  dünyanı elə yaradıb ki, xalqlar bol nemətləri vicdanla bölüşdürsələr,
  hər kəsə artıqlaması ilə çatar.</p>
<p>3) Həmişə olduğu kimi, İsanın bu əməlində də əbədi həqiqət var.
  <em>İsa Məsihdə bütün ehtiyaclar qarşılanır</em>. Ruhumuz susuzdur. Hər
  bir insanın daxilində həyatını həsr edə biləcəyi bir fəaliyyət obyekti
  tapmaq arzusu var. Ürəklərimiz Onda dinclik tapmayınca, narahatdır.
  Həvari Paul <em>Filipililərə 4:19</em>-da deyir: «Sizin hər ehtiyacınızı
  isə Allahım ... ödəyəcək», hətta «səhra»nın ortasından keçsəniz
  belə.
</p>
<p><strong>18-22</strong></p>
<h2 id="böyük-kəşf-luka-918-22">BÖYÜK KƏŞF (Luka 9:18-22)</h2>
<p>Burada İsanın həyatındakı mühüm məqamlardan biri təsvir edilir. O,
  Yerusəlimə getmək istəyəndə şagirdlərinə sual verdi (<em>Luka
    9:51</em>). O, orada Onu nələrin gözlədiyini yaxşı bilirdi. Bu səbəbdən
  cavab Onun üçün son dərəcə vacib idi. O, Çarmıxda öləcəyini bilirdi.
  Lakin ölməzdən əvvəl kiminsə Onun, həqiqətən, Kim olduğunu başa
  düşüb-düşmədiyini bilmək istəyirdi. Heyranedici cavab hər şeyi aydın
  etdi. Peterin ağzından «Sən Allahın Məsihisən» açıqlamasını eşitmək
  İsanı çox sevindirdi.</p>
<p>Lakin Onun şagirdləri təkcə İsanın Məsih olduğunu deyil, həm də bunun
  nə demək olduğunu bilməli idilər. Uşaqlıqdan onlara deyirdilər ki, hamı
  Allahdan yəhudiləri dünya hakimiyyətinə aparacaq qalib bir Padşah
  gözləyir. Ola bilsin, Peter bu sözləri deyəndə gözləri həyəcandan
  parıldayırdı. Lakin İsa onlara Allahın Məsh olunmuşunun Çarmıxda ölmək
  üçün bu dünyaya gəldiyini söyləməli idi. O, şagirdlərin Allah və Onun
  məqsədləri haqqında fikirlərini alt-üst etməli idi. O, çox vaxt bunu Öz
  vəzifəsi kimi görürdü. Şagirdləri Onun Kim olduğunu bilirdilər, indi isə
  onlar bu kəşfin nə demək olduğunu öyrənməli idilər.</p>
<p>Bu hissə özündə iki böyük ümumi həqiqəti əks etdirir.</p>
<p>1) İsa əvvəlcə insanların Onun haqqında nə düşündüklərini soruşdu.
  Sonra isə qəfildən şagirdlərindən «Bəs siz nə deyirsiniz? Sizcə, Mən
  kiməm?» deyə soruşdu. Biri var İsa haqqında deyilənləri bilmək, biri də
  var İsanın Kim olduğunu şəxsən dərk etmək. İnsan imtahan verə və İsa
  haqqında deyilənləri təkrarlaya, Məsih haqqında dünyanın bütün
  dillərində yazılmış kitabları oxuya və eyni zamanda Məsihin ardıcılı
  olmaya bilər. Bizim imanımız ikinci mənbəyə əsaslanmamalıdır. İsa kiməsə
  «İnsanların Mənim haqqımda nə dediyini və nə yazdığını deyə
  bilərsinizmi?» sualı ilə müraciət etmir. O, şəxsən bizdən soruşur: «Bəs
  sən nə deyirsən? Səncə, Mən kiməm?» Paul demir ki, «Mən nəyə inandığımı
  bilirəm». O deyir: «Kimə iman etdiyimi bilirəm» (<em>2Timoteyə
    1:12</em>). Məsihçinin imanı — sadəcə iman iqrarından ibarət deyil.
  Məsihçi Məsihi şəxsən tanıyır.</p>
<p>2) İsa dedi ki, O, «Yerusəlimə getməli... öldürülməli»dir. Lukanın
  Müjdəsində İsanın «getməliyəm», «etməliyəm», «olmalıyam» dediyi yerlərə
  diqqət yetirmək vacibdir. «...Mən Atamın evində olmalıyam» (<em>Luka
    2:49</em>). «Mən o biri şəhərlərə də Allahın Padşahlığının Müjdəsini
  yaymalıyam...» (<em>Luka 4:43</em>). «Yenə də bu gün, sabah və o biri
  gün yoluma davam etməliyəm...» (<em>Luka 13:33</em>) O, dəfələrlə
  şagirdlərinə deyir ki, Çarmıxa <em>getməlidir</em> (<em>Luka 9:22;
    17:25; 24:7</em>). İsa bilirdi ki, O, tapşırığı yerinə yetirməlidir.
  Allahın iradəsi Onun iradəsi idi. İsanın Allahın Onu nə üçün dünyaya
  göndərdiyi məqsəddən başqa yer üzündə heç bir məqsədi yox idi. Məsihin
  ardıcılı, Rəbbi kimi, ona tapşırılan işi yerinə yetirməlidir.</p>
<p><strong>23-27</strong></p>
<h2 id="məsihə-xidmətin-şərtləri-luka-923-27">MƏSİHƏ XİDMƏTİN ŞƏRTLƏRİ
  (Luka 9:23-27)</h2>
<p>İsa burada Öz ardıcıllarına xidmətin şərtlərini açıqlayır:</p>
<p>1) İnsan özünü inkar etməlidir. Bu nə deməkdir? Alimlərdən biri bunun
  mənasını belə izah edir: «Peter bir dəfə Rəbbini <em>inkar</em> etdi.
  Başqa sözlə, o, «Mən Onu tanımıram» dedi. Özündən imtina etmək — «Mən
  özümü tanımıram» deməkdir. Bu öz həyatını kənara qoymaq, şəxsi «mən»ini
  yox imiş kimi qəbul etməkdir. Adətən, biz özümüzü o qədər
  qiymətləndiririk ki, sanki dünyada bizim «mən»imizdən vacib heç nə
  yoxdur. Əgər biz özümüzü İsaya həsr ediriksə, «mən»imizi
  unutmalıyıq.</p>
<p>2) İnsan öz Çarmıxını götürməlidir. İsa Çarmıxa çəkilməyin nə
  olduğunu bilirdi. Onun təxminən on bir yaşı olanda qalileyalı Yəhuda
  Romaya qarşı üsyan etmişdi. Yəhuda Nazaretdən cəmi yeddi kilometr
  aralıda yerləşən Zippori şəhərindəki padşah arsenalına basqın etmişdi.
  Romalıların qisası sürətli və amansız idi. Zippori tamamilə
  yandırılmışdı, sakinlər əsarət altına alınmışdı, iki min üsyançı isə
  digər üsyan qaldırmaq istəyən insanlara xəbərdarlıq olsun deyə, yollar
  boyunca qurulmuş Çarmıxlara çəkilmişdi.</p>
<p>Öz Çarmıxını götürmək — İsa Məsih uğrunda bu kimi cəzalar çəkməyə
  hazır olmaq deməkdir. Bu o deməkdir ki, biz Ona göstərdiyimiz
  sədaqətimizdən ötrü insanın bizə verə biləcəyi ən pis işgəncələrə
  dözməyə hazır olmalıyıq.</p>
<p>3) İnsan canını qurban verməli, eyni zamanda nəyin bahasına
  olursa-olsun, onu qoruyub saxlamalıdır. Onun üçün bütün dünya
  standartları və normaları dəyişdirilib. O, «Nə qədər ala bilərəm?» yox,
  «Nə qədər verə bilərəm?» deyə düşünməlidir. «Təhlükəsiz olan nədir?»
  yox, «Necə düzgün edə bilərəm?» fikirləşməlidir. O demir «Necə edim ki,
  çox olmasın?». O deyir: «Əlimdən gələn nə edə bilərəm?» İmanlı başa
  düşməlidir ki, həyat ona özü üçün saxlamağa deyil, başqaları uğrunda
  qurban vermək üçün verilib. Rahat yaşaması üçün deyil, həyatını Məsihin
  işinə həsr etmək üçün bəxş olunub.</p>
<p>4) İsaya sədaqət mükafatlandırılır, xəyanət isə cəzalandırılır. Əgər
  biz bu həyatda Ona sadiq olsaq, O da bizə əbədi həyatda sadiq olacaq.
  Əgər biz bu dünyada Onun ardınca getməyə səy göstərsək, O, axirətdə bizi
  Özününkü kimi qəbul edəcək. Amma dilimizlə Onu iqrar edir, həyatımızla
  inkar ediriksə, gün gələcək, O da bizi inkar edəcək.</p>
<p>5) Bu hissənin son ayəsində İsa deyir ki, burada duranlardan bəzisi
  Allahın Padşahlığını görmədən ölməyəcək. İsa bununla sanki deyir: «Bu
  nəsil keçməmiş siz Allahın Padşahlığının gəldiyini görəcəksiniz».
  Şübhəsiz ki, həmin vaxt artıq gəlib çatmışdır. Dünyaya elə bir şey gəldi
  ki, maya xəmiri acıtdığı kimi, bəşəriyyətin həyatı da dəyişməyə başladı.
  Bədbin düşüncələri kənara qoyub, dünyanı yavaş-yavaş, lakin qətiyyətlə
  dəyişən nur haqqında düşünsək, bizim üçün daha asan olar.</p>
<p>«Kədərlənmə, canım» mahnısının aşağıdakı misraları bunu təsdiq
  edir:</p>
<p>Dünyadakı dalğalar dəniz kimi coşub-daşır;</p>
<p>Külək qorxunc səslər çıxarıb, hiddətlə vıyıldayır.</p>
<p>Amma bax! Xilaskarın sənə nəzər salaraq,</p>
<p>Hər an yanında olub, sevə-sevə izləyir.</p>
<p>O bizim həyatımıza nəzər salıb, qoruyur.</p>
<p>İstədiyini verib, xoşbəxtliyə çatdırır.</p>
<p>Buradakı əziyyətimiz uzun çəkməz, qısadır,</p>
<p>Rəbbimizlə birlikdə son döyüşə hazırıq.</p>
<p>Çətin həyat yolumuz tezliklə sona çatacaq,</p>
<p>Xilaskarımız bizi Öz yanına aparacaq.</p>
<p>Kədərlənmə, ey könlüm, əksinə, Rəbdə sevin.</p>
<p>Vətənimiz göylərdir, xoşbəxt sığınacağımız.</p>
<p>Gəlin həmişə sevinək: ​​Allahın Padşahlığı gəlir. «Budur, mən tez
  gəlirəm» kəlməsi ilə bizə xatırlatdığı hər əlamətə görə Allaha şükür
  edək.</p>
<p><strong>28-36</strong></p>
<h2 id="şöhrətin-zirvəsi-luka-928-36">ŞÖHRƏTİN ZİRVƏSİ (Luka 9:28-36)
</h2>
<p>Biz İsanın yer üzündəki həyatında daha bir mühüm dönüş nöqtəsi ilə
  qarşılaşırıq. Gəlin xatırlayaq ki, O, Çarmıxa çəkilmək üçün Yerusəlimə
  getməyə hazırlaşırdı. O, şagirdlərindən «Sizcə, mən Kiməm?» soruşanda,
  biz artıq Onun həyatının ən mühüm məqamlarından birini nəzərdən
  keçirdik. Burada isə İsanın heç vaxt Özü etməyə cəsarət etməyəcəyi bir
  şey var idi: O, Allahın razılığı olmadan heç vaxt bir addım atmazdı. Bu
  epizodda biz görürük ki, O, Atadan gözlədiyi həmin razılığı aldı.</p>
<p>Biz İsanın görünüşünün dəyişdiyi dağda əslində nə baş verdiyini
  bilmirik. Bildiyimiz yalnız odur ki, orada, həqiqətən, heyrətamiz bir
  şey baş vermişdi. İsa həyatında həlledici addım atmaq üçün Allahın
  razılığını almaqdan ötrü həmin dağa çıxdı. Orada Musa peyğəmbərlə İlyas
  peyğəmbər Ona göründülər. Musa peyğəmbər İsrailin ən böyük
  qanunvericisi, İlyas peyğəmbər isə peyğəmbərlərin ən böyüyü idi. Budur,
  İsrailin həyatında, düşüncəsində və imanında mühüm rol oynayan ən böyük
  şəxsiyyətlər İsanın qərarını bəyəndilər və Ona «Cəsarətli ol»
  dedilər.</p>
<p>İndi İsa rahat Yerusəlimə gedə bilərdi. O əmin oldu ki, ən azı kiçik
  bir şagird qrupu Onun Kim olduğunu bilir. O əmin oldu ki, İsrailin
  tarixi boyunca peyğəmbərlərin dedikləri və xalqın ümidi Yerusəlimdə
  gerçəkləşəcək. O əmin oldu ki, Allah Onun əməllərini bəyəndi.</p>
<p>Bu hissədə mənalı bir ifadə var. Orada üç həvari haqqında deyilir ki,
  onlar «yuxudan ayılanda İsanın ehtişamını ... gördülər».</p>
<p>1) Həyatda çox şey gözümüzdən qaça bilir, çünki zehnimiz yatır. Bunun
  da müəyyən səbəbləri var.</p>
<p>a) <em>Xəbərdarlıq</em>. Bizim beynimiz öz təsəvvürlərimizlə və ya
  fikirlərimizlə o qədər məşğul olur ki, sanki beynimiz üçün başqa heç nə
  mövcud deyil. Yenilik çoxdandır ki, qapını döyür, biz isə yatmış adamlar
  kimi, nə eşidir, nə də oyanırıq.</p>
<p>b) Zehnin <em>durğunluğu</em>. İnsanların əksəriyyəti, sadəcə olaraq,
  stress düşüncəsini rədd edir. Platon deyirdi: «Tədqiq edilməmiş həyatı
  yaşamağa dəyməz». Bəs bizim aramızdan kim həyatın problemləri haqqında
  düşünüb, sonra da onları diqqətlə və sona qədər ölçüb-biçir? Bir dəfə
  bir müdrik adam dünyanın imansızlıq problemlərindən əmma ilə danışan bir
  insan haqqında deyirdi ki, o, bu problemlərin dərinliyinə varıb onlarla
  mübarizə aparsaydı, yaxşı olardı. İnsanların zehni o qədər ləngdir ki,
  onlar hətta həyatın aktual problemlərindən qaçır və şübhələrini belə
  dilə gətirməkdən çəkinirlər.</p>
<p>c) <em>Rahatlığa can atmaq istəyi</em>. İnsanda rahatlığını pozan
  istənilən düşüncənin yaranmasına müqavimət göstərən bir növ qoruyucu
  mexanizm var. O, həyat gətirən hər düşüncəni o qədər inadla susdura
  bilir ki, sonda ağlı qəflət yuxusuna düşür.</p>
<p>2) Amma həyat düşüncəmizi oyadan təəssüratlarla doludur. Onların
  arasında...</p>
<p>a) <em>Kədər və çətinlik var</em>. Bir gün mükəmməl səsə malik olan,
  lakin mahnılarını yaşamayan gənc müğənni belə rəy eşitdi: «Əgər
  həyatınızda kədər yaşasanız, böyük müğənni olarsınız». Kədər bizi çox
  vaxt amansızcasına qəflət yuxusundan oyadır, lakin bu anı biz göz
  yaşları ilə dərindən duyur və özümüzü daha dəqiq ifadə edirik.</p>
<p>b) <em>Sevgi</em>. Robert Brauninqin iki sevgili haqqında belə bir
  hekayəsi var: oğlan qıza baxdı, qız da oğlana — «və birdən onlar
  ayıldılar». Əsl məhəbbət insanı oyadır və onun üçün əvvəllər xəyalına
  belə gətirmədiyi üfüqlər açır.</p>
<p>c) <em>Nəyəsə və ya kiməsə ehtiyac hissi</em>. İnsan həll olunmayan
  problemlə, qarşısıalınmaz imtahanla, cavabı olmayan sualla, çox çətin
  tapşırıqla qarşılaşmayana qədər gündəlik həyatını yarıyuxulu halda uzun
  illər yaşaya bilər. Belə məqamlarda insanın «göylərin ətəyindən yapışıb
  ağlamaq»dan başqa çarəsi qalmır. Bu ehtiyac insanı oyadır və onu Allaha
  tərəf yönəldir. Biz həmişə Allaha dua etməliyik: «Ya Rəbb, mənə oyaq
  qalmağa qüvvət ver ki, Səni həmişə eşidə bilim».</p>
<p><strong>37-45</strong></p>
<h2 id="cinə-tutulmuş-oğulun-sağalmasi-luka-937-45">CİNƏ TUTULMUŞ OĞULUN
  SAĞALMASI (Luka 9:37-45)</h2>
<p>İsa dağın zirvəsindən enər-enməz, yenidən insan qayğıları və kədəri
  ilə üzləşdi. İsanın şagirdlərinə üz tutmuş bir adam gəldi və onlardan
  cinə tutulmuş yeganə oğluna kömək etmələrini xahiş etdi. <em>42</em>-ci
  ayədə Luka məcazi sözdən istifadə edir. <em>Oğlan İsaya yaxınlaşarkən
    cin onu yerə atıb sarsıtdı</em>. Lukanın istifadə etdiyi söz rəqibini
  nokaut edən boksçuya və ya rəqibini yerə atan güləşçiyə aid edilir. Çox
  güman, uşağın qıcolmadan titrədiyini görən insanlarda riqqət hissi
  oyanmışdı, İsanın şagirdləri isə ona kömək etməkdə tamamilə aciz idilər.
  Lakin İsa gələndə, sakit halda və ustalıqla uşağı sağaltdı və atasına
  qaytardı.</p>
<p>Bu hadisədən iki həqiqət ortaya çıxır.</p>
<p>1) İsanın dağın zirvəsində görünüşünün dəyişməsi Onun həyatında vacib
  məqam idi, lakin bu, uzun çəkə bilməzdi. Əslində, nə dediyini bilməyən
  Peter dağda daha çox qalmaq istədi. O, həmin ehtişamda qalmaq üçün orada
  üç çardaq qurmaq istədi. Lakin dünyaya enməyə məcbur idilər. Həyatda
  bəzən elə anlar olur ki, onları uzatmaq istəyirik. Ancaq belə
  yüksəkliklərdən sonra biz yenidən mübarizəyə qayıtmalıyıq. Çünki bu kimi
  zirvələr bizə gündəlik həyatda güc verir.</p>
<p>Karmel dağında Baal peyğəmbərləri ilə böyük mübarizədən sonra
  İzevelin hədələrini eşidən İlyas peyğəmbər səhraya qaçdı və süpürgə
  ağacının altında uzanıb yuxuya getdi. Orada Rəbbin mələyi onun üçün iki
  dəfə yemək hazırladı. Sonra belə bir ifadə gəlir: «O qalxdı və
  yeyib-içdi. Yeməyin gücü ilə qırx gün-qırx gecə Allahın dağı Xorevə
  qədər getdi» (<em>1 Padşahlar 19:8</em>). Dağın zirvəsinə Allahın
  hüzurunda qalmaq üçün deyil, orada aldığımız gücü günlərlə davam etdirə
  bilməyimiz üçün qalxmalıyıq. Böyük tədqiqatçı Kapitan Skottun haqqında
  deyirdilər ki, o, xəyalpərəst və praktikliyin qəribə birləşməsini təmsil
  edir. Üstəlik, xəyal qurduqdan sonra o özünü praktik tərəfdən
  göstərirdi. Dağın zirvəsində daim qalmaq mümkün deyil, amma bu təcrübə
  olmadan həyat uğursuz olur.</p>
<p>2) İsanın uğuru burada olduğu qədər heç bir yerdə belə aydın təsvir
  edilməyib. O, dağdan enəndə vəziyyət ümidsiz görünürdü. Sanki insanlar
  nə edəcəklərini bilmədiklərinə görə ora-bura vurnuxurdular. Onun
  şagirdləri gücsüz və çaşqınlıq içində idilər. Oğlanın atası məyus
  olmuşdu və üzülürdü. Belə bir çaşqınlıq içində İsa peyda oldu. O, dərhal
  vəziyyəti əlinə aldı və nizamsızlıq əvəzinə rahatlıq gəldi. Bəzən bizə
  də elə gəlir ki, vəziyyət ümidsizdir, sanki heç nə etmək mümkün deyil,
  hər şey əlimizdən sürüşüb gedir. Yalnız həyatımızın Ağası Özünə xas olan
  səlahiyyətlə həyatı sakit şəkildə idarə etməyə qadirdir.</p>
<p>3) Sonda yenə də hadisə İsanın Çarmıxa çəkilməsi ilə başa çatır.
  Burada O, qələbə qazandı, cinlərə üstün gəldi və insanların təxəyyülünü
  heyrətləndirdi. Onlar İsanı Padşah elan etməyə hazırlaşarkən, İsa onlara
  dedi ki, qurban olmağa gedir. Əslində, məşhurluq yolu ilə getmək Onun
  üçün asan olardı. Lakin İsa Öz böyüklüyünə görə bu yolu rədd etdi və
  Çarmıxa çəkilməyi seçdi. O, başqalarını daşımağa çağırdığı Çarmıxdan
  yayınmağı ağlına belə gətirmədi.</p>
<p><strong>46-48</strong></p>
<h2 id="böyüklük-luka-946-48">BÖYÜKLÜK (Luka 9:46-48)</h2>
<p>Şagirdlər İsanın təbliğ etdiyi Allahın Padşahlığını yer üzündəki
  padşahlıq kimi təsəvvür etdikləri üçün onların arasında ən yüksək vəzifə
  uğrunda rəqabət gedirdi. Bir zamanlar benediktinli rahib Beda demişdi
  ki, İsanın şagirdləri arasında bu çəkişmə Onun Peter, Yəhya və Yaqubu
  Özü ilə dağın başına aparması və bununla da başqalarında qısqanclıq
  oyatması ilə yaranmışdı.</p>
<p>İsa onların ürəklərində nə baş verdiyini bilirdi. O, bir uşağı
  götürüb yanına, ən şərəfli yerə qoydu. İsa dedi ki, bu uşağı qəbul edən
  Onu qəbul etmiş olur, kim Onu qəbul edirsə, Allahı qəbul etmiş olur.
  Görəsən, bu sözlərin mənası nə deməkdir? İsanın şagirdləri Onun seçilmiş
  davamçıları idilər. Bu uşağın isə nə fəxri, nə də rəsmi vəzifəsi vardı.
  İsa şagirdlərinə demək istəyirdi ki, əgər onlar insanların gözündə
  əhəmiyyət kəsb etməyən kəsləri fədakarlıqla sevməyə və həyatlarını
  onlara xidmət etməyə həsr etməyə hazırdılarsa, onda Ona və Allaha xidmət
  etmiş olacaqlar. Əgər onlar bu kimi əhəmiyyətsiz görünən işləri yerinə
  yetirərək yaşamağa hazırdılarsa, dünyanın əzəmətinə və izzətinə can
  atmaqdan imtina edirlərsə, o zaman Allahın nəzərində böyük olacaqlar.
  Axı insanlar Allaha müxtəlif niyyətlə xidmət edir:</p>
<p>1) Bəziləri çağırış <em>qazanmaq üçün</em> xidmət edir. İngilis
  yazıçısı Arçibald Kronin həkim işləyərkən tanış olduğu bir tibb
  bacısından bəhs edir. İyirmi il ərzində o, iyirmi kilometrlik əraziyə
  baxırdı. Kronin deyir: «Mən onun sakitliyinə, möhkəmliyinə və ruh
  yüksəkliyinə heyran olurdum». O, bir dəfə də olsun gecə vaxtı işə təcili
  çağırılmasından imtina etməmişdi. Əməkhaqqısı isə çox aşağı idi.</p>
<p>Bir dəfə gecə, xüsusilə gərgin iş günündən sonra, mən ona dedim:</p>
<ul>
  <li>
    <p>Qulaq asın, nəyə görə siz özünüzə daha böyük maaş tələb
      etmirsiniz? Allah şahiddir, siz buna layiqsiniz.</p>
  </li>
  <li>
    <p>Əgər Allah buna şahiddirsə, bundan başqa mənə heç nə lazım
      deyil.</p>
  </li>
</ul>
<p>O, insanlara deyil, Allaha xidmət edirdi.</p>
<p>Əgər biz Allaha xidmət ediriksə, deməli, ən son düşündüyümüz şey
  nüfuz olmalıdır. Çünki ən böyük yaxşılıqlar etsək belə, bu Onun üçün
  kifayət deyil.</p>
<p>2) Başqaları <em>vəzifə</em> <em>xatirinə</em> xidmət edir. İmanlı
  Cəmiyyətində hər hansı bir tapşırıq və ya vəzifə almış şəxs buna şərəf
  kimi yox, məsuliyyət kimi baxmalıdır. Ancaq təəssüf ki, imanlı
  cəmiyyətində çoxları kimə xidmət etdiklərini yox, özləri haqqında daha
  çox düşünürlər. Britaniyanın baş nazirlərindən biri vəzifəyə təyin
  olması münasibəti ilə təbrikləri qəbul edərkən belə demişdi: «Mənə sizin
  təbrikləriniz yox, dualarınız lazımdır». Vəzifəyə sahib olmaq şərəf
  deyil, xidmət üçün seçilmək deməkdir.</p>
<p>3) Bundan başqa, adamlar <em>şöhrət qazanmaq xatirinə</em> xidmət
  edirlər. Bir çoxları insanların onlara təşəkkür etdiyi və ya
  təriflədiyi, onların xidməti və ya səxavəti hamıya məlum olduğu müddətcə
  səylə xidmət etməyə və ya qurban verməyə hazırdır. İsa Məsih isə birbaşa
  deyir: «Qoy sağ əlinin nə etdiyini sol əlin bilməsin». Əgər biz yalnız
  şəxsi mənfəətimiz üçün veririksə, deməli, xeyirxah işin böyük hissəsi
  puç olub.</p>
<p><strong>49-56</strong></p>
<h2 id="tolerantliqla-bağli-iki-dərs-luka-949-56">TOLERANTLIQLA BAĞLI
  İKİ DƏRS (Luka 9:49-56)</h2>
<p>Qarşımızda tolerantlıqla bağlı iki dərs var. İsraildə cinləri qovmağı
  bacardıqlarını iddia edən çoxlu cindarlar var idi. Yəhya bu adamı rəqib
  kimi gördü və təbii olaraq, onu kənarlaşdırmağa çalışdı. Lakin İsa ona
  icazə vermədi.</p>
<p>Qalileyadan Yerusəlimə gedən birbaşa yol Samariyadan keçirdi,
  yəhudilərin çoxu bu yoldan çəkinirdi. Yəhudilərlə samariyalılar arasında
  əsrlər boyu çəkişmə mövcud olduğundan (<em>Yəhya 4:9</em>),
  samariyalılar öz torpaqlarından keçməyə çalışan zəvvarlara mane olmaq,
  hətta onlara zərər vermək üçün əllərindən gələni edirdilər. İsanın bu
  yolla Yerusəlimə getməyə qərar verməsi, doğrudan da, qəribə idi. Bundan
  daha qəribəsi Onun samariyalı kəndində qonaqpərvərliklə qarşılanmaq
  istəməsi idi. Belə etməklə O, yəhudilərlə düşmən kəsilən bir xalqa
  dostluq əlini uzatmış olurdu. Lakin samariyalılar nəinki Ona
  qonaqpərvərlik göstərdilər, həm də dostluq təklifini rədd etdilər.
  Şübhəsiz ki, Yaqubla Yəhya bu kəndi məhv etmək üçün göydən alov
  yağdırmaq təklif edərkən, tərifə layiq olduqlarını düşündülər. Ancaq İsa
  yenə də onlara icazə vermədi.</p>
<p>İsa, hər yerdə olduğu kimi, burada da şagirdlərinə səbirli olmağı
  öyrədir. Tolerantlıq müxtəlif səbəblərdən — itirilmiş bir fəzilətdir,
  lakin tolerantlığın mövcud olduğu yerdə, belə demək olarsa, yanlış
  motivasiya olur. İmanlı Cəmiyyətinin bütün nüfuzlu xidmətçiləri arasında
  Con Veslidən daha yaxşı tolerantlıq nümunəsi yoxdur. O deyirdi ki,
  «Kiməsə mənim fikrimdən fərqli fikirdə olmağı qadağan etmək — öz saçım
  olduğu halda başqasına parik taxmağı qadağan etməyə bənzəyir. Buna
  hüququm çatmır. Amma parikini çıxarıb onun tozunu düz üzümə silkələsə,
  ondan qısa zamanda qurtulmağı özümə borc biləcəyəm. Lakin mən çoxlarını
  Tanrının yalnız onların arasında olduğunu güman etməyə sövq edən ruhani
  dar düşüncədən, partiya qeyrətindən, axmaqlıqdan, pafoslu fanatizmdən
  çəkinməyə qərar verdim. Biz özümüz düşünürük və başqalarına da düşünməyi
  qadağan etmirik». Onun qardaşı Çarlzın oğlu Samuel katolik inancını
  qəbul edəndə, Vesli ona yazdı: «Hansı kilsədə olmağının — istər bunda,
  istərsə də başqasında — mənim üçün heç bir fərqi yoxdur. Sən bunda da, o
  birində də ya xilas ola, ya da lənətli ola bilərsən. Qorxduğum yalnız
  odur ki, göylərdən doğulmayasan». Metodistlər isə insanları «Kim Allahı
  sevirsə, gəlsin» sözləri ilə Rəbbin süfrəsində iştirak etməyə dəvət
  edirlər.</p>
<p>«Yalnız bizim inancımız və adətlərimiz doğrudur» fikri İmanlı
  Cəmiyyətinə daha çox bədbəxtlik gətirdi, nəinki başqa şeylər. Bir dəfə
  Oliver Kromvel barışmaz şotlandlara yazırdı: «Məsih naminə sizə
  yalvarıram, etiraf edin ki, siz də səhv edə bilərsiniz». T.R.Qlover isə
  belə məsəl çəkir: «Sənin etmək istədiyini başqası başqa cür edərdi. Bunu
  unutma».</p>
<p>Allaha aparan yollar çoxdur. Onun hər bir insanın ürəyinə özünəməxsus
  yanaşması var. Allah Özünü müxtəlif yollarla açır. Heç bir insan, heç
  bir imanlı cəmiyyəti Onun həqiqəti üzərində monopoliyaya malik
  deyil.</p>
<p>Amma o da vacibdir ki, bizim tolerantlığımız laqeydliyə deyil,
  sevgiyə əsaslanmalıdır. Avraam Linkoln düşmənlərinə qarşı çox yaxşı
  davrandığı üçün tənqid olunanda və ona düşmənlərini məhv etməlidir
  deyiləndə, Linkoln möhtəşəm bir cavab vermişdi: «Məgər düşmənlərimi
  dosta çevirəndə onları məhv etmirəmmi?» İnsan fikirlərində yanılırsa
  belə, onu düşmən hesab etmək, onunla mübarizə aparmaq yersizdir. Onu
  məhəbbətlə haqq yoluna yönəldilməsi lazım olan itmiş qardaş kimi qəbul
  etmək lazımdır.</p>
<p><strong>57-62</strong></p>
<h2 id="isanin-səmimiyyəti-luka-957-62">İSANIN SƏMİMİYYƏTİ (Luka
  9:57-62)</h2>
<p>Qarşımızda İsanın ardınca getmək istədiklərini iddia edən üç
  iddiaçıya Onun söylədiyi sözlər durur.</p>
<p>1) Onlardan birincisinə İsa belə nəsihət verdi: «Mənim ardımca
  getməzdən əvvəl hər şeyi ölçüb-biç». Heç kim kimisə ittiham etməməlidir
  ki, onu aldadıb İsanı izləməyə vadar etdilər. Biz hətta deyə bilərik ki,
  insanlar özlərinə qarşı ən yüksək tələblər qoyanda İsa onları
  tərifləyir. Bəlkə də biz «imanlı cəmiyyətinə mənsub olmaq elə də
  əhəmiyyətli deyil» anlayışı ilə mübarizə aparmamaqla ona böyük ziyan
  vurmuşuq. Ancaq bunun əhəmiyyətli bir fərqinin olduğunu da söyləməliyik.
  Bəlkə də biz az olacağıq, amma cəmiyyətə gələnlər Məsihə əsl sadiq
  olanlar olacaq.</p>
<p>2) İsanın ikinci iddiaçıya dediyi sözlər sərt səslənir, lakin onları
  belə şərh etmək olmaz. Çox güman, həmin adamın atası ölməmişdi, onun
  ölməyinə hələ çox var idi. Yəqin o, «atamın ölümündən sonra Sənin
  ardınca gedəcəyəm» demək istədi. Şərqdə xidmət edən bir ingilis məmuru
  Oksford və ya Kembricdə oxumaq üçün təqaüd təklifi alan istedadlı gənc
  bir ərəbdən danışırdı. Gənc bu təklifə belə cavab vermişdi: «Atamı dəfn
  edəndən sonra oraya gedəcəyəm». Onun atasının isə qırxa yaxın yaşı
  vardı.</p>
<p>İsa demək istəyirdi ki, hər şey öz vaxtında edilməlidir. Əgər fürsət
  əldən verilsə, çox güman, bu iş heç vaxt görülməyəcək. Bu adam üçün
  ruhani cəhətdən qısır mühitindən xilas olmaq asan deyildi. Əgər o, bu
  imkanı əldən versə, onda heç vaxt oradan qopa bilməyəcək.</p>
<p>Psixoloqlar deyirlər ki, əgər nəcib hisslər vaxtında əməldə özünü
  büruzə verməsə, onların nə vaxtsa əməldə özünü göstərməsi ehtimalı
  azdır. Hiss hərəkəti əvəz edir. Məsələn, belə bir misal çəkək: tutaq ki,
  ürəyimiz bizə başsağlığı, minnətdarlıq və ya təbrik məktubu yazmağı
  deyir. Əgər bu iş sabaha saxlanılsa, çox güman, məktub heç vaxt
  yazılmayacaq. Ürəklərimiz təsirlənəndə, İsa bizi hərəkətə keçməyə təşviq
  edir.</p>
<p>3) İsanın üçüncü şəxsə verdiyi cavabda heç kimin inkar edə
  bilməyəcəyi bir həqiqət var. Heç bir əkinçi geriyə baxa-baxa düz şırım
  şumlaya bilməz. Bəzi insanların ürəyi keçmişdə qalır. Onlar keçmiş
  illərə baxa-baxa, keçmişin qızıl günlərini həsrətlə xatırlaya-xatırlaya
  irəli getməyə çalışırlar. Böyük vaiz Vatkinson nəql edir ki, bir dəfə
  dəniz sahilində nəvəsi ilə gəzişərkən qoca bir keşiş onlara yaxınlaşır.
  Qocanın əhvalı pis idi, bundan başqa, bu qədər dərdin içində onu
  yüngülcə gün də vurmuşdu. Uşaq onların söhbətinə qulaq asırdı, amma onu
  düzgün başa düşmürdü. Qoca ilə vidalaşandan sonra uşaq Vatkinsona dedi:
  «Baba! Ümid edirəm ki, sən heç vaxt qürubdan əziyyət çəkməyəcəksən».
  Məsihçi qüruba doğru yox, sübh çağına doğru gedir. Allahın Padşahlığının
  parolu «Geri!» deyil, «İrəli!»dir. İsa üçüncü yol yoldaşına «ardımca
  gəl!» demədi, ona «geri qayıt!» dedi. Bununla İsa ona «Mən ləng xidməti
  qəbul etmirəm» demək istədi və sərbəst qərar verməkdə onu rahat
  buraxdı.</p>
