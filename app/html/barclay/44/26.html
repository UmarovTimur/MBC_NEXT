<h1>26-cı fəsil</h1>
<p><strong>1-11</strong></p>
<h2 id="imanlinin-müdafiəsi-həvarilərin-işləri-261-11">İMANLININ
  MÜDAFİƏSİ (Həvarilərin işləri 26:1-11)</h2>
<p>Əhdi-Cədidin qeyri-adi cəhəti ondan ibarətdir ki, ilk məsihçi
  cəmiyyətinin böyük liderləri bir vaxtlar kim olduqları barədə
  danışmaqdan çəkinmirdilər. Burada, valinin hüzurunda Paul etiraf edir
  ki, vaxtilə bütün dünyada məsihçilərin kökünü kəsməyə çalışıb.</p>
<p>Məşhur müjdəçi Braunlou Nort gəncliyində məsihçi idealından çox uzaq
  bir həyat sürürdü. Günlərin bir günü təbliğ etmək üçün kafedraya çıxanda
  bir məktub aldı. Məktubun müəllifi yazırdı ki, Braunlounun məsihçi
  olmamışdan öncə etdiyi biabırçı hərəkətlərə dair onda sübutlar var.
  Müəllif daha sonra Braunlounu onun xidmətini pozmaq və bütün imanlılara
  onun etdiyi günahlar barədə məlumat verməklə hədələyirdi. Braunlou
  məktubu açıb kafedradan camaata oxumağa başladı. O, törətdiyi günah
  haqqında danışdı, sonda əlavə etdi ki, Məsih onu yenidən doğuzdurub
  təzələməklə onu başqa bir insan etdi. Məsih hər bir insanı dəyişə bilər.
  Braunlou öz rüsvayçılığını Məsihin izzətinin sübutuna çevirdi.</p>
<p>Denni qeyd edirdi ki, məsihçiliyin əsas vəzifəsi pis adamları
  xeyirxah adamlara çevirməkdir. Həqiqi məsihçilər özlərini Məsihin
  gücünün canlı nümunəsi kimi göstərməkdən heç vaxt çəkinməyiblər. Düzdür,
  insan heç vaxt <em>özünü</em> dəyişə bilməz. Lakin bu da həqiqətdir ki,
  insanın bacarmadığı şeyi İsa Məsih edəcək.</p>
<p>Bu hissədə Paul vurğulayır ki, onun təbliğinin mərkəzində ölülərdən
  dirilmə dayanır. O, yaşayan və ölən bir insan haqqında deyil, izzətdə
  yaşayan və əbədi Olan bir İnsan haqqında şəhadət edir. Paul üçün Pasxa
  bayramının hər günü Məsihin dirilməsi günüdür.</p>
<p><strong>12-18</strong></p>
<h2 id="itaətli-qul-həvarilərin-işləri-2612-18">İTAƏTLİ QUL (Həvarilərin
  işləri 26:12-18)</h2>
<p>Bu, çox maraqlı hissədir.</p>
<p>1) Yunanca <em>apostolos</em> sözü <em>hamıdan</em> <em>qabağa
    göndərilən</em> adam deməkdir. Məsələn, səfir <em>apostolos</em> və ya
  <em>həvaridir</em>. Maraqlıdır ki, Ali Şuranın elçisi də Ali Şuranın
  <em>həvarisi</em> adlanırdı. Bu o deməkdir ki, Paul səfərinə Ali Şuranın
  həvarisi kimi başlayıb, onu Məsihin həvarisi kimi başa vurdu.
</p>
<p>2) Paul tələsirdi və günorta saatlarında yoluna davam etdi. Adətən,
  tələsməyən səyahətçi dincəlmək üçün dayanıb günorta istisinin keçməsini
  gözləyərdi. Buradan görürük ki, Paul məsihçiləri təqib etməkdən ötrü çox
  tələsirdi. Çox güman, o, ürəyində oyanan şübhələri zorakılıqla boğmağa
  çalışırdı.</p>
<p>3) Dirilmiş Məsih Paula dedi ki, bizin ucuna təpik vurmaq ona zərər
  verər. Cavan öküzü birinci dəfə boyunduruğa salanda, o, boyunduruqdan
  qurtulmağa çalışır. Əgər öküz təkəlli şuma bağlanırdısa, şumçu o biri
  əli ilə ucu iti olan çubuğu buğanın arxa ayaqlarının yanında tuturdu.
  Hər dəfə öküz arxa ayaqları ilə təpikləyəndə, ayağı iti çubuğa batırdı.
  Əgər öküz arabaya bağlanırdısa, onda arabanın qarşısına tikanlı taxta
  bağlanırdı. Öküz təpikləşəndə, iti taxta onu yaralayırdı. Beləcə cavan
  öküzü əhliləşdirirdilər. Paul da itaət etməyi belə öyrənməli oldu.</p>
<p><em>17</em> və <em>18</em>-ci ayələr Məsihin insanlar üçün
  etdiklərinin nəticələrini göstərir:</p>
<p>a) <em>İsa onların gözlərini açır</em>. İnsan Məsihə üz tutanda,
  əvvəllər görmədiyi şeyləri görməyə başlayır.</p>
<p>b) <em>İsa onları zülmətdən nura gətirir</em>. İnsan Məsihlə
  görüşməyənə qədər, sanki yanlış yolda gəzir. Məsihlə görüşəndə ​​isə Onun
  nuru insanı bürüyür və insan işıqlı yol ilə addımlayır.</p>
<p>c) <em>Məsih onları şeytanın hakimiyyətindən Allaha tərəf
    döndərir</em>. Bundan əvvəl insan şərin təsiri altında yaşayırdı. İndi
  isə Allahın hər şeyə qalib gələn qüdrəti ona xeyirxahlıqda yaşamaq
  imkanı verir.</p>
<p>d) <em>Onlar Məsihə iman etməklə günahlarının bağışlanmasına və
    təqdis olunanlar arasında irsə nail olurlar</em>. Keçmiş günahlara görə
  artıq cəza yoxdur; gələcək həyat təmizlənib dəyişilmişdir.</p>
<p><strong>19-23</strong></p>
<h2 id="missiya-qəbul-edildi-həvarilərin-işləri-2619-23">MİSSİYA QƏBUL
  EDİLDİ (Həvarilərin işləri 26:19-23)</h2>
<p>Burada Paul öz vəzinin mahiyyətini gözəl şəkildə xülasə edir:</p>
<p>1) <em>O, insanları tövbəyə çağırdı</em>. Müqəddəs Kitabda tövbə
  etmək kimi tərcümə olunan yunan sözü, hərfi mənada <em>niyyətlərini
    dəyişmək</em> deməkdir. Tövbə etmək — yanlış həyat tərzi keçirdiyimizi
  dərk etmək və tamamilə yeni dəyər sistemini qəbul etmək deməkdir. Tövbə
  iki addımdan ibarətdir: əvvəlki həyatımıza görə <em>peşman olmaq</em> və
  Allahın lütfü ilə dəyişmək niyyəti.</p>
<p>2) <em>O, insanları Allaha tərəf dönməyə çağırdı</em>. Çox vaxt biz
  Allahdan üz döndəririk: bəzən bu, qeyri-ciddilikdən, bəzən də qəlbimizin
  qaranlıq künclərinə varanda bilərəkdən baş verir. Ancaq hər bir halda,
  Paul bizi həyatımızda heç bir məna kəsb etməyən Allahı həyatımızın
  əsasına çevirməyə çağırır.</p>
<p>3) <em>O, insanları tövbəyə layiq işlər görməyə çağırır.</em> Həqiqi
  tövbənin sübutu insanın həyat tərzidir. Amma tövbəyə layiq səmərə təkcə
  insan həyatının yeni qanunlarla tənzimlənməsinin nəticəsi deyil,
  <em>yeni sevginin</em> nəticəsidir. İsa Məsihdə Allahın məhəbbətini dərk
  edən insan bilir ki, günah etməklə nəinki Allahın qanunlarını pozur, həm
  də Onun ürəyini yaralayır.
</p>
<p><strong>24-32</strong></p>
<h2 id="valinin-təsirlənməsi-həvarilərin-işləri-2624-32">VALİNİN
  TƏSİRLƏNMƏSİ (Həvarilərin işləri 26:24-32)</h2>
<p>Bu hissədə deyilənlərdən daha təsiredici bu sözlərin arxasında hiss
  olunan ab-havadır. Paul məhbus idi, həmin anda, özünün dediyi kimi,
  əl-qolu qandallanmışdı. Bununla belə, bu sözlər Paulun onların arasında
  əsas fiqur olması ilə bağlı aydın təəssürat yaradır. Fest onunla
  cinayətkar kimi danışmır. Şübhəsiz ki, o, Paulun tərcümeyi-halından onun
  savadlı bir ravvin olduğunu bilirdi. Təbii ki, o, Paulun ilk məsihçi
  kitabları — papirus tumarları və perqamentdəki əlyazmalarla dolu otağını
  görmüşdü. Mühakimə olunan daha çox Paula qulaq asan Aqrippa idi, nəinki
  ​​Paul. Sonda hətta qəzəbli əyanlar Paulu Romaya və ya başqa yerə mühakimə
  olunmağa göndərmək üçün heç bir səbəb görmür. Paulda onun başını
  başqalarından uca edən qüdrət var idi. Allahın qüdrəti yunan dilində
  «dinamit» mənasını verən <em>dunamis</em> sözü ilə ifadə olunur.
  Ölülərdən dirilmiş Məsihin yanında olan insan heç kimdən qorxmur.</p>
