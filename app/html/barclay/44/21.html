<h1>21-ci fəsil</h1>
<p><strong>1-16</strong></p>
<h2 id="dayanmadan-irəli-həvarilərin-işləri-211-16">DAYANMADAN İRƏLİ
  (Həvarilərin işləri 21:1-16)</h2>
<p>Bu hissdə hekayənin tempi sürətlənir. Paul Yerusəlimə yaxınlaşdıqca
  fırtınanın yaxınlaşması da hiss olunur. İki məqam açıq-aydın
  görünür:</p>
<p>1) Paul onu Yerusəlimdə nəyin gözləməyindən asılı olmayaraq, ora
  getməkdə qətiyyətli idi. Surdakı şagirdlərin və Qeysəriyyədə Aqab
  peyğəmbərin xəbərdarlıqları açıq-aydın şəkildə fəlakətdən xəbər verirdi.
  Lakin Paulu seçdiyi yoldan heç nə döndərə bilməzdi. İspaniya vətəndaş
  müharibəsi zamanı mühasirəyə alınmış şəhərlərdən birinin qarnizonu
  təslim olmağa hazır idi, amma şəhərin müdafiəçilərindən biri dedi: «Diz
  üstə yaşamaqdansa, ayaq üstə ölməyi üstün tuturam». Paul məhz belə
  düşünürdü.</p>
<p>2) Maraqlıdır ki, Paul hara gedirdisə, onu məsihçi icması
  qarşılayırdı. Əgər Paulun dövründə bu, belə idisə, bizim dövrümüzdə daha
  çox tətbiq olunur. İmanlı Cəmiyyətinə mənsub olan insanın ən böyük
  imtiyazlarından biri odur ki, o, hara getsə, qoşula biləcəyi həmfikir
  insanlardan ibarət bir cəmiyyət tapır. İmanlı Cəmiyyətinin böyük
  ailəsinə mənsub olan insanın bütün dünyada dostları var. Aqab peyğəmbər
  maraqlı insandır. Yəhudi peyğəmbərlərinin özünəməxsus bir adəti var idi:
  əgər sözlər peyğəmbərliyin mənasını kifayət qədər aydın şəkildə ifadə
  etmirdisə, onu hərəkətlə təqdim edirdilər. Əhdi-Ətiqdə bunun çoxlu
  nümunələri var (<em>Yeşaya 20:3.4; Yeremya 13:1-11; 27.2; Yezekel 4;
    5:1-4; 1Padşahlar 11:29-31</em>).</p>
<p><strong>17-26</strong></p>
<h2 id="yerusəlimdə-güzəşt-həvarilərin-işləri-2117-26">YERUSƏLİMDƏ
  GÜZƏŞT (Həvarilərin işləri 21:17-26)</h2>
<p>Paul Yerusəlimə gələndə İmanlı Cəmiyyəti bir problemlə üzləşdi:
  Yerusəlimdəki imanlı cəmiyyətinin rəhbərləri inandılar ki, Allah Paulun
  həyatında, həqiqətən, böyük işlər görüb. Lakin Yerusəlimdə belə bir
  şayiə yayılmışdı ki, guya Paul yəhudiləri Qanundan və əcdadlarının
  imanından dönməyə çağırır. Amma Paul bunu heç vaxt etməmişdi. Düzdür, o,
  yəhudi qanunlarının bütpərəstlər üçün məcburi olmadığını deyirdi. Ancaq
  heç vaxt yəhudiləri əcdadlarının adətlərindən döndərməyə çalışmamışdı.
  İmanlı Cəmiyyətinin rəhbərləri Paulun yəhudi adət-ənənələrinə
  sadiqliyini sübut edə biləcək bir yol tapdılar. İcmada nəziri əhdini
  boynuna götürən dörd adam var idi. Həmin nəziri əhdi Allahın
  xeyirxahlığına minnətdarlıq əlaməti olaraq verilirdi. Bu əhdə əsasən
  otuz gün ərzində ətdən və şərabdan imtina edilir, saç kəsilmirdi. Bəzən
  əhdin sonuncu yeddi günü Məbəddə keçirilirdi. Bundan sonra müəyyən
  qurbanlar təqdim edilməli idi: günah qurbanı — birillik quzu, ünsiyyət
  qurbanı — qoç, taxıl təqdimi — buğda unundan hazırlanmış və yağda bişmiş
  bir səbət mayasız çörək, yandırma qurbanı və içmə təqdimi. Sonda
  təqdimlərlə birlikdə saçlar kəsilib, qurbangahda yandırılmalı idi. Bütün
  bunlar böyük xərc tələb edirdi. İnsan işini bir kənara qoyub, qurban
  üçün hər şeyi almalı olurdu. Belə bir nəziri əhdi çoxları üçün əlçatmaz
  idi. Ona görə də imkanlı şəxs belə bir nəziri əhdi edən adamın
  xərclərini üzərinə götürürdüsə, bu, Allaha məqbul sayılırdı. Pauldan
  dörd nəfərin nəziri əhdinin xərclərini ödəməyi xahiş etdilər, o da
  razılaşdı. Bununla o, hamıya göstərə bildi ki, Qanuna əməl edir.</p>
<p>Lakin bütün bunlar, şübhəsiz ki, Paulun xoşuna gəlmirdi. Onun üçün
  belə adətlər mənasını itirmişdi. Yalnız əsl böyük insan öz istək və
  fikirlərini İmanlı Cəmiyyətinin işinə tabe etdirə bilər. Bəzən güzəştə
  getmək zəifliyin yox, qüdrətin əlamətidir.</p>
<p><strong>27-36</strong></p>
<h2 id="böhtan-dolu-ittihamlar-həvarilərin-işləri-2127-36">BÖHTAN DOLU
  İTTİHAMLAR (Həvarilərin işləri 21:27-36)</h2>
<p>Amma elə oldu ki, güzəştə getmək problemə səbəb oldu. Əllinci gün
  bayramı idi. Yerusəlimə dünyanın hər yerindən yəhudilər toplaşmışdılar
  və orada Asiyadan olan yəhudilər də var idi. Onlar Paulun onlara necə
  səmərəli xidmət etdiyini bilirdilər. Onlar Paulu şəhərdə Trofimlə
  birlikdə görmüşdülər. Çox güman, onlar Trofimi tanıyırdılar. Nəziri
  əhdindən irəli gələn problemlər Pauldan tez-tez Məbədə getməyi tələb
  edirdi. Yəhudilər elə zənn etdilər ki, Paul Trofimi özü ilə Məbədə
  aparır. Trofim isə bütpərəst idi və bütpərəstlərin Məbədi ziyarət etməsi
  ağır cinayət sayılırdı. Yəhudiliyi qəbul edən bütpərəstlər yalnız
  bütpərəstlər üçün olan həyətə girə bilərdilər; bütpərəstlərin həyətini
  qadınların həyətindən ayıran səddə üzərində belə yazılmış lövhələr var
  idi: «Heç bir əcnəbi Məbədin ətrafındakı hasarın o tərəfinə keçə bilməz.
  Bu qaydanın pozulmasına görə ölüm cəzasının məsuliyyətini həmin şəxs özü
  daşısın». Hətta romalılar bu xəbərdarlığa o qədər ciddi yanaşırdılar ki,
  yəhudilərə bu cinayətə görə ölüm cəzası təyin etmək və həyata keçirmək
  hüququ vermişdilər. Asiyadan gələn yəhudilər isə Paulu Qanunu pozmaqda,
  seçilmiş xalqı təhqir etməkdə və Məbədi murdarlamaqda ittiham etdilər.
  Onlar kütləni məhkəməsiz cəzalandırmaya və Paulu öldürməyə
  qızışdırdılar. Məbədin şimal-qərb küncündə Böyük Hirod tərəfindən
  tikilmiş Antoni Qülləsi yerləşirdi. Böyük bayram günlərində gərgin
  şəraitdə hər an iğtişaş yaranacağını gözə alaraq, həmin sarayda min
  döyüşçüdən ibarət bir koqorta yerləşdirilmişdi. Roma hökuməti mülki
  qaydaya hörmət etməyi tələb edirdi və üsyanı həm onu ​​qaldıran əhalinin,
  həm də buna icazə verən hərbi komandanlığın bağışlanmaz cinayəti hesab
  edirdi. Baş komandan camaat arasında iğtişaş yarandığını eşidib
  əsgərlərlə gəldi. Paulun təhlükəsizliyi üçün o, həbs edildi. Onun hər
  qolu Roma əsgərinə zəncirləndi. Yaranan hay-küydə minbaşı Paulun
  günahına dair həyəcanlı izdihamdan əsaslandırılmış sübut əldə edə
  bilmədi. Paul qəzəbli izdihamın arasından qalaya aparıldı. Bu vaxtadək
  Paul heç vaxt ölümə bu qədər yaxın olmamışdı. Onu qərəzsiz Roma ədaləti
  xilas etdi.</p>
<p><strong>37-40</strong></p>
<h2 id="qəzəbli-izdihamin-önündə-həvarilərin-işləri-2137-40">QƏZƏBLİ
  İZDİHAMIN ÖNÜNDƏ (Həvarilərin işləri 21:37-40) </h2>
<p>Antoni Qülləsi Məbədin daxili həyətlərinə şimal və qərb tərəfdən iki
  pilləkənlə bağlanırdı. Əsgərlər izdihamın arasından öz kazarmalarına
  gedəndə Paul heyrətamiz bir təklif etdi. O, minbaşıdan camaatla
  danışmağa icazə verməsini xahiş etdi. Paul bununla izdihamın gözünün
  içinə baxmağı lazım bildi. Minbaşı kütlənin öldürmək istədiyi adamın
  yunanca yaxşı danışdığını eşidəndə təəccübləndi. Təxminən eramızın 54-cü
  ilində bir misirli sadəlövh insanlardan ibarət izdihamı Zeytun dağına
  apardı və onlara şəhərin divarlarının uçacağını vəd etdi. Romalılar
  misirlinin ardıcıllarının öhdəsindən tez gəldilər, lakin misirlinin özü
  yoxa çıxdı. Minbaşı Paulu geri qayıdan üsyançı misirli zənn etdi. Həmin
  misirlinin davamçıları vətənlərinin azadlığı uğrunda fəaliyyətlərini
  terror üzərində quran millətçilər idi. Onları «xəncərdar», «xəncər
  çəkənlər» adlandırırdılar, çünki paltarlarının altında xəncər
  gəzdirirdilər. Onlar izdihamın içində gəzişir, fürsət düşən kimi hücum
  edirdilər. Paul özünü təqdim edəndə, minbaşı başa düşdü ki, Paul hər kim
  olsa da, üsyançı qatil deyil. Buna görə ona danışmağa icazə verdi.
  Danışmağa hazırlaşarkən Paul camaata işarə edərək susmağı xahiş etdi.
  Təəccüblüsü odur ki, izdihama tam sükut çökdü. Paulu öldürməyə hazır
  olan kütlənin susqunluğu Paulun şəxsiyyətinin insanlarda yaratdığı
  təəssüratı göstərir. Əhdi-Cədidin heç bir yerində onun şəxsiyyəti bu
  qədər aydın açıqlanmır. Həmin anda Allahın Qüdrəti Paula rəhbərlik
  edirdi.</p>
