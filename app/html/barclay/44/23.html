<h1>23-cü fəsil</h1>
<p><strong>1-10</strong></p>
<h2 id="paulun-strategiyasi-həvarilərin-işləri-231-10">PAULUN
  STRATEGİYASI (Həvarilərin işləri 23:1-10)</h2>
<p>Ali Şuranın önündə Paul cəsarətlə danışırdı. O, yaxşı bilirdi ki,
  geriyə yol yoxdur. Hətta çıxışının lap əvvəlində sanki meydan oxuyurdu.
  Ali Şuraya <em>qardaşlar</em> deyə xitab etmək — özünü onlarla eyni
  səviyyəyə qoymaq demək idi. Adətən, Ali Şuraya müraciət belə olmalı idi:
  «Hörmətli İsrail başçıları və ağsaqqalları». Baş kahin Paulun ağzından
  vurulmasını əmr edəndə, o, «Yəhudinin yanağına vuran Rəbbin izzətinə
  zərbə vurur» Qanununu pozmuş oldu. Paul dərhal baş kahinə hücum edərək
  onu üzü ağardılan divar adlandırdı. Ölüyə toxunan yəhudi murdar
  sayılırdı. Buna görə də qəbirləri ağardırdılar ki, heç kim təsadüfən
  onlara toxunmasın. Mahiyyət etibarı ilə, Paul baş kahini üzü ağardılmış
  qəbir adlandırdı.</p>
<p>Digər tərəfdən, öz xalqının rəhbərləri haqqında pis danışmaq cinayət
  idi (<em>Çıxış 22:28</em>). Paul Xananyanın baş kahin olduğunu yaxşı
  bilirdi, lakin o, romalılara xidməti qarşılığında qarınqulu, oğru,
  yırtıcı quldur kimi pis ad çıxarmışdı. Paulun cavabı əslində belə
  səslənirdi: «Mən heç vaxt ağlıma gətirməzdim ki, belə bir adam İsrailin
  baş kahini ola bilər». Bundan sonra Paul Ali Şuranın üzvləri arasında
  nifaq salacaq bir bəyanat verdi. Ali Şura etiqadları bir-birinə zidd
  olan fariseylər və sadukeylərdən ibarət idi. Fariseylər yazılmamış
  qanunun bütün təfərrüatlarına əsaslı əhəmiyyət verirdilər, sadukeylər
  isə yalnız yazılı Qanunu qəbul edirdilər. Fariseylər alın yazısına,
  sadukeylər isə iradə azadlığına inanırdılar. Fariseylər mələklərə və
  ruhlara inanırdılar, sadukeylər isə yox.</p>
<p>Beləliklə, Paul farisey olduğunu və ölülərin dirilməsinə inandığına
  görə mühakimə olunduğunu iddia edir. Nəticədə Ali Şura iki cəbhəyə
  bölündü. Mübahisə nəticəsində az qala Paulu parçalansınlar. Minbaşı onu
  şiddətdən xilas etmək üçün yenidən qalaya göndərdi.</p>
<p><strong>11-24</strong></p>
<h2 id="sui-qəsd-aşkar-edildi-həvarilərin-işləri-2311-24">SUİ-QƏSD AŞKAR
  EDİLDİ (Həvarilərin işləri 23:11-24)</h2>
<p>Bu hissə iki cəhətdən vacib hesab olunur: birincisi, yəhudilər Paulu
  aradan götürmək üçün hər şeyə hazır idilər. Yəhudilər bəzi hallarda adam
  öldürməyə haqq qazandırırdılar. Məsələn, bir adam cəmiyyətə, əxlaqa
  təhlükə yaradırsa, onun qətli haqlı sayılırdı. Buna görə qırx nəfər
  Paulu öldürməyə and içdi. Bu and <em>herem</em> adlanırdı. Belə bir and
  içən şəxs deyirdi: «Əgər bunu etməsəm, Allah mənə lənət eləsin». Həmin
  qırx nəfər yeməməyə və içməməyə and içdi və Paulu öldürənə qədər
  Allahdan təcrid etməyə hazır idi. Xoşbəxtlikdən, onların planından
  Paulun qardaşı oğlu xəbər tutdu. İkincisi, biz Roma hökumətinin qərəzsiz
  ədaləti təmin etmək üçün hansı yollara getməyə hazır olduğunu görürük.
  Paul adi bir məhbus idi. Amma o, həm də Roma vətəndaşı idi. Buna görə
  minbaşı güclü hərbi konvoy yaratdı ki, Paulu vali Feliksin mühakiməsi
  üçün Qeysəriyyəyə təhlükəsiz şəkildə çatdırsın. Burada yəhudilərin —
  seçilmiş xalqın fanatik nifrəti ilə onların gözündə bütpərəst olan
  minbaşının tərəfsiz ədaləti arasındakı ziddiyyət diqqət çəkir.</p>
<p><strong>25-35</strong></p>
<h2 id="minbaşinin-məktubu-həvarilərin-işləri-2325-35">MİNBAŞININ
  MƏKTUBU (Həvarilərin işləri 23:25-35)</h2>
<p>Roma rəhbərliyi Yerusəlimdə yox, Qeysəriyyədə yerləşirdi. Hökmdarın
  iqamətgahı — pretoriya Qeysəriyyədə Böyük Hirodun tikdirdiyi sarayda
  yerləşirdi. Klavdi Lisiya qərəzsiz və ədalətli bir məktub yazdı. Beləcə
  konvoy yola düşdü. Yerusəlimdən Qeysəriyyəyə yüz kilometr məsafə var idi
  Antipatris isə Qeysəriyyədən qırx kilometr uzaqlıqda yerləşirdi.
  Antipatrisə gedən yol təhlükəli idi və ətrafda yəhudilər yaşayırdı;
  Qeysəriyyədən kənarda olan ərazi boş idi və pusqu hücumu üçün tamamilə
  yararsız idi. Burada əsasən bütpərəstlər yaşayırdı. Bu səbəbdən hərbi
  konvoyun çoxu Antipatrisdən qayıtdı, yalnız Paulu müşayiət edən atlılar
  qaldı.</p>
<p>Paulun hüzuruna gətirildiyi hökmdarın adı Feliks idi. Onun adı el
  arasında məsələ çevrilmişdi. O, beş il Yəhudeyada hökmranlıq etmişdi.
  Ondan iki il əvvəl Samariya hökmdarı idi; iki il də Yəhudeyanı idarə
  edəndən sonra vəzifəsindən uzaqlaşdırılmışdı. O, həyatına qul kimi
  başlamışdır. Onun qardaşı Pallus Neronun sevimlisi idi və onun sayəsində
  Feliks əvvəlcə azadlığını aldı, sonra isə hökmdar oldu. O, tarixdə Roma
  əyalətinin hökmdarı olan ilk qul idi. Roma tarixçisi Tasit onun haqqında
  demişdir: «O, padşahlığı qul ruhu ilə idarə edirdi». O, növbə ilə üç
  şahzadə ilə evlənmişdi. Birincinin adı məlum deyil. İkincisi Antoni və
  Kleopatranın nəvəsi idi. Üçüncüsü isə Birinci Hirod Aqrippanın qızı
  Drusilla idi. O, tamamilə prinsipsiz bir adam idi. Ən yaxın müttəfiqini
  öldürmək üçün bir qatil belə tutmağa hazır idi. Budur, Paul Qeysəriyyədə
  belə bir insanla qarşılaşmalı idi.</p>
