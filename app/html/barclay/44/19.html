<h1>19-cu fəsil</h1>
<p><strong>1-7</strong></p>
<h2 id="natamam-məsihçi-imani-həvarilərin-işləri-191-7">NATAMAM MƏSİHÇİ
  İMANI (Həvarilərin işləri 19:1-7)</h2>
<p>Paul Efesdə Yəhyanın vəftizi ilə vəftiz olunmuş, lakin Müqəddəs Ruh
  haqqında heç nə bilməyən bir neçə adamla qarşılaşdı. Yəhyanın vəftizi və
  İsanın adı ilə edilən vəftizin arasında nə fərq var? Vəftizçi Yəhyanın
  təbliği (<em>Matta 3:7-12; Luka 3:3-11</em>) İsanın təbliği ilə onun
  təbliği arasında əhəmiyyətli bir fərq olduğunu göstərir. Yəhyanın
  təbliği ifşadan ibarət idi, lakin İsanın təbliği Xoş Xəbər idi. Yəhyanın
  təbliği yola çıxmaq üçün bir addım idi. O özü də bilirdi ki, yalnız
  ondan sonra Gələnə yol hazırlayır (<em>Matta 3:11; Luka 3:16</em>).</p>
<p>Yəhyanın təbliği zəruri addım idi, çünki iman həyatı iki mərhələdən
  ibarətdir. Birinci mərhələdə biz acizliyimizi, zəifliyimizi və
  məhkumluğumuzu dərk edirik. Bilirik ki, Allahın hökmü üzərimizdədir. Bu
  mərhələ daha yaxşı olmaq istəyi ilə sıx bağlıdır, lakin biz öz gücümüzə
  güvəndiyimiz üçün bu mərhələdə uğursuzluğa düçar oluruq. İkinci
  mərhələdə biz başa düşürük ki, bizim məhkumluğumuz İsa Məsihin lütfü ilə
  aradan qaldırıla bilər. Bu mərhələdə biz dərk edirik ki, yaxşı işlər
  görmək səylərimiz Müqəddəs Ruh tərəfindən dəstəklənir. Müqəddəs Ruh
  sayəsində özümüz heç vaxt edə bilməyəcəyimiz işləri edə bilərik.</p>
<p>Paulun Efesdə görüşdüyü məsihçilər məhkum olunduqlarını dərk
  edirdilər. Eyni zamanda onu da dərk edirdilər ki, düzgün yaşamaq onların
  mənəvi borcudur. Onlar nə Məsihin lütfü, nə də Müqəddəs Ruhun köməyi
  haqqında bilirdilər. Onların imanı istər-istəməz mübarizəyə əsaslanırdı,
  ona görə də Allahda rahatlıqları yox idi. Bu hadisə göstərir ki,
  Müqəddəs Ruh olmadan əsl məsihçilik ola bilməz. Hətta səhvlərimizi dərk
  etsək də, tövbə edib dəyişməyə qərar versək də, Müqəddəs Ruh olmadan biz
  heç vaxt dəyişilməyə nail ola bilməyəcəyik.</p>
<p><strong>8-12</strong></p>
<h2 id="allahin-işləri-həvarilərin-işləri-198-12">ALLAHIN İŞLƏRİ
  (Həvarilərin işləri 19:8-12)</h2>
<p>Yəhudilərin şiddətli hücumları səbəbindən Paulun sinaqoqda xidmət
  etməsi qeyri-mümkün olanda o, filosof Tiranın mühazirə otağında
  vəzlərinə davam etdi. Yunan əlyazmalarının birində şahid detalına
  bənzəyən bir qeyd tapırıq. Orada qeyd olunur ki, Paul səhər saat 11-dən
  axşam 4-ə qədər həmin məktəbdə təlim keçirdi. Çox güman, Paul məhz həmin
  vaxt orada təbliğ edirdi. Çünki səhər saat 11-ə qədər və günorta saat
  4-dən sonra mühazirə otağı Tirana lazım olurdu. İoniya şəhərlərində saat
  11-də istidən həyat dayanır və yalnız günortadan sonra davam edirdi.
  Deyilənə görə, Efesdə adamlar gecə saat 1-dən çox günorta saat 1-də
  yuxuda olurdular. Görünür, Paul səhər-axşam işləyir, günorta isə
  məktəbdə təbliğ edirdi. Bu, Paulun təbliğə və öyrətməyə çox ciddi
  yanaşdığını və məsihçilərin onun təliminə diqqətlə qulaq asdığını
  göstərir. Axı onlar yalnız başqaları günorta istisindən gizlənərək
  istirahət edəndə öyrədə və öyrənə bilirdilər. Onlar bu fürsəti əldən
  vermirdilər. Bir çoxumuz vaxtın əlverişli olub-olmaması ilə bağlı
  danışanda özümüzdən utanmalıyıq.</p>
<p>Bu müddət ərzində möcüzəli işlər baş verirdi. Fəhlələr alın tərinin
  qarşısını almaq üçün başlarına dəsmal bağlayırdılar. Belinə bağladığı
  önlüklər dedikdə, fəhlə və qulluqçuların bellərinə bağladıqları
  önlükləri başa düşməliyik. Bu möcüzələri Paul yox, Allah onun vasitəsilə
  edirdi. Bir nəfər belə deyirdi ki, Allah istifadə etmək üçün hər yerdə
  əl axtarır. Təbii ki, biz öz əlimizlə möcüzə yarada bilmərik; lakin
  əlimizi Allaha təslim etsək, O, möcüzələr yarada bilər.</p>
<p><strong>13-20</strong></p>
<h2 id="xurafata-qarşi-ölümcül-zərbə-həvarilərin-işləri-1913-20">XURAFATA
  QARŞI ÖLÜMCÜL ZƏRBƏ (Həvarilərin işləri 19:13-20)</h2>
<p>Qarşımızda Efes həyatından maraqlı bir epizod canlanır. O dövrdə
  insanlar inanırdılar ki, xəstəlikləri, xüsusən də ruhi xəstəlikləri
  insan bədənində məskunlaşan şər ruhlar yaradır. Şər ruhları qovmaq adi
  hal idi. Əgər cindar xəstənin bədənində məskunlaşan şər ruhdan daha
  güclü ruhun adını bilirdisə, onun adını çəkərək, xəstənin bədənində olan
  ruhu məğlub edib qovurdu. Bunun doğruluğuna şübhə etməyə heç bir əsas
  yoxdur. İnsan ağlı qəribə bir şeydir. Lakin Allah mərhəmətinə görə bəzən
  hətta dini xurafatlardan belə istifadə edə bilər.</p>
<p>Bəzi cindarlar İsanın adından öz məqsədləri üçün istifadə etməyə
  çalışanda, təhlükəli hadisələr baş verdi. Bunun nəticəsində bir çox
  «şəfa verənlər», cindarlar, eləcə də buna səmimiyyətlə inananlar səhv
  yolda olduqlarını başa düşdülər. Efeslilər mövhumatlarından ayrılıb,
  onlara böyük gəlir gətirən cadugər kitablarını yandırmağa hazır idilər.
  İnsanlarda baş verən dəyişikliyin bundan daha parlaq nümunəsini tapmaq
  mümkün deyil. Onlar bizim üçün də nümunədirlər. Bu keçmişdən üz
  döndərməyin ən bariz nümunəsi idi, baxmayaraq ki, həmin keçmiş onların
  həyatı idi. Düzdür, biz günahlarımıza və pis əməllərimizə nifrət edirik.
  Amma bəzən onlardan ayrıla bilmirik. Ayrılmaq istəyəndə də bunu ya
  könülsüz edirik, ya da sonraya saxlayırıq. Ancaq keçmişdən tamamilə
  birdəfəlik qopmaq çox vacibdir.</p>
<p><strong>21-22</strong></p>
<h2 id="paulun-niyyəti-həvarilərin-işləri-1921-22">PAULUN NİYYƏTİ
  (Həvarilərin işləri 19:21-22)</h2>
<p>Luka ianələrə eyham vurduğu halda, Paul öz məktublarında bu barədə
  daha ətraflı yazır. Luka deyir ki, Paul bütpərəstlikdən gələn
  məsihçilərdən ianələr toplamaq və topladığını Yerusəlimə aparmaq
  niyyətində idi. Həmin sədəqələr haqqında biz Paulun məktublarında —
  <em>1Korinflilərə 16:1 və s.; 2Korinflilərə 9:1 və s.; Romalılara
    15:25-26</em>-da görürük. Paul iki səbəbə görə bu məqsəddən ötrü israr
  edirdi: birincisi, o, İmanlı Cəmiyyətinin birliyini praktikada
  göstərmək, onların hamısının Məsihin bədəninin üzvləri olduğunu
  vurğulamaq və bir üzv əziyyət çəkəndə digərlərinin ona kömək etdiyini
  öyrətmək istəyirdi. Başqa sözlə, Paul onları dar icma anlayışlarından
  azad etmək və üzv olduqları dünya miqyaslı İmanlı Cəmiyyəti ilə tanış
  etmək istəyirdi. İkincisi, o, məsihçi xeyriyyəçilik hissini onlara
  praktikada aşılamaq istəyirdi. Şübhəsiz ki, onlar Yerusəlimdəki
  məsihçilərin sıxıntılarını eşidəndə ürəkləri yanırdı. Lakin Paul
  istəyirdi ki, bütün məsihçilər emosional şəfqəti əməldə icra etməyin
  vacib olduğunu dərk etsinlər. Bu dərslərin hər ikisi bu gün də
  aktualdır.
</p>
<p><strong>23-40</strong></p>
<h2 id="efesdə-üsyan-həvarilərin-işləri-1923-40">EFESDƏ ÜSYAN
  (Həvarilərin işləri 19:23-40)</h2>
<p>Bu hissədəki personajlar olduqca aydın təsvir edilib. Onların
  arasında Dimitri və gümüş zərgərləri birinci yerdədir. Onlar
  gəlirlərinin azaldığından narahat idilər. Düzdür, onlar Artemida
  ilahəsinin taleyi və şərəfinə görə narahat olduqlarını iddia edirdilər,
  lakin ən çox şəxsi gəlirlərinə görə vəlvələyə düşmüşdülər. Efesə
  gəlib-gedən zəvvarlar özləri ilə suvenirlər, məsələn, gümüş zərgərlərin
  düzəltdiyi məbədin kiçik maketlərini götürmək istəyirdilər. Lakin
  məsihçilik elə bir uğur qazanmışdı ki, onlar bunu sənətlərinə təhlükə
  kimi görürdülər.</p>
<p>İkincisi, Müqəddəs Kitaba görə, «şəhərin icra məmuru» daha vacib bir
  vəzifə tuturdu: o, protokollar aparır, məsələləri qanunverici məclis
  qarşısında çıxarır və Efes şəhərinin poçtu onun adına gəlirdi. O, üsyan
  təhlükəsindən narahat idi. Roma hökuməti yumşaq siyasət yürütsə də, heç
  bir halda iğtişaşlara dözməzdi. Əgər hansısa bir şəhərdə iğtişaş
  yaransaydı, Roma onların baş vermə səbəblərini öyrənər və şəhərin
  başçısını vəzifəsindən uzaqlaşdırardı. O, nəinki Paulu və qardaşlarını
  xilas etməyi düşünürdü, ən çox özünün xilası barədə fikirləşirdi.</p>
<p>Üçüncüsü, Paul kütlənin arasına girmək istədi, lakin ona icazə
  verilmədi. Paul qorxmaz adam idi. Gümüş zərgərləri və şəhərin icra
  məmuru üçün özlərinin təhlükəsizliyi birinci, Paul üçün isə sonuncu
  yerdə idi.</p>
