<h1>4-cü fəsil</h1>
<p><strong>1-4</strong></p>
<h2 id="həbs-olunmaq-həvarilərin-işləri-41-4">HƏBS OLUNMAQ (Həvarilərin
  işləri 4:1-4)</h2>
<p>Şikəst adamın sağalması Məbədin həmişə izdihamlı olan hissələrindən
  birində baş verdi. Təbii ki, hamı bundan xəbər tutdu və bu barədə
  danışmağa başladı.</p>
<p>Gözəl adlı darvaza bütpərəstlərin həyətindən qadınların həyətinə
  açılırdı. Bütpərəstlərin həyəti Məbədin ən böyük və eyni zamanda ən
  izdihamlı həyəti idi. Çünki istənilən millətdən olan hər kəs ədəb
  normalarına riayət etməklə oraya daxil ola bilərdi. Sərrafların və
  göyərçin satanların masaları məhz orada yerləşirdi. Allahın Məbədi çöl
  tərəfdən bütpərəstlərin həyətində düz bucaq altında birləşən iki sıra
  böyük sütunlarla əhatə olunmuşdu. Onlardan biri Padşah eyvanı, digəri
  isə Süleymanın eyvanı adlanırdı. Həmin eyvanlar da Allaha dua etmək,
  təlim almaq və ya sadəcə görməli yerləri görmək üçün gələn insanlarla
  dolu idi. Görünür, orada baş verən hər şey camaat içində tez
  yayılırdı.</p>
<p>Budur, həmin izdihamın içinə kahinlər, Məbəd gözətçilərinin başçıları
  və sadukeylər gəldi. Məbədin <em>mühafizəsinin başçısı</em> —
  <em>saqan</em> — baş kahinin sağ əli idi. Onun əsas vəzifəsi asayişi
  qorumaq idi. Böyük izdiham toplananda o, Məbədin mühafizəçiləri ilə
  birlikdə oraya gəldi. Onların yanında varlı, aristokrat təbəqənin
  nümayəndələri olan sadukeylər də var idi. Onların sayı çox deyildi,
  lakin onlar zəngin və nüfuzlu adamlar idilər. Baş verənlər onları iki
  səbəbə görə çox qıcıqlandırırdı: birincisi, onlar ölülərdən dirilməyə
  inanmırdılar; həvarilərin bəyan etdikləri həqiqət də məhz bu idi.
  İkincisi, sadukeylər varlı olduqlarına görə nizam-intizam
  mühafizəçilərini dəstəkləməyə hazır idilər. Onlar sərvətlərini,
  rahatlıqlarını, nüfuzlarını və qüdrətlərini qorumaq üçün romalılarla
  dostluq münasibətləri saxlamağa çalışırdılar. Roma hökuməti bir çox şeyə
  göz yumsa da, sosial iğtişaşları amansızcasına yatırırdı. Sadukeylər
  belə hesab edirdilər ki, əgər həvarilərə fəaliyyətlərini davam etdirməyə
  icazə verilsə, bu, üsyana və iğtişaşlara gətirib çıxaracaq. Bundan
  başqa, onlar üçün fəlakətli nəticələr yaradacaq. Buna görə onlar bu
  hərəkatı pöhrələnməmiş boğmaq qərarına gəldilər. Peter və Yəhya elə buna
  görə bu qədər tez həbs edildi. Qarşımızda bir qrup insanın öz xeyirləri
  naminə nəinki həqiqəti dinləməməsi, hətta başqalarının da onu
  dinləməsinə imkan verməməsinin nümunəsi durur.
</p>
<p><strong>5-12</strong></p>
<h2 id="ali-şuranin-qarşisinda-həvarilərin-işləri-45-12">ALİ ŞURANIN
  QARŞISINDA (Həvarilərin işləri 4:5-12)</h2>
<p>Peter və Yəhya yəhudilərin ali məhkəməsi olan Ali Şuranın qarşısına
  çıxdılar. Hətta Roma hakimiyyəti dövründə də Ali Şuranın insanları həbs
  etmək hüququ var idi. Bununla belə, onun ölüm hökmü çıxarmaq hüququ yox
  idi. Amma bir istisna var idi: əgər bütpərəst Məbədin daxili həyətini
  xarici həyətindən ayıran hasarı pozardısa, ona ölüm hökmü çıxara
  bilərdi. Ali Şura yetmiş bir üzvdən ibarət idi. Baş kahin Ali Şuranın
  sədri idi. Ali Şura, demək olar ki, hamısı sadukey olan kahinlərdən
  ibarət idi. Onların yeganə istəyi vəzifələrini qoruyub saxlamaq idi ki,
  gəlirləri azalmasın. Ali Şuraya qanunşünaslar — ənənəvi hüquq
  mütəxəssisləri də daxil idi. Orada Qanunun fanatik tərəfdarları olan
  fariseylər, eləcə də cəmiyyətin hörmətli ağsaqqalları da var idi. Bundan
  başqa, Ali Şurada «baş kahinin nəslindən olanlar» da var idi. Onları da
  iki qrupa bölmək olar. Birincisi, onlar keçmiş baş kahinlər idi.
  İsrailin çiçəklənən dövründə baş kahinlik irsi və ömürlük idi. Lakin
  Roma hökmranlığı dövründə kahin vəzifəsi intriqa və rüşvət obyektinə
  çevrilmişdi. Beləcə hakimiyyətə gələn baş kahinlər devrilirdilər.
  37-67-ci illər arasında 28 baş kahin dəyişdi. Lakin rütbələrini itirən
  baş kahinlər çox vaxt böyük nüfuzlarını qoruyub saxlayırdılar. İkincisi,
  baş kahinliyin daha irsi olmamasına baxmayaraq, yenə də yalnız bir neçə
  ailənin səlahiyyətində idi. Adıçəkilən 28 baş kahindən altısı istisna
  olmaqla, hamısı dörd ailənin üzvləri idi. Bu ailələrin üzvləri xüsusi
  hüquqlara malik idilər, məhz onlar baş kahinlər kimi tanınırdılar.</p>
<p>Peterin nitqini oxuyarkən onun kimə ünvanlandığına diqqət yetirmək
  lazımdır. Çünki Peter nümunəvi cəsarət göstərirdi. O, ölkənin ən zəngin,
  ən savadlı və qüdrətli adamlarının qarşısında danışırdı. Buna
  baxmayaraq, qalileyalı balıqçı olan Peter onların qurbanından daha çox
  hakimi kimi görünürdü. Onu da xatırlayaq ki, İsanı ölümə məhkum edən
  məhz həmin məhkəmə idi. Peter həyatını riskə atdığını yaxşı bilirdi.</p>
<p>Cəsarət müxtəlif formalarda olur. Elə güclü cəsarət var ki, insan onu
  təhdid edən təhlükəni tam dərk etmir. Elə nəcib, soyuqqanlı cəsarət də
  var ki, insan onu təhdid edən təhlükəni dərk edir, amma yenə də qorxuya
  qalib gəlir. Peterin Ali Şura qarşısında çıxış edərək göstərdiyi məhz
  belə cəsarət idi. Qədim yunanların böyük döyüşçüsü Axillesə<a href="#fn1" class="footnote-ref" id="fnref1"
    role="doc-noteref"><sup>1</sup></a> döyüş meydanına gedəcəyi halda
  mütləq öləcəyini deyəndə, o, tarixdə əbədi qalan bu sözləri söylədi:
  «Ancaq yenə də gedəcəyəm». Peter təhlükənin miqyasının fərqində idi.
  Amma yenə də şəhadət etməyə hazır idi.</p>
<p><strong>13-22</strong></p>
<h2 id="tək-allaha-sədaqət-həvarilərin-işləri-413-22">TƏK ALLAHA SƏDAQƏT
  (Həvarilərin işləri 4:13-22)</h2>
<p>Burada düşmənin hücumları və məsihçilərin müdafiəsi aydın şəkildə
  göstərilir. Düşmənin hücumları iki məqamla səciyyələnir: birincisi,
  nifrətlə. Ali Şura Peter və Yəhyanı savadsız və sadə insanlar hesab
  edirdi. Müqəddəs Kitabda savadsız kimi tərcümə olunan söz orijinal yunan
  dilində Peter və Yəhyanın heç bir rəsmi təhsil almadıqları anlamına
  gəlir, xüsusilə də mürəkkəb hüquqi məsələlərdə. Sadə kimi tərcümə olunan
  söz orijinal mətndə onların naşı və heç bir peşəkar ixtisası olmayan
  həvəskar olduqlarını bildirir. Beləliklə, Ali Şura onları təhsilsiz və
  peşəkar titulları olmayan insanlar hesab edirdi. Akademik və ya peşəkar
  məsələlərin öhdəsindən gəlmək adi insan üçün çətindir. Amma ürəyində
  Məsih olan şəxs nə akademik təhsilin, nə də peşəkar statusun ona verə
  biləcəyi bir ləyaqətə malikdir. İkincisi, Ali Şura təhdid edirdi. Ancaq
  məsihçi yaxşı bilir ki, insanların ona edə biləcəyi hər şey keçicidir,
  Rəbbin işləri isə əbədidir.</p>
<p>Ali Şuranın hücumları qarşısında Peter və Yəhya tamamilə müdafiəsiz
  deyildilər. Birincisi, onların müdafiəsində duran <em>möcüzəvi şəfanın
    təkzibedilməz faktı</em> idi. Heç kim bunu inkar edə bilməzdi.
  Məsihçiliyi müdafiə edən ən təkzibedilməz dəlil məsihçinin özüdür.
  İkincisi, onların müdafiəsində duran həvarilərin <em>Allaha tam
    sədaqətli</em> olmaları idi. Əgər Ali Şuranın və ya Allahın iradəsini
  yerinə yetirmək arasında seçim etmək lazım gəlsə idi, Peter və Yəhya
  tərəddüd etmədən sonuncunu seçərdilər. Herbert Vellsin dediyi kimi, «Bir
  çox insanların problemi ondadır ki, onlar qonşularının səsini Allahın
  səsindən daha tez eşidirlər». Məsihçi şahidliyinin sirri Con Noksu
  xarakterizə edən bu ifadədədir: «O, Rəbdən qorxduğuna görə, heç vaxt heç
  kimdən qorxmurdu». Lakin Peter və Yəhyanın müdafiəsində duran daha böyük
  amil var idi: bu da <em>onların İsa Məsihlə şəxsi ünsiyyəti</em> idi.
  Onların müjdələdiyi Xoş Xəbər qədim dövrün rəvayəti deyildi. Onlar
  danışdıqlarının şahidi idilər və bütün bunların doğru olduğunu
  bilirdilər; onlar buna o qədər əmin idilər ki, həyatlarını təhlükəyə
  atmağa hazır idilər.</p>
<p><strong>23-31</strong></p>
<h2 id="zəfərlə-qayidiş-həvarilərin-işləri-423-31">ZƏFƏRLƏ QAYIDIŞ
  (Həvarilərin işləri 4:23-31)</h2>
<p>Bu hissə təhlükə anlarında İmanlı Cəmiyyətinin reaksiyasını göstərir.
  Çox güman, Peter və Yəhyanın danışdıqlarından sonra məsihçilər onları
  gözləyən təqib və xoşagəlməzlikləri hiss edib çaşqınlıq içində oldular.
  Buna baxmayaraq, Ali Şuranın Məsih haqqında danışmamaq əmrinə tabe olmaq
  onların ağlına belə gəlmirdi. Əksinə, onlarda dərin əminlik yarandı,
  həyatları isə böyük qüdrətlə doldu.</p>
<p>1) Onlar <em>Allahın qüdrətinə</em> əmin idilər. Göydə, yerdə və
  dənizdə olan hər şeyi yaradan Uca Tanrı onlarla idi. Günlərin bir günü
  papanın elçisi Martin Lüteri hədələyərək xəbərdarlıq etdi ki, əgər o öz
  təlimində israr etməyə davam edərsə, bütün tərəfdarları sonda onu tərk
  edəcək.</p>
<p>— Bəs onda harada olacaqsan? — deyə elçi soruşdu.</p>
<p>Lüter cavab verdi:</p>
<ul>
  <li>
    <p>Həmişəki kimi Rəbbin əlində.</p>
  </li>
</ul>
<p>Məsihçinin gözündə onun tərəfində olanlar ona qarşı olanlardan daha
  çoxdur.</p>
<p>2) Onlar <em>insani mübarizənin əbəs olduğuna əmin</em> idilər.
  Müqəddəs Kitabda «hirslənir» kimi tərcümə olunan yunan sözü «özündən
  çıxmış atların kişnəməsi» mənasını verir. Atlar başlarını yelləyib,
  ayaqlarını yerə vuraraq təpik ata bilər, amma sonda yenə də cilova tabe
  olur. İnsanlar da açıq-aşkar Allaha itaətsizlik edə bilərlər, lakin
  sonda Allah qalib gələcək.</p>
<p>3) Onlar <em>öz yaddaşlarında İsanın surətini canlandırdılar</em>.
  Onlar İsanın necə əzab çəkdiyini və necə qalib gəldiyini xatırladılar.
  Bu onların imanını gücləndirdi. Çünki şagirdlər üçün Rəbb ilə əlaqədə
  olmaları kifayət idi.</p>
<p>4) Onlar cəsarətli olmaları üçün <em>dua etdilər</em>. Onlar
  bilirdilər ki, təkbaşına bütün təqiblərə tab gətirə bilməzlər. Buna görə
  də hamıdan güclü olan Qüdrət Sahibinə üz tutdular.</p>
<p>5) Onlar <em>Müqəddəs Ruhla doldular</em>. Allah Öz vədini yerinə
  yetirdi. Onlara təsəlli verildi. Beləliklə, onlar cəsarətlə şəhadət
  etmək üçün lazım olan qüdrətlə doldular, baxmayaraq ki, onların şəhadəti
  həyatları bahasına başa gələ bilərdi.</p>
<p><strong>32-37</strong></p>
<h2 id="onlarin-hamisi-canbir-qəlbdə-idi-həvarilərin-işləri-432-37">ONLARIN
  HAMISI CANBİR QƏLBDƏ İDİ (Həvarilərin işləri 4:32-37)</h2>
<p>Bu hissədə hekayənin mövzusu və tonu kökündən dəyişir. Məsihçilik
  üçün bu xarakterikdir.</p>
<p>Bundan əvvəl hekayədə ali şeylərdən danışılırdı. Söhbət Allah,
  Müqəddəs Ruh haqqında düşüncələrdən və dualardan gedirdi; Əhdi-Ətiqdən
  ruhlandırıcı sitatlar gətirilirdi. Qəflətən, heç bir keçid olmadan,
  hekayədə maddi şeylərdən danışılmağa başlayır. Hətta erkən məsihçilər
  özlərini ruhən yüksəlmiş hiss etsələr də, insanların zəruri maddi
  şeylərə ehtiyac duyacağını və hamının bir-birinə kömək etməli olduğunu
  unutmurdular. Dua çox vacibdir, şəhadət son dərəcə vacibdir, amma onlar
  hər şeydən əvvəl qardaşlıq sevgisinə dəyər verirdilər.</p>
<p>Onlarla bağlı iki cəhəti qeyd etmək lazımdır: birincisi, onların
  <em>bir-birilərinə qarşı böyük məsuliyyət hissi</em> var idi. İkincisi,
  həmin məsuliyyət hissi onlarda <em>malik olduqları hər şeyi bir-biri ilə
    bölüşmək istəyi</em> <em>yaradırdı</em>. Biz ilk növbədə yadda
  saxlamalıyıq ki, hamı ilə bölüşmək istəyi cəmiyyətdə qoyulan qaydadan
  qaynaqlanmırdı. Bu istək kortəbii olaraq yaranmışdı. Həqiqi məsihçi
  icmasında insanlar qanunun tələbinə görə deyil, ürəyin istəyinə görə
  bir-biri ilə bölüşürlər.
</p>
