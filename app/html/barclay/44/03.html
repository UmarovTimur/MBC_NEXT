<h1>3-cü fəsil</h1>
<p><strong>1-10</strong></p>
<h2 id="diqqətəlayiq-əməl-həvarilərin-işləri-31-10">DİQQƏTƏLAYİQ ƏMƏL
  (Həvarilərin işləri 3:1-10)</h2>
<p>Yəhudilərdə gün səhər saat altıda başlayıb, axşam altıda bitirdi.
  Dindar yəhudi gündə üç dəfə dua edirdi: səhər saat doqquzda, on ikidə və
  günorta üçdə. Onlar duanın hər yerdə təsirli olduğunu zənn edirdilər.
  Bununla yanaşı Məbəddə onun ikiqat gücə malik olduğuna inanırdılar.
  Maraqlıdır ki, həvarilər köhnə adətlərə riayət etməyə davam edirdilər.
  Dua vaxtı idi. Peter və Yəhya dua etmək üçün Məbədə getdilər. Onlar yeni
  imanla dolsalar da, ənənələrdən kənara çıxmırdılar. Onlar başa
  düşürdülər ki, yeni iman və köhnə intizama sədaqət bir-birini təşviq edə
  bilər.</p>
<p>Şərqdə dilənçilər, adətən, Məbədin girişində və ya ziyarətgahın
  ibadət yerində otururdular. Həmin yer hər cəhətdən ən yaxşı yer hesab
  olunurdu, çünki dua etməyə gedən insanlar öz qardaşlarına qarşı
  səxavətli olurdular. Səfil şair V.H.Deyvisin dostlarından biri ona deyir
  ki, yeni bir şəhərə gələndə, ilk növbədə çarmıxlı kilsəni axtarır və
  dilənmək üçün oraya gedir. Allaha olan məhəbbətlə insanlığa olan
  məhəbbət həmişə yan-yana getməlidir.</p>
<p>Bu hissədə biz həvari dövrünün möcüzələri ilə qarşılaşırıq. Onlarla
  bağlı bir neçə konkret qeydi vurğulamaq lazımdır.</p>
<p>1) Belə möcüzələr <em>həqiqətən</em> baş verirdi. <em>Həvarilərin
    işləri 4:16</em>-da biz oxuyuruq ki, Ali Şura baş vermiş möcüzəni qəbul
  etmək məcburiyyətində idi. Məsihçiliyin düşmənləri bacarsaydılar, belə
  bir faktı təkzib edən ilk adamlar olardılar. Amma onlar buna heç cəhd də
  etmədilər.</p>
<p>2) Bəs nə üçün möcüzələr indi baş vermir? Bu barədə bir neçə fərziyyə
  var:</p>
<p>a) O elə bir dövr idi ki, möcüzələrə ehtiyac var idi. Möcüzələr
  müjdənin ilk yayıldığı vaxtda onun həqiqiliyinin və qüdrətinin sübutu
  idi.</p>
<p>b) O vaxt iki xüsusi hal üst-üstə düşürdü: birincisi, İsa Məsihlə
  yaxın ünsiyyət quran həvarilər hələ də sağ idilər. İkincisi, bütün
  bunlar möcüzələrin həsrətlə gözlənildiyi mühitdə, dünyada iman
  dalğasının xüsusilə hiss edildiyi zaman baş verirdi. Bu iki halın
  birləşməsi güclü təsir yaradırdı.</p>
<p>3) «Nə üçün möcüzələr baş vermir?» yox, «Möcüzələrin baş verməsi
  dayandımı?» sualını vermək daha düzgün olardı. Hər kəs anlayır ki,
  həvarilərin dövründə möcüzə sayılanları indi müasir cərrahlar edirlər.
  Allah insanlara yeni həqiqətlər və yeni biliklər açır. İnsanlar Allahın
  bu biliklərindən istifadə edərək möcüzələr göstərməkdə davam edirlər.
  Məşhur həkimlərdən birinin dediyi kimi: «Mən yaralara sarğı qoyuram,
  Allah isə onları sağaldır». Məsihçi hər yerdə möcüzələr görə bilər, əgər
  onun bunları görəcək gözləri varsa.</p>
<p><strong>11-16</strong></p>
<h2 id="çarmixa-çəkilmə-cinayəti-həvarilərin-işləri-311-16">ÇARMIXA
  ÇƏKİLMƏ CİNAYƏTİ (Həvarilərin işləri 3:11-16)</h2>
<p>Bu hissə erkən məsihçi təbliğinin üç əsas elementini əks etdirir.</p>
<p>1) Erkən məsihçi təbliğçiləri həmişə vurğulayırdılar ki, Məsihin
  Çarmıxa çəkilməsi bəşər tarixinin ən böyük cinayətidir. Hər dəfə onlar
  bu barədə danışanda səsləri sarsıntıdan titrəyir. Onlar insanların
  beynində Məsihin Çarmıxa çəkilməsinin dəhşətli cinayət olduğu fikrini
  oyatmağa çalışırdılar. Onlar sanki deyirdilər: «Görün, günah nəyə
  qadirdir».</p>
<p>2) Erkən məsihçi təbliğçiləri həmişə İsa Məsihin dirilməsinin
  vacibliyini vurğulayırdılar. Məsihin dirilməsi olmasaydı, Məsihçi
  Cəmiyyəti heç vaxt mövcud ola bilməzdi. Məsihin dirilməsi faktı təsdiq
  etdi ki, O, sarsılmazdır və həqiqətən də, həyat və ölümün Ağasıdır. Bu
  fakt Allahın Onun arxasında olduğuna dair son təkzibedilməz sübut idi.
  Buna görə heç bir qüvvə onu dayandıra bilməzdi.</p>
<p>3) İlk məsihçi təbliğçiləri həmişə dirilmiş Rəbbin qüdrətini
  vurğulayırdılar. Onlar özlərini heç vaxt mənbə hesab etmirdilər, yalnız
  Onun vasitəçiləri hesab edirdilər. Onlar məhdud olduqlarını dərk
  edirdilər. Lakin şəxsi təcrübələrindən bilirdilər ki, dirilmiş Məsihin
  onların vasitəsilə edə biləcəklərinə heç bir məhdudiyyət yoxdur. Məsihçi
  həyatının sirri elə bundadır. Nə qədər ki, məsihçi nə edə biləcəyini
  düşünür, uğursuzluq, məyusluq və qorxu onu narahat edəcək. Amma «Mən
  yox, məndəki Məsih edir» desə, Allahın sülhü və qüdrəti onun üzərində
  olacaq.</p>
<p><strong>17-26</strong></p>
<h2 id="təbliğin-təməli-həvarilərin-işləri-3-17-26">TƏBLİĞİN TƏMƏLİ
  (Həvarilərin işləri 3: 17-26)</h2>
<p>Bu hissədə biz erkən məsihçi təbliğinin, demək olar ki, bütün
  əlamətlərinə rast gəlirik.</p>
<p>1) Bu hissə bağışlanma və xəbərdarlıq anlayışlarının uyğunluğu ilə
  başlayır. Yəhudilər öz cahillikləri səbəbindən dəhşətli cinayət
  törətdilər; lakin indi bu cəhalətə bəraət yoxdur. Buna görə də İsa
  Məsihi inkar etmək bağışlanılmır. Bu məsuliyyət bütün Əhdi-Cədiddə
  əks-səda verir. «Əgər kor olsaydınız, günahınız olmazdı. Amma indi
  «görürük» dediyiniz üçün günahınız üstünüzdə qalır» (<em>Yəhya
    9:41</em>). «Əgər gəlib onlara söyləməsəydim, günahları olmazdı, amma
  indi günahları üçün bəhanələri yoxdur» (<em>Yəhya 15:22</em>). «Deməli,
  kimsə bir yaxşı işi görməli olduğunu bilib onu etmirsə, günah edir»
  (<em>Yaqub 4:17</em>). İlahi vəhyin parlaq işığını görmək ən böyük
  imtiyaz olmaqla yanaşı, həm də böyük məsuliyyətdir.</p>
<p>2) Bu bilik tövbə etmək və dəyişmək məcburiyyətini qoyur. Bu iki
  anlayış bir-biri ilə sıx bağlıdır. Tövbə düşüncə tərzinizi dəyişmək
  deməkdir, düşüncə tərzinizi dəyişmək isə həyat tərzini dəyişməkdən daha
  asandır. Ancaq həyat tərzindəki bu dəyişiklik köhnə həyatdan imtina
  edib, yeni həyata qədəm qoymaqdır.</p>
<p>3) Tövbənin bir neçə nəticəsi var. Tövbə keçmişə müəyyən təsir
  göstərəcək: <em>bütün günahlar kəffarə olunacaq</em>. Bu, güclü sözdür.
  Qədim dövrlərdə papirus üzərində mürəkkəblə yazırdılar. Həmin mürəkkəbin
  tərkibində turşu olmurdu. Ona görə də mürəkkəb müasir mürəkkəb kimi
  papirusun içinə hopmurdu. Sadəcə olaraq, hərflər papirusun üzərində
  qalırdı. Yazılanları silmək üçün mürəkkəbi nəm süngərlə təmizləmək bəs
  edirdi. Allah da bağışladığı şagirdin günahını belə silir. Tövbə insanın
  <em>gələcəyinə</em> böyük təsir göstərir. Xatirələr oyanacaq. Zəiflikdə
  güc, yorğunluqda rahatlıq verən yeni impulslar yaranacaq.
</p>
<p>4) Sonra Peter Məsihin İkinci gəlişi haqqında danışır. Bu təlim onu
  bildirir ki, tarix müəyyən məqsədə doğru irəliləyir.</p>
<p>5) Peter deyir ki, baş verən hər şey peyğəmbərlər tərəfindən
  əvvəlcədən xəbər verilmişdir. Yəhudilər Allahın Seçilmişinin əzab
  çəkməli olduğu fikrini qəbul edə bilmirdilər. Lakin Peter israr edirdi
  ki, əgər onlar Müqəddəs Yazıları yaxşı öyrənsələr, bütün bunları özləri
  görəcəklər.</p>
<p>6) Peter onlara milli imtiyazlarını xatırladır. Axı onlar Allahın
  seçilmiş xalqı idi.</p>
<p>7) Sonda o, təkzibolunmaz bir həqiqəti vurğulayır ki, xüsusi imtiyazı
  olanların xüsusi öhdəlikləri də var. Bu imtiyaz xüsusi şərəf demək
  deyil, xüsusi xidmət tələb edir.</p>
