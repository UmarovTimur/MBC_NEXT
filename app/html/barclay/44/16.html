<h1>16-cı fəsil</h1>
<p><strong>1-5</strong></p>
<h2 id="imana-görə-oğul-həvarilərin-işləri-161-5">İMANA GÖRƏ OĞUL
  (Həvarilərin işləri 16:1-5)</h2>
<p>Paulun Derbe və Listrada xidmət etdiyi vaxtdan beş il keçdi. Lakin
  oraya qayıdanda çox sevindi, çünki orada sonradan onun əzizinə çevrilən
  bir gənclə tanış oldu. Paul Markın yerini tutacaq birini axtarırdı. O
  dərk edirdi ki, gələcəkdə onun işlərini davam etdirən və başa çatdıran
  əvəzedicilər yetişdirməlidir. Paul axtardığını məhz gənc Timoteyin
  simasında tapdı. Paulun Timoteyi sünnət etməsi ilk baxışdan qəribə
  görünür. Çünki o, sünnətin məcburi olmadığı fikrini məsihçilərə yenicə
  qəbul etdirmişdi. Amma fakt budur ki, Timotey yəhudi idi və Paul
  yəhudilərin sünnət edilməməsi ilə bağlı heç vaxt mübahisə etməmişdir.
  Bütpərəstlikdən imana gələnlər yəhudi həyat tərzinin bəzi normalarından
  azad idilər.</p>
<p>Başqa sözlə, Paul Timoteyi yəhudi kimi qəbul etməklə, yəhudi düşüncə
  tərzindən nə qədər azad olduğunu göstərdi. Timotey qarışıq evliliyin
  övladı idi. Dindar yəhudi, ümumiyyətlə, belə bir evliliyi tanımaqdan
  imtina edərdi. Əgər yəhudi qız bütpərəst kişi ilə və ya yəhudi kişi
  bütpərəst qızla evlənsəydi, dindar yəhudi onları ölü hesab edərdi.
  Üstəlik, bu o qədər ciddi məsələ idi ki, bəzən formal olaraq dəfn
  mərasimi də keçirilirdi. Belə bir nikahdan olan Timoteyi yəhudi kimi
  tanımaqla, Paul milli adət-ənənələrdən və qadağalardan nə qədər uzaq
  olduğunu göstərdi.</p>
<p>Gənc Timotey yaxşı ailədə anadan olmuşdu. Onun ruhani tərbiyəsində
  anasının və nənəsinin rolu böyük idi (<em>2Timoteyə 1:5</em>). Gələcəkdə
  o, tez-tez Paulun elçisi kimi çıxış edirdi (<em>1Korinflilərə 4:17;
    1Salonikilərə 3:2-6</em>). Paul Romada həbsdə olanda Timotey onunla
  birlikdə idi (<em>Filipililərə 1:1; 2:19; Kolosselilərə 1:1; Filimona
    1</em>). Paulun Timoteyə münasibəti xüsusi xarakter daşıyırdı. Paul
  Korinflilərə Məktubunda (<em>1Korinflilərə 4:17</em>) onu Rəbdə sevimli
  və sadiq oğlu adlandırır. Filipililərə Məktubunda yazır ki, onun qədər
  çalışqan başqa biri yoxdur (<em>Filipililərə 3:19-20</em>). Ola bilsin,
  Paul Timoteydə öz işinin davamçısını görürdü. Nə bəxtiyardır o insan ki,
  öz təliminin bəhrəsini şagirdində görür və həmin şagird böyük xidməti
  davam etdirir.</p>
<p><strong>6-10</strong></p>
<h2 id="xoş-xəbər-avropaya-çatdi-həvarilərin-işləri-166-10">XOŞ XƏBƏR
  AVROPAYA ÇATDI (Həvarilərin işləri 16:6-10)</h2>
<p>Bir müddət bütün yollar sanki bağlı idi. Müqəddəs Ruhun Paulu Roma
  əyaləti olan Asiyaya buraxmaması ona təəccüblü gələ bilərdi. Burada Efes
  şəhəri və İlahiyyatçı Yəhyanın Vəhy Kitabında yer alan yeddi imanlı
  cəmiyyəti var idi. Müqəddəs Ruh Paula necə rəhbərlik edirdi? O, bunu
  peyğəmbərin sözləri və ya görüntü vasitəsilə edirdi; bəlkə də hansısa
  daxili səs vasitəsilə. Amma o da ola bilər ki, Paulun bu şəhərlərə
  getməməsinə səbəb onun səhhətinin pis olması idi — bədənindəki neştər
  ona daim əziyyət verirdi. Bu versiya daha çox ehtimal olunur, çünki
  <em>10-</em>cu ayədə heç bir izahat vermədən Luka qəflətən birinci
  şəxsin cəm halına — «biz» şəklinə keçir. Bu, Lukanın özünün də orada
  olduğunu, hadisələrə şahidlik və Paula yoldaşlıq etdiyini göstərir.
  Lukanın qəfil peyda olmasının səbəbi nədir? Luka həkim idi. Ola bilsin,
  o, Paul ilə məhz ona görə görüşüb ki, Paulun tibbi yardıma ehtiyacı
  yaranıbmış. Xəstəlik Paula səyahətini başa vurmağa mane oldu. Əgər
  belədirsə, onda güman etmək olar ki, Paul hətta zəifliyinin və
  əzablarının Allah tərəfindən göndərildiyini hesab edirdi. Paulun
  görüntüdə makedoniyalını görməsi onun yolunu müəyyənləşdirdi. Paula
  görüntüdə görünən bu adam kim idi? Bəziləri onun Luka olduğunu güman
  edir, çünki o, Makedoniyalı ola bilərdi. Digərləri belə bir sualın,
  ümumiyyətlə, verilməsini lazım bilmirlər. Çünki yuxuları rasional
  şəkildə izah etmək mümkün deyil. Ancaq yenə də çox maraqlı bir nəzəriyyə
  var. Dünyanı fəth edən bir adam, yəni Makedoniyalı İsgəndər var idi.
  Yenə də güman etmək olar ki, Paulun düşdüyü vəziyyət onun gözləri önündə
  Makedoniyalı İsgəndəri canlandırmalı idi. O dövrdə Troasın tam adı
  Makedoniyalı Troas idi. Dənizin o tayında Makedoniyalı İsgəndərin atası
  Filipin adını daşıyan Filipi şəhəri yerləşirdi. Daha sonra İsgəndərin
  ögey bacısının adını daşıyan Salonik şəhəri gəlirdi. Bütün bu ərazilər
  Makedoniyalı İsgəndərin xatirələri ilə dolu idi. O, qarşısına belə bir
  məqsəd qoymuşdur ki, «Qərbi Şərqə nişanlandırsın» və bununla da dünyanı
  birləşdirsin. Əgər Paul görüntüdə bütün dünyanı fəth edən İsgəndəri
  görübsə, bu onun dünyanı Məsihdə birləşdirmək istəyinin daha bir təsdiqi
  oldu.
</p>
<p><strong>11-15</strong></p>
<h2 id="avropada-məsihi-ilk-qəbul-edənlər-həvarilərin-işləri-1611-15">AVROPADA
  MƏSİHİ İLK QƏBUL EDƏNLƏR (Həvarilərin işləri 16:11-15)</h2>
<p>Neapolis (hazırda Kavala adlanır) Filipi şəhərinin dəniz limanı idi.
  Bu şəhərin böyük tarixi var idi. Əvvəllər o, «bulaq» mənasını verən
  Krenid adlanırdı. Lakin İsgəndərin atası Makedoniyalı Filip
  trakiyalılardan qorunmaq üçün onu möhkəmləndirdi və şəhərə öz adını
  verdi. Bir vaxtlar bu şəhər qızıl mədənləri ilə məşhur idi, lakin Paulun
  dövründə onlar artıq istismar olunmuşdu. Daha sonra şəhər Avqustun Roma
  İmperiyasını fəth etməsi ilə nəticələnən dünyanın ən məşhur döyüş
  meydanlarından birinə çevrildi.</p>
<p>Filipi şəhəri Roma koloniyası idi. Roma koloniyaları, adətən,
  strateji mərkəzlər sayılırdı. Roma hökuməti istefaya çıxmış Roma
  əsgərlərinin kiçik qruplarını onların içində yerləşdirirdi. Onlar Roma
  forması geyinir, latınca danışır və harada yaşamasından asılı olmayaraq
  Roma qanunlarına tabe olurdular. Roma vətəndaşlığı ilə ən çox fəxr
  edənlər də məhz Roma strateji məntəqələrinin sakinləri idi.</p>
<p>Filipidə Paulun vəz edə biləcəyi sinaqoq yox idi. Belə yerlərdə,
  adətən, çayın yaxınlığında yerləşən ibadət evləri var idi. Şənbə günü
  Paul və onu müşayiət edənlər oraya gedib qadınlarla danışdılar. Paulun
  Filipidəki xidməti Məsihə iman edən insanların müxtəlifliyi baxımından
  son dərəcə diqqətəlayiqdir. Lidiya sosial pillənin başında dayanırdı: o,
  tünd qırmızı parça satırdı. Tünd qırmızı parça qırmızı ilbizin
  qabıqlarından yığılıb hazırlanırdı. Bu da inanılmaz dərəcədə bahalı idi:
  450 qram yunu qırmızı rəngə boyamaq üçün təxminən 180 manat ödənməli
  idi. Lakin belə bir zəngin qadın Məsihə üz tutdu.</p>
<p>Qadın istədi ki, Paul və yoldaşları onun evində qalsınlar. Paul
  məsihçinin ruhani keyfiyyətlərini sadalayaraq yazır ki, məsihçilər
  qonaqpərvərliyə can atmalıdırlar» (<em>Romalılara 12:13</em>). Həvari
  Peter yeni məsihçilərə onların vəzifələri barədə göstəriş verərkən
  deyir: «Şikayət etmədən bir-birinizə qonaqpərvərlik göstərin»
  (<em>1Peter 4:9</em>). Məsihçinin qapısı həmişə hər kəsin üzünə açıq
  olmalıdır.</p>
<p><strong>16-24</strong></p>
<h2 id="falçiliq-ruhuna-tutulan-qarabaşdan-cin-çixarilmasi-həvarilərin-işləri-1616-24">FALÇILIQ
  RUHUNA TUTULAN QARABAŞDAN CİN ÇIXARILMASI (Həvarilərin işləri
  16:16-24)</h2>
<p>Lidiya sosial pillənin yuxarısında, bu qarabaş qız isə ən aşağısında
  dururdu. O, gələcəyi söyləmək qabiliyyətinə malik bütpərəst kahin kimi
  idi. O, cinə tutulmuşdu, qədim dünyada belələrinə qəribə bir hörmət
  hissi var idi. Çünki inanırdılar ki, tanrılar belələrinə öz ağıllarını
  vermək üçün onların ağıllarını əllərindən alıblar. Onda həmçinin
  «peyğəmbərlik» etmək ənamı var idi. Qarabaş onun bədbəxtliyindən
  istifadə edən vicdansız insanların əlinə düşmüşdü. Paul onu cindən azad
  edəndə, həmin adamlar qarabaşın sağalmasına görə sevinmədilər, əksinə,
  gəlir mənbəyini itirdiklərinə görə bərk qəzəbləndilər. Bunlar hiyləgər
  adamlar idi. Onlar kütlənin təbii antisemitizmi ilə oynayıb, Roma
  koloniyasının sakinlərinin vətəndaşlıq qüruruna toxunurdular. Onlar
  sonda istədiklərinə nail oldular — Paul və Sila həbs olundu, barələrində
  xüsusi ehtiyat tədbirləri görüldü: onları daxili zindana atıb ayaqlarını
  kündəyə saldılar. Bu hadisədə dəhşəti olan o idi ki, Paul və Sila yaxşı
  iş gördüklərinə görə həbs edilib, dəyənəklə döyülüblər. Elə ki
  məsihçilik adamların mülkiyyət hüquqlarına toxunur, o dəqiqə problemlər
  yaranır. Kiminsə cibinə toxunan kimi, insanlar həmişə silaha və
  zorakılığa əl atırlar. Bununla belə, hər bir insan özünə sual
  verməlidir: «Mən pulumu hallılqla qazanıram, yoxsa başqalarını istismar
  etməklə?» Çox vaxt Məsihə gedən yolda ən böyük maneə insanların
  eqoistliyidir. İnsanlar hər zaman silaha və zorakılığa əl atırlar, lakin
  hər bir insan özünə sual verməlidir: «Mən pulumu layiqincə
  qazanırammı?»</p>
<p><strong>25-40</strong></p>
<h2 id="filipili-zindan-mühafizəçisi-həvarilərin-işləri-1625-40">FİLİPİLİ
  ZİNDAN MÜHAFİZƏÇİSİ (Həvarilərin işləri 16:25-40)</h2>
<p>Artıq gördüyümüz kimi, Lidiya sosial pillənin zirvəsində, qarabaş qız
  cəmiyyətin ən aşağı təbəqəsində, həbsxana mühafizəçisi isə orta təbəqəyə
  mənsub idi və Roma hökumətinin dövlət qulluqçusu sayılırdı. Ona görə də
  bu üçlüyə o dövrdəki cəmiyyətin nümayəndələri kimi baxa bilərik.</p>
<p>İlk növbədə hadisənin baş verdiyi <em>məkana</em> baxaq. Paul və
  Silanın duasından sonra zəlzələ oldu. O vaxt zindanın qapısı iki dəliyə
  keçirilmiş taxta tirlə bağlanırdı. Kündələr də eyni qaydada
  hazırlanırdı. Zəlzələnin təkanı taxta tirləri dəliyindən çıxartdı və
  məhbuslar kündədən azad edildi. Bunu görən zindan mühafizəçisi intihar
  etməyə hazır idi. Çünki Roma qanunlarına görə zindan işçisi qaçan
  məhbusun cəzasını alırdı.</p>
<p>İndi isə <em>hadisənin iştirakçılarına</em> baxaq.</p>
<p>Əvvəlcə Paula nəzər salaq. Bu hissədə biz üç məqamı qeyd edirik.</p>
<p>1) O, daxili zindanda möhkəm zəncirlənmiş halda gecə yarısı Allahı
  izzətləndirərək ilahilər oxuya bilirdi. Allahın və İsa Məsihin varlığını
  heç vaxt heç bir məsihçidən almaq olmaz. Məsihçi Allahla birlikdə olanda
  hətta həbsxanada da özünü azad hiss edir, hətta gecə yarısı da onun üçün
  gündüzdür.</p>
<p>2) Paul zindanın qapısını onun arxasınca bağlayan mühafizəçiyə xilas
  qapısını açmağa hazır idi. O, təbiətcə kinli adam deyildi. Paul onu
  kündəyə salan adama Allahın Kəlamını təbliğ edə bilərdi.</p>
<p>3) O özünü ləyaqətli aparırdı. O tələb edirdi ki, onunla Roma
  vətəndaşı kimi rəftar olunsun. Roma vətəndaşını qamçılamağa görə ölüm
  cəzası verilirdi. Lakin Paul ləyaqətini özü üçün deyil, Filipidə qalan
  məsihçilər naminə müdafiə edirdi. Hər kəsin onların Paul kimi nüfuzlu
  dostunun olduğunu görməsi vacib idi.</p>
<p>İkincisi, zindan mühafizəçisinə baxaq. Maraqlıdır ki, o, Məsihə sidq
  ürəkdən iman etdiyini dərhal əməldə göstərdi. Məsihə iman edən kimi
  dərhal Paul ilə Silanın yaralarını yuyub, onlara yemək verdi. Əgər
  məsihçilik insanda minnətdarlıq hissi yaratmırsa, onun imanı saxtadır.
  Əgər insanın qəlbindəki imanı onun əməllərindəki dəyişikliklə təsdiq
  olunmursa, bu, saxta, riyakar imandır.</p>
