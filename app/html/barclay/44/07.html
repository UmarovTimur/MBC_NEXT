<h1>7-ci fəsil</h1>
<p><strong>1-7</strong></p>
<h2 id="öz-torpağindan-çixan-adam-həvarilərin-işləri-71-7">ÖZ
  TORPAĞINDAN ÇIXAN ADAM (Həvarilərin işləri 7:1-7)</h2>
<p>Artıq gördüyümüz kimi, özünü müdafiə etmək və fikirlərini
  əsaslandırmaq üçün Stefan İsrail tarixinə müraciət edir. Lakin Stefan
  təkcə tarixi hadisələrin təsvirini vermirdi, onun üçün hər bir tarixi
  şəxsiyyət və hadisə xüsusi məna kəsb edirdi. O, nitqinə İbrahim
  peyğəmbərin hekayəsindən başladı, çünki yəhudilərin əksəriyyəti üçün
  tarix ondan başlayırdı.</p>
<p>Stefan İbrahim peyğəmbər haqqında üç xüsusiyyəti qeyd edir.</p>
<p>1) İbrahim peyğəmbər Allaha itaət etdi. İbranilərə məktubun
  müəllifinin dediyi kimi, «O hara getdiyini bilməyərək yola çıxdı»
  (<em>İbranilərə 11:8</em>). İbrahim peyğəmbər təşəbbüskar və cəsarətli
  bir insan idi. Bir dəfə Hindistanın cənubunda xidmət edən Şotland kahini
  Lesli Nyubiqin deyirdi ki, imanlı cəmiyyətlərinin birliyi ilə bağlı
  danışıqlar, az qala uğursuzluqla başa çatsın. Çünki bəzi iştirakçılar
  müəyyən bir addımın nəticələrini əvvəlcədən bilmək istəyirdilər. Sonda
  bir nəfər uzağı görməyə çalışan insanlara belə dedi: «Məsihçinin həmişə
  hara getdiyini bilmək haqqı yoxdur».</p>
<p>Stefana görə Allah adamı o şəxs idi ki, Allahın əmrinə, hətta onun
  nəticələrini təsəvvür edə bilməsə belə itaət edir.</p>
<p>2) İbrahim peyğəmbər iman adamı idi. O, hara getdiyini bilmirdi. Amma
  inanırdı ki, onu Allah istiqamətləndirirsə, deməli, qarşıda onu
  yaxşılıqlar gözləyir. Hətta övladı olmayanda, heç vaxt olmayacağını
  biləndə belə, o inanırdı ki, bir gün nəsli Allahın vəd etdiyi torpağı
  miras alacaq.</p>
<p>3) İbrahim peyğəmbər ümid edən bir insan idi. Hətta ömrünün sonunda
  o, Allahın vədlərinin tam yerinə yetirildiyini görməsə də, onların
  yerinə yetiriləcəyinə şübhə etmədi. Stefan yəhudilərə cəsarətli, həmişə
  Rəbbin çağırışına cavab verməyə hazır olan bir insan nümunəsi göstərdi.
  Onlar isə var-gücü ilə köhnədən yapışmağa çalışırdılar.</p>
<p><strong>8-16</strong></p>
<h2 id="misirə-köç-həvarilərin-işləri-78-16">MİSİRƏ KÖÇ (Həvarilərin
  işləri 7:8-16)</h2>
<p>İbrahim peyğəmbərin hekayəsindən sonra Stefan Yusifin əhvalatını
  danışır. Biz Yusifin həyatının məqsədini onun sözlərindən başa düşürük
  (<em>Yaradılış 50:20</em>). Yaqubun ölümündən sonra Yusifin qardaşları
  qorxurdular ki, ona etdikləri pisliyə görə Yusif onlardan qisas alacaq.
  Yusif buna belə cavab verdi: «Baxın siz mənə qarşı pis fikrə düşdünüz,
  lakin Allah onu yaxşı işə çevirdi ki, bu gün gördüyünüzü etsin və çoxlu
  adamın həyatını qorusun». Bədbəxtlik kimi görünən hadisələr Yusifi
  şöhrətə apardı. Misirə qul kimi satılsa da, haqsız yerə həbs edilsə də,
  kömək etdiyi insanlar tərəfindən unudulsa da, bir gün o, Misirin baş
  naziri oldu. Stefan Yusifin bütün həyatını iki sözlə ifadə edir —
  <em>lütf</em> və <em>hikmət</em>.
</p>
<p>1) Lütf, həqiqətən, gözəl sözdür. Bu sözün sadə mənası və gözəlliyi
  fiziki anlamda başa düşülür; daha sonra bütün insanların xoşuna gələn
  gözəl xarakter mənasını verməyə başladı. Azərbaycan dilində
  <em>lütf</em> sözünə ən yaxın olan söz <em>cazibədir</em>. Həqiqətən də,
  Yusifin cazibəsi var idi. Ruhani insanları fərqləndirən məhz bu
  xüsusiyyətdir. Axı Yusifin qəzəblənməyə haqqı çatırdı. Lakin o, bütün
  vəzifələrini vicdanla yerinə yetirdi: həm qul kimi, həm də Misirin
  hökmdarı kimi eyni dərəcədə səylə xidmət etdi.
</p>
<p>2) <em>Hikmət</em> qədər tərifi çətin olan söz, demək olar ki,
  yoxdur. Bu söz sağlam düşüncə və zəkadan daha böyük məna ifadə edir.
  Yusifin həyatı bizə bu sözü başa düşmək üçün açar verir. Hikmət — həyatı
  və hər şeyi Allahın gördüyü kimi görmək bacarığıdır.</p>
<p>Yenə də Stefan müqayisə edir. Yəhudilər öz keçmişləri və Qanunun
  incəlikləri haqqında düşüncələrə dalırdılar. Yusif isə uğursuzluğa düçar
  olsa belə, istənilən tapşırığı yerinə yetirirdi və həyata Allahın gözü
  ilə baxırdı.</p>
<p><strong>17-36</strong></p>
<h2 id="həmyerlilərini-unutmayan-adam-həvarilərin-işləri-717-36">HƏMYERLİLƏRİNİ
  UNUTMAYAN ADAM (Həvarilərin işləri 7:17-36)</h2>
<p>Daha sonra Stefan Musa peyğəmbərdən danışır. Yəhudilərə görə Musa
  peyğəmbər, ilk növbədə, Rəbbin əhdinə əməl etmək üçün öz torpağını tərk
  edən adam idi. O, sözün əsl mənasında, Allahın əhdini yerinə yetirmək və
  xalqının rəhbəri olmaq üçün taxtından imtina edən insan idi. Müqəddəs
  Kitabda Musa peyğəmbərin gəncliyi haqqında çox az danışılır, lakin
  yəhudi tarixçiləri onun haqqında daha çox bilirdilər. Tarixçi İosif
  Flavinin əlyazmalarına görə, Musa peyğəmbər o qədər gözəl uşaq idi ki,
  dayəsi onu küçədə aparanda adamlar ayaq saxlayıb ona baxırdılar. Musa o
  qədər ağıllı oğlan idi ki, dərslərində hamını üstələyirdi. Günlərin bir
  gün fironun qızı Musanı atasının yanına aparıb onu Misir taxtının varisi
  təyin etməsini xahiş etdi. Firon razılaşdı. Rəvayətdə deyilir ki, firon
  tacını götürüb zarafatla Musanın başına taxır, lakin uşaq onu başından
  yerə atır. Orada iştirak edən Misir müdriklərindən biri deyir ki, əgər
  bu uşaq dərhal öldürülməsə, gələcəkdə Misir tacına böyük zərər verəcək.
  Amma fironun qızı Musanı qucağına alıb, fironu bu xəbərdarlığa əməl
  etməməyə inandırdı. Musa böyüyəndə Misirin ən böyük sərkərdəsi oldu. O,
  uzaq Efiopiyadakı müharibəyə rəhbərlik edərək qələbə çaldı və Efiopiya
  şahzadəsi ilə evləndi. İndi Musa peyğəmbərin nədən imtina etdiyi aydın
  görünür. O, Allahın möhtəşəm planını həyata keçirmək naminə xalqını
  səhraya aparmaq üçün taxtından imtina etdi. Stefan bir daha qeyd edir
  ki, dahi insan yəhudilər kimi öz keçmişinə aludə olub, öz imtiyazlarını
  var-gücü ilə qoruyan kəs deyil. O kəsdir ki, Rəbbin çağırışına cavab
  verir və buna görə rahatlığından vaz keçməyə hazırdır.</p>
<p><strong>37-53</strong></p>
<h2 id="itaətsiz-xalq-həvarilərin-işləri-737-53">İTAƏTSİZ XALQ
  (Həvarilərin işləri 7:37-53)</h2>
<p>Stefan hekayəsinin sürətini artırır. Bu ana qədər o, yəhudiləri açıq
  şəkildə qınamamışdı, sadəcə keçmişin qəhrəmanları ilə müqayisə etmişdi.
  Lakin müdafiəsinin son hissəsində Stefan fərqli şəkildə ifadə edərək
  yəhudiləri açıq şəkildə qınayır.</p>
<p>1) O, iddia edir ki, xalq həmişə Allaha müqavimət göstərib. Musa
  peyğəmbərin dövründə xalq qızıl dana düzəltməklə onun göstərişlərinə
  qarşı çıxıb. Amos peyğəmbərin dövründə xalq ürəyini Molek bütünə və səma
  cisimlərinə verdi. Stefan peyğəmbərlər kitabından danışarkən <em>Amos
    5:26-27</em>-dən sitat gətirərək, Kiçik Peyğəmbərləri nəzərdə tutur.
  Lakin o, ibrani mətninə yox, yunan mətninə istinad edir.</p>
<p>2) Stefan iddia edir ki, xalq böyük imtiyazlara malik idi. Xalqın
  çoxlu peyğəmbərləri, Şəhadət çadırı var idi. Həmin yerdə Qanunun
  yazıldığı lövhələr qorunub saxlandığı üçün belə adlanırdı. Bu Qanun
  mələklər tərəfindən verilmişdir.</p>
<p>Daimi itaətsizliklə daimi imtiyazları bir-birindən ayırmaq olmaz.
  Çünki insana nə qədər çox imtiyazlar verilirsə, o, səhv yolu seçəndə,
  bir o qədər çox mühakimə olunacaq. Stefan israrla qeyd edir ki, İsrailə
  hər şeyi bilmək imkanı verildiyi halda, onlar daim Allaha itaətsizlik
  etdilər və buna görə də mühakiməyə uğradılar.</p>
<p>3) Stefan iddia edir ki, yəhudilər ədalətsiz şəkildə Allahı
  məhdudlaşdırıblar. Onlar üçün böyük xeyir-dua olacaq Məbəd, əslində,
  onların ən böyük lənətinə çevrildi. Onlar Allaha yox, Məbədə ibadət
  etməyə başladılar. Onlar bütün kainatda Var Olan Allaha deyil,
  Yerusəlimdə yaşayan yəhudilərin Tanrısına ibadət etməyə başladılar.</p>
<p>4) Stefan iddia edir ki, onlar həmişə öz peyğəmbərlərini təqib
  ediblər; ən əsası da Allahın Oğlunu öldürüblər. Stefan Peterdən fərqli
  olaraq, onların bunu bilmədən etdiklərini qeyd etmir. Xeyr, yəhudiləri
  bu cinayətə sövq edən cəhalətləri deyil, hədsiz itaətsizlikləri idi.
  Stefanın son sözlərində həm qəzəb, həm də təəssüf hiss olunur. Onun
  qəzəbi bu insanların ən dəhşətli cinayəti törətmələrindən, təəssüf hissi
  isə Allahın bu insanlar üçün nəzərdə tutduğu sevinc payını rədd
  etmələrindən qaynaqlanır.</p>
<p><strong>54-60</strong></p>
<h2 id="ilk-şəhid-həvarilərin-işləri-754-81a">İLK ŞƏHİD (Həvarilərin
  işləri 7:54 — 8:1a)</h2>
<p>Belə çıxışın yalnız bir sonu ola bilərdi: Stefan özünü ölümə məruz
  qoydu. Ölüm də gəldi. Lakin Stefan onların qəzəbdən eybəcərləşmiş
  üzlərini görmürdü. Onun baxışları əbədiyyətə dikilmişdi, o, İsanın
  Allahın sağında dayandığını gördü. O, gördüklərini deyəndə, onlar bunu
  böyük küfr hesab etdilər. Küfr üçünsə yalnız bir cəza var idi — daşqalaq
  (<em>Qanunun təkrarı13:6 və s.</em>). Qeyd etmək yerinə düşər ki, burada
  məhkəmə prosesi olmayıb. Bu, yerindəcə özbaşına cəzalandırma idi. Çünki
  Ali Şuranın ölüm cəzası tətbiq etmək hüququ yox idi. Daşqalaq belə
  edilirdi: cinayətkar təpəyə aparılır və şahidlər tərəfindən aşağı
  atılırdı. Əgər cinayətkar yerə yıxılıb ölürdüsə, deməli, hər şey bitmiş
  sayılırdı; sağ qalırdısa, ölənə qədər üzərinə iri daşlar atılırdı.</p>
<p>Bu hadisədə biz Stefanın bəzi gözəl keyfiyyətlərini görürük:</p>
<p>1) Biz onun cəsarətini haradan aldığını görürük. O, insanların ona
  etdiyi pislikdən daha çox Rəbbin onu gözlədiyini görürdü.</p>
<p>2) Biz Stefanın Rəbbindən nümunə götürdüyünü görürük. O, İsa kimi onu
  edam edənlərin bağışlanması üçün dua edirdi (<em>Luka 23:34</em>). Corc
  Vishart edam olunanda, cəllad tərəddüd etdi. Onda Vishart cəlladın
  yanına gəlib onu öpdü: «Bu səni bağışladığımın sübutudur». Tarixi
  hadisələr deyir ki, Məsihin davamçısı qeyri-mümkün kimi görünənləri
  yerinə yetirmək üçün həmişə güc tapacaq.</p>
<p>3) Böyük həyəcan qəribə bir barışıqla bitdi. Stefanın ürəyini sülh
  bürüdü, çünki o, həyatı bahasına olsa da, düzgün hərəkət etmişdi.
  <em>Həvarilərin işləri 8:1</em>-in birinci yarısına buradakı kontekstdən
  baxmaq lazımdır.
</p>
<p>Şaul meydana çıxdı. Bütpərəstlərə həvari olacaq adam Stefanın
  öldürülməsinə razılıq vermişdi. Amma Avqustin bir dəfə belə dedi:
  «İmanlı Cəmiyyəti həvari Paulu Stefanın duasına görə tapıb». Paul nə
  qədər çalışsa da, Stefanın ölümünü heç vaxt unuda bilmirdi. Artıq o
  günlərdə şəhidlərin qanı İmanlı Cəmiyyətinin toxumuna çevrilmişdi.</p>
<p><em><strong>İmanlı Cəmiyyətinin Yəhudeyadan kənara
      çıxması</strong></em></p>
<p><em>8-ci fəsil</em> İmanlı Cəmiyyətinin tarixində xüsusi əhəmiyyət
  daşıyır. Əvvəlcə İmanlı Cəmiyyəti yalnız yəhudilərdən ibarət idi.
  <em>Həvarilərin işləri 6</em>-ci fəsildə bütpərəstlərin İmanlı
  Cəmiyyətinə qəbulu ilə bağlı mübahisənin ilk əks-sədaları eşidilir.
  Stefanın görüntüsü ölkənin hüdudlarından çox-çox kənara çıxırdı. Budur,
  <em>8-ci fəsildə</em> biz İmanlı Cəmiyyətinin Yəhudeya sərhədlərindən
  kənara çıxdığını görürük. Orada onu təqib gözləyirdi, lakin buna
  baxmayaraq, o, yoluna davam etdi və Müjdəni özü ilə apardı.
</p>
<p>Daha sonra Stefan kimi seçilmiş yeddi köməkçidən biri olan Filipdən
  danışılır. O, on iki həvaridən biri olan həmin Filip deyildi. Köməkçi
  Filip samariyalılara təbliğ edirdi. Samariyalılar yəhudilərlə
  bütpərəstlər arasında təbii körpü rolunu oynayırdı. Çünki samariyalılar
  mənşəcə yarı yəhudi, yarı qeyri-yəhudi idi. Sonra Efiopiyalı bir xədimin
  iman gətirməsi baş verir. Bunun nəticəsində Allahın Müjdəsi bir addım
  daha irəli gedir. Bu vaxta qədər İmanlı Cəmiyyəti dünya üçün missiya
  konsepsiyasını hələ inkişaf etdirməmişdi. Lakin bu fəsli baş verəcək
  hadisələrin fonunda oxusaq, görərik ki, İmanlı Cəmiyyəti instinktiv və
  davamlı olaraq öz missiyasına və tapşırığına doğru irəliləyirdi.</p>
