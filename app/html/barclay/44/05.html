<h1>5-ci fəsil</h1>
<p><strong>1-11</strong></p>
<h2 id="imanli-cəmiyyətində-qarişiqliq-həvarilərin-işləri-5-1-11">İMANLI
  CƏMİYYƏTİNDƏ QARIŞIQLIQ (Həvarilərin işləri 5: 1-11)</h2>
<p>Qarşımızda Həvarilərin İşləri Kitabının ən maraqlı hissəsi durur.
  Möcüzə kimi təsvir olunanları xarakterizə etməyə ehtiyac yoxdur. Ancaq
  bu mətndən o dövrdə İmanlı Cəmiyyətində hökm sürən atmosferi görmək
  olar. Tarixi salnaməyə əsasən bir dəfə kral I Edvard öz əyanlarından
  birinə elə qəzəbləndi ki, sonuncunun dəhşətdən ürəyi partladı. Yuxarıda
  verilən hissədən biz ilk məsihçi cəmiyyətindəki bacı-qardaşların
  əhval-ruhiyyəsi və həvarilərə bəslənən hədsiz hörmət haqqında öyrənirik.
  Yalnız belə bir mühitdə Peterin məzəmməti insanlara bu cür təsir edə
  bilərdi.</p>
<p>Bu, Müqəddəs Kitabın dürüstlüyünü göstərən hissələrdən biridir. Axı
  bu hekayəni burada yazmamaq da olardı. Çünki hekayədə göstərilir ki,
  hətta erkən İmanlı Cəmiyyətində də ləyaqətsiz məsihçilər var idi. Lakin
  Müqəddəs Kitab hadisələri ideal şəkildə təsvir etməkdən imtina edir.</p>
<p>Bir dəfə saray rəssamı Oliver Kromvelin portretini çəkmişdi.
  Kromvelin üzündə çoxlu eybəcər ziyillər var idi. Kromveli razı salmaq
  istəyən rəssam onları portretdə təsvir etməmişdi. Şəkili görən Kromvel
  rəssama belə dedi: «Portreti özünlə apar və bütün ziyillərimi çəkib
  gətirərsən». Müqəddəs Kitabın ən böyük üstünlüklərindən biri odur ki, o,
  qəhrəmanları bizə ziyillərlə birlikdə, bəzək-düzəksiz göstərir. Ancaq
  eyni zamanda, bu hissədə biz bir qədər təsəlli tapırıq: çünki hətta o
  vaxtlar da İmanlı Cəmiyyətində təkcə möminlər deyil, pis insanlar da var
  idi.</p>
<p>Peter vurğulayır ki, bütün günahlar — Allaha qarşı edilən günahdır.
  Yaxşı olardı ki, biz bunu həmişə xatırlayaq. Xüsusən də aşağıdakı
  hallarda:</p>
<p>1) Kifayət qədər səy göstərməmək — Allaha qarşı günahdır. İnsan öz
  sağlamlığı, xoşbəxtliyi və rifahı üçün hər nə edirsə, hamısını Allah
  üçün edir. Fərqi yoxdur, az ya çox edir. Böyük skripka ustası Antonio
  Stradivari bir dəfə belə demişdir: «Əgər mən boş otursam, Allahı qarət
  etmiş olaram». Gəlin bu sözləri özümüzə şüar seçək.</p>
<p>2) İstedadını düzgün istifadə etməmək — Allah qarşısında günahdır.
  Allah bizə istedad verib. Biz onları Allahın ixtiyarına verməliyik.
  Onları necə idarə etdiyimizə, necə istifadə etdiyimizə görə Onun
  qarşısında cavabdehlik daşıyırıq.</p>
<p>3) Davranışda qeyri-səmimilik — Allaha qarşı günahdır. Yalana yol
  verməklə biz ürəklərimizi idarə edən Müqəddəs Ruha qarşı günah etmiş
  oluruq.</p>
<p><strong>12-16</strong></p>
<h2 id="məsihçiliyin-cazibəsi-həvarilərin-işləri-512-16">MƏSİHÇİLİYİN
  CAZİBƏSİ (Həvarilərin işləri 5:12-16)</h2>
<p>Qarşımızda erkən Məsihçi Cəmiyyətinin möhtəşəm mənzərəsi
  canlanır:</p>
<p>1) Biz İmanlı Cəmiyyətinin Məbədi əhatə edən iki böyük eyvanın
  birində — Süleymanın eyvanında toplaşdığını görürük. İlk məsihçilər
  Allahı daha yaxşı tanımağa və ömür boyu Ondan güc almağa can atır,
  müntəzəm olaraq Rəbbin Evini ziyarət edirdilər.</p>
<p>2) Biz ilk məsihçilərin hamının onları görə biləcəyi yerdə
  toplaşdığını öyrənirik. Onlar həvarilərin başına gələnləri yaxşı
  bilirdilər. Onların da başına eyni şeylərin gələ biləcəyini bilirdilər.
  Bununla belə, hamıya kim olduqlarını və Kimə inandıqlarını göstərmək
  istəyirdilər.</p>
<p>3) Biz ilk Məsihçi Cəmiyyətinin heyrətamiz dərəcədə təsirli olduğunu
  öyrənirik. Fövqəltəbii əlamətlər və möcüzələr baş verirdi. İmanlı
  Cəmiyyətinin əsas fəaliyyətinin təbliğdə və xəstələrin fiziki şəfasında
  özünü göstərdiyi günlər geridə qaldı. Halbuki həmin günlər yenidən gələ
  bilər. Lakin İmanlı Cəmiyyəti hələ də mövcuddur. Onun əsas məqsədi —
  cəmiyyəti həmişə dolduran günahkar insanları sağaltmaq və onlara yeni
  həyat qazandırmaqdır.</p>
<p>Bu hissə natəmiz ruhlardan və xəstəliklərdən əzab çəkən insanların
  şəfa tapması ilə bitir. Məsələn, misirlilər inanırdılar ki, bədəni
  hissələrə bölmək olar və hər bir hissədə natəmiz ruh yaşaya bilər. Onlar
  inanırdılar ki, həmin natəmiz ruhlar bu həyatdan köçmüş, lakin cinayət
  əməllərini davam etdirən pis insanlara aiddir.</p>
<p><strong>17-32</strong></p>
<h2 id="yenə-həbs-yenə-məhkəmə-həvarilərin-işləri-517-32">YENƏ HƏBS,
  YENƏ MƏHKƏMƏ (Həvarilərin işləri 5:17-32)</h2>
<p>Həvarilərin bu ikinci həbsi qaçılmaz idi. Axı Ali Şura onlara İsanın
  adını bəyan etməyi, bu adla hər hansı bir təlim öyrətməyi qəti şəkildə
  qadağan etmişdi. Onlar isə bu qadağanı açıq şəkildə pozmuşdular. Ali
  Şura üçün bu fakt ikiqat vacib idi. Ali Şuranın gözündə həvarilər təkcə
  bidətçi deyildilər, həm də sülh və asayişi pozan adamlar idilər.
  İsraildə xalqın üsyan etməsi an məsələsi idi. Əgər həmin üsyan bələkdəcə
  boğulmasa, bu, böyük bir xalq üsyanına səbəb ola bilərdi. Kahinlər və
  sadukeyləri ən çox qorxudan da elə bu idi. Çünki romalıların üsyana
  müdaxiləsi qaçılmaz olardı.</p>
<p>Peter və Yəhyanın azad edilməsini heç də möcüzə saymaq lazım deyil.
  Yunanca <em>aggelos</em> sözünün iki mənası var. Birincisi, bu,
  <em>mələk</em> deməkdir; lakin eyni zamanda <em>elçi</em> kimi də
  istifadə olunurdu. Həvariləri azad edən insan belə olsaydı, onları azad
  edən yenə də Allahın elçisi olacaqdı. Həvarilər həbsdən çıxandan sonra
  baş verən hadisələrə nəzər salanda, biz bu Allah adamlarının
  xarakterinin heyrətamiz xüsusiyyətlərini görürük:
</p>
<p>1) Onlar cəsarətli idilər. Həbsdən çıxıb birbaşa Məbədə getmək və
  təbliğ etmək ağıllı insan üçün dəlilik kimi görünür. Belə davranış son
  dərəcə cəsarətli addım idi. Onlar yenə də getdilər.</p>
<p>2) Onlar prinsipial insanlar idi. Onların əsas prinsipi bu idi ki,
  Allaha itaət istənilən şəraitdə insanlara itaətdən yüksəkdir. Onlar heç
  vaxt özlərinə «Bunu etmək təhlükəlidirmi?» sualını vermirdilər. Onlar
  özlərinə yalnız «Allahın məndən istədiyi budurmu?» sualını
  verirdilər.</p>
<p>3) Onlar öz missiyalarını yaxşı dərk edirdilər.</p>
<p>Onlar bilirdilər ki, Məsihin şahidləridirlər. Şahid — gördüklərini
  danışan şəxsdir. O, şəxsi təcrübəsindən bilir ki, dedikləri həqiqətdir;
  belə insanı dayandırmaq mümkün deyil, çünki həqiqəti susdurmaq
  olmaz.</p>
<p><strong>33-42</strong></p>
<h2 id="gözlənilməz-müttəfiq-həvarilərin-işləri-533-42">GÖZLƏNİLMƏZ
  MÜTTƏFİQ (Həvarilərin işləri 5:33-42)</h2>
<p>Həvarilər ikinci dəfə Ali Şuranın qarşısına çıxarılanda, orada
  qəflətən bir köməkçi — Qamliel ilə qarşılaşdılar. O, farisey idi.
  Sadukeylər öz imtiyazlarını qorumaqdan ötrü hər zaman hər kəslə
  əməkdaşlığa hazır olan zəngin təbəqəni təmsil edirdilər. Fariseylərin
  isə heç bir siyasi təmənnaları yox idi. Farisey adı hərfi mənada
  «ayrılmış» deməkdir. Onlar özlərini Qanuna və onun xırda təfərrüatlarına
  riayət etməyə həsr etmək üçün dünyadan özlərini ayırırdılar. Onların
  sayı heç vaxt altı mini keçmirdi. Lakin sadə və ciddi həyat tərzləri ilə
  xalq arasında böyük hörmət qazanmışdılar.</p>
<p>Qamlielə isə nəinki hörmət edirdilər, onu sevirdilər. O, dindar bir
  adam idi, yoldaşlarına nisbətən çox səbirli idi. Məsələn, o, yunan
  mədəniyyətini özlüyündə günah hesab etməyən azsaylı fariseylərdən biri
  idi. O, «Rabban» fəxri adı verilən azsaylı adamlardan biri idi. İnsanlar
  onu «Qanunun yaraşığı» adlandırırdılar. O öləndə adamlar belə dedilər:
  «Rabban Qamliel öləndən sonra artıq Qanuna hörmət qalmayıb: iffət də,
  itaət də onunla birlikdə ölüb». Ali Şura həvarilərə qarşı zorakılıq
  tətbiq etməyə hazırlaşanda, Qamliel müdaxilə etdi. Fariseylərin əqidəsi
  taleyin və iradə azadlığının birləşməsindən ibarət idi. Onlar
  inanırdılar ki, hər şey Allahın əlindədir, lakin insan yenə də öz
  əməllərinə görə cavabdehlik daşıyır. Onlar deyirdilər: «Hər şey
  qismətdən asılıdır, amma eyni zamanda hər kəsə seçim azadlığı verilir».
  Beləcə Qamliel Ali Şuranı xəbərdar etdi ki, onlar öz azadlıqlarını Rəbbə
  qarşı istifadə etmək qərarına gəlsələr, ehtiyatlı olsunlar. O, iddia
  edirdi ki, əgər bu əqidə Allahdan deyilsə, məhv olub gedəcək. O, iki
  misal çəkdi:</p>
<p>Əvvəlcə Tevdanın adını çəkdi. O dövrdə İsraildə tez-tez özünü ölkənin
  xilaskarı adlandıran, bəzən də Məsih olduğunu iddia edən rəhbərlər peyda
  olur, sonra da yoxa çıxırdılar. Biz bu Tevdanın kim olduğunu bilmirik.
  Biz başqa Tevda haqqında eşitmişik. O, araşdırdığımız dövrdən bir neçə
  il sonra meydana çıxıb. O, adamları İordan çayına apararaq çayın
  sularını iki yerə böləcəyini və onları quru yolla aparacağını vəd
  etmişdi. Amma çox keçmədi ki, onun ulduzu söndü. Tevda adı o dövrdə
  geniş yayılmışdı. Ola bilsin, Qamlielin misal çəkdiyi Tevda özünü
  xilaskar elan edənlərdən biri idi.</p>
<p>İkincisi, Qalileyalı Yəhuda idi. Eramızın 6-cı ilində başçı Kvirini
  onu vergi toplamaq üçün təyin etdi, o isə siyahıyaalma zamanı üsyan
  etdi. Yəhuda bəyan etdi ki, İsrailin padşahı Allahdır və yalnız Ona
  xərac verilməlidir. O, bütün digər vergiləri küfr hesab edərək onları
  murdar sayırdı. O, geniş üsyan qaldırmağa, çevriliş etməyə cəhd etsə də,
  buna nail ola bilmədi. Ali Şura Qamlielin sözlərinə qulaq asdı və
  həvariləri bir daha təhdid edərək azad etdi.</p>
<p>Həvarilər isə İsa Məsih uğrunda təhqirə layiq görüldükləri üçün
  sevinərək getdilər. Onların sevinci aşağıdakı səbəblərlə izah
  olunur:</p>
<p>1) Həvarilərin təhqir olunması onlara Məsihə sədaqətlərini sübut
  etməyə imkan verdi. Rusiyadakı inqilabdan sonra əllərində qandal izləri,
  kürəyində qamçı çapıqları olan insan ədalət uğrunda əzab çəkdiyi üçün
  qəhrəman sayılırdı. O, «üzərimdə damğa və çapıqlar var» deyə
  öyünürdü.</p>
<p>2) Həvarilərin təhqir olunması Məsih haqqında şəhadət etməyə fürsət
  verdi. Çarmıxı daşıyanlar tacla şərəfləndiriləcəklər.</p>
