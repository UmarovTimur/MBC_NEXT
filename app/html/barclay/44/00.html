<h1>MÜQƏDDƏS HƏVARİLƏRİN İŞLƏRİ</h1>
<h2 id="müqəddəs-həvarilərin-işlərinə-giriş">MÜQƏDDƏS HƏVARİLƏRİN
  İŞLƏRİNƏ GİRİŞ </h2>
<p><em><strong>Qiymətli Kitab</strong></em></p>
<p>Müqəddəs Həvarilərin İşləri Əhdi-Cədidin müəyyən mənada ən mühüm
  kitabıdır. Həvari Paulun məktublarından aldığımız məlumatlar istisna
  olmaqla, bu kitab olmasaydı, biz erkən İmanlı Cəmiyyətinin inkişafı
  haqqında heç nə bilməzdik.</p>
<p>Tarixşünaslıqda iki üsul var. Onlardan biri hadisələrin gedişini
  günbəgün, həftəbəhəftə izləməyə çalışır, o biri isə sanki bu və digər
  zamanın mühüm məqamlarına, böyük şəxsiyyətlərinə silsilə pəncərələr
  açır. Həvarilərin İşləri kitabı yazılarkən ikinci üsuldan istifadə
  edilmişdir.</p>
<p>Biz onu Müqəddəs Həvarilərin İşləri Kitabı adlandırırıq. Əslində,
  kitab həvarilərin işləri haqqında ətraflı məlumat vermək iddiasında
  deyil. Orada Pauldan başqa yalnız üç həvarinin adı çəkilir.
  <em>Həvarilərin işləri 12:2-</em>də qısa bir cümlədə deyilir ki,
  Yəhyanın qardaşı Yaqub Hirod tərəfindən edam edilib. Həvari Yəhyanın da
  adı çəkilir, lakin o, bir kəlmə belə demir. Kitabda yalnız Peter
  haqqında müəyyən məlumatlar verilir. Amma o da tezliklə görkəmli bir
  insan kimi səhnəni tərk edir. Kitabın yunan dilində adı belədir:
  «Həvari-kişilərin işləri». Görünür, müəllif burada ilk məsihçi
  Cəmiyyətinin qəhrəman və cəsarətli rəhbərlərinin bəzi işlərini əks
  etdirməyə çalışmışdır.
</p>
<p><em><strong>Kitabın müəllifliyi</strong></em></p>
<p>Kitabın özündə bu barədə heç nə deyilməsə də, Luka həmişə onun
  müəllifi hesab olunub. Lukanın özü haqqında bizə az şey məlumdur.
  Əhdi-Cədiddə onun adı üç dəfə çəkilir — <em>Kolosselilərə 4:14; Filimona
    23; 2Timoteyə 4:19</em>. Beləliklə buradan iki nəticə çıxara bilərik:
  birincisi, Luka həkim idi, ikincisi, o, Paulun ən dəyərli
  köməkçilərindən biri və sadiq dostu idi. Çünki o, Paul sonuncu həbsdə
  olarkən onun yanında idi. Biz belə bir nəticəyə gələ bilərik ki, o,
  qeyri-yəhudi olub. Çünki <em>Kolosselilərə 4:11</em> sünnət olunmuş,
  yəni yəhudilərin adları və salamların siyahısı ilə bitir; 12-ci ayədən
  qeyri-yəhudilərin adları çəkilən yeni siyahı başlayır. Buradan belə bir
  maraqlı nəticəyə gəlirik ki, Luka Əhdi-Cədiddə qeyri-yəhudi olan yeganə
  yazıçıdır.</p>
<p>Lukanın həkim olmasını onun instinktiv olaraq tibbi terminlərdən
  istifadə etməsi ilə təxmin etmək olar. Məsələn, Luka öz Müjdəsinin
  <em>4:35</em>-ində natəmiz ruha tutulan adam haqqında danışarkən — «Cin
  bu adamı hamının qabağında yerə yıxıb...» ifadəsini işlədəndə, tibbi
  termindən «konvulsiya»dan (qıc olma) istifadə edir. Luka öz Müjdəsinin
  <em>9:38</em>-ində İsadan «Müəllim, yalvarıram, oğluma nəzər sal...»
  deyən adamı təsvir edərkən, xəstəni ziyarət edən həkim üçün tipik bir
  söz işlədir. Ən maraqlı nümunə dəvə və iynə gözü ilə bağlı ifadədə
  verilmişdir. Hər üç sinoptik müəllif həmin nümunəni çəkir (<em>Matta
    19:24; Mark 10:25; Luka 18:25</em>). Matta və Mark yunanca
  <em>rafis</em> sözündən istifadə edirlər. Bu, dərzi və ya evdar qadının
  işlətdiyi iynə deməkdir. Yalnız Luka cərrah iynəsi mənasını verən
  yunanca <em>belone</em> sözündən istifadə edir. Həkim olduğuna görə
  Lukanın tibbi terminlər işlətməsi təbii idi.
</p>
<p><em><strong>Kitab kimin üçün nəzərdə tutulmuşdu?</strong></em></p>
<p>Luka həm Müjdəsini, həm də Həvarilərin İşlərini Teofil üçün yazmışdı
  (<em>Luka 1:3; Həvarilərin işləri 1:1</em>). Teofilin kim olduğunu biz
  yalnız təxmin edə bilərik. Luka öz Müjdəsinin <em>1:3</em>-ündə ona
  «hörmətli Teofil» deyə müraciət edir. Bu, əslində «Zati-aliləri»
  deməkdir və Roma imperiyasının xidmətində olan yüksək rütbəli bir şəxsi
  ifadə edir. Bu adın bir neçə mümkün izahı var.</p>
<p>1) Ola bilsin, Teofil, ümumiyyətlə, real insanın adı deyil. O dövrdə
  məsihçi olmaq təhlükəli idi. Teofil adı iki yunan sözündən ibarətdir:
  Teos — <em>Tanrı</em> və <em>filen</em> — <em>sevimli</em>. Bəlkə də
  Luka məktubu Allahı sevən birinə yazır və təhlükəsizlik baxımından onun
  əsl adını çəkmir.</p>
<p>2) Əgər Teofil real insan idisə, çox güman, o, yüksək vəzifəli məmur
  idi. Ola bilsin, Luka ona məsihçiliyin gözəl bir din olduğunu,
  məsihçilərin isə dindar insanlar olduğunu göstərmək üçün məktub
  yazmışdı. Bəlkə də o, dövlət məmurunu məsihçiləri təqib etməməyə
  inandırmaq istəyirdi.</p>
<p>3) Üçüncü ehtimal əvvəlkilərə nisbətən daha romantikdir. Bu ehtimal
  Lukanın həkim olmasına, qədim zamanlarda isə həkimlərin daha çox qul
  olmasına əsaslanır. Güman edilir ki, Luka ağır xəstə Teofilin həkimi
  idi. Teofil qayğısına qalıb onu sağaltdığına görə minnətdarlıq əlaməti
  olaraq Lukaya azadlıq vermişdi. Bəlkə də Luka ona xeyirxahlıq edən adama
  təşəkkür məqsədilə ən qiymətli şeyi — İsanın hekayəsini yazmışdı.</p>
<p><em><strong>Həvarilərin İşlərində Lukanın Məqsədi</strong></em></p>
<p>Kitab yazan insanın həmişə müəyyən məqsədi olur, bəlkə də bir neçə
  məqsədi. Gəlin Lukanın Həvarilərin işləri kitabını niyə yazdığı barədə
  düşünək.</p>
<p>1) Onun məqsədlərindən biri məsihçiliyi Roma hökumətinə tövsiyə etmək
  idi. Luka Roma hakimlərinin Paula qarşı nə qədər nəzakətli olduqlarını
  dəfələrlə göstərir. <em>Həvarilərin işləri 13:12</em>-də Kipr valisi
  Sergi Paul Məsihə iman edir. <em>Həvarilərin işləri 18:12</em>-də
  Korinfdəki vali Qalliyo yəhudilərin Paulu cəzalandırmaq tələblərinə
  tamamilə biganə qalır. <em>Həvarilərin işləri 16:35</em>-də Filipidəki
  hakimlər səhv etdiklərini anlayaraq Pauldan üzr istəyirlər.
  <em>Həvarilərin işləri 19:31</em>-də Asiya vilayətinin sədrləri Paula
  heç bir zərər gəlməsin deyə onun qayğısına qalırlar. Luka qeyd edir ki,
  keçmişdə Roma hökuməti tez-tez məsihçilərə qarşı ləyaqətli münasibət
  göstərir və onlara qarşı həmişə ədalətli davranırdı. Luka göstərmək
  istəyir ki, məsihçilər dindar və sadiq vətəndaşlardır. Onlar həmişə belə
  qəbul olunublar. <em>Həvarilərin işləri 18:14</em>-də Qalliyo deyir ki,
  Paulun pis niyyəti yoxdur. <em>Həvarilərin işləri 19:37</em>-də Efes
  şəhərinin icra məmuru məsihçiləri tərifləyir. <em>Həvarilərin işləri
    23:29</em>-da Klavdi Lisiy bəyan edir ki, onun Paula qarşı heç bir
  iddiası yoxdur. <em>Həvarilərin işləri 25:25</em>-də Fest deyir ki, Paul
  ölümə layiq heç nə etməyib. Elə eyni fəsildə Fest və Aqrippa
  razılaşırlar ki, Paul Qeysərin məhkəməsini tələb etməsəydi, onu azad
  etmək olardı.
</p>
<p>Luka öz kitabını məsihçilərin nifrət və təqiblərə məruz qaldığı bir
  vaxtda yazıb. O, Roma hakimlərinin məsihçilərə qarşı həmişə ədalətli
  olduqlarını və onlara heç vaxt pis insanlar kimi baxmadıqlarını
  göstərmişdi. Hətta çox maraqlı bir fikir də irəli sürülür ki,
  Həvarilərin işləri kitabı Roma imperatorunun sarayında Paulun müdafiəsi
  üçün tərtib edilmiş antologiyadır.</p>
<p>2) Lukanın başqa bir məqsədi o idi ki, məsihçiliyin bütün ölkələrin
  insanları üçün bir iman təlimi olduğunu göstərsin. Yəhudilər məhz bu
  ideyanı qəbul edə bilmirdilər. Onlar özlərini Allahın seçilmiş xalqı
  hesab edirdilər və Allahın başqa xalqa ehtiyacı olmadığına inanırdılar.
  Luka bunun əksini sübut etmək istəyirdi. O, samariyalılara təbliğ edən
  Filipi göstərir; məsihçiliyi universal edən və onun uğrunda ölən Stefanı
  göstərir; Kornelini Məsihə gətirən Peteri göstərir. Luka Antakyadakı
  bütpərəstlərə təbliğ edən məsihçiləri, dünyanı dolaşaraq insanları
  Məsihə gətirən Paulu göstərir; <em>Həvarilərin işləri 15</em>-ci fəsildə
  o göstərir ki, İmanlı Cəmiyyəti yəhudilərlə eyni hüquqları olan
  bütpərəstləri qəbul etmək üçün mühüm qərar verir.</p>
<p>H) Lakin bu kitabı yazmaqda onun əsl niyyəti bunlar deyildi. Luka
  Həvarilərin işləri kitabının əsas məqsədini dirilmiş Məsihin sözləri ilə
  <em>1:8</em>-də təsvir etmişdir: «...Yerusəlimdə, bütün Yəhudeya və
  Samariyada, həmçinin yer üzünün qurtaracağınadək hər yerdə Mənim
  şahidlərim olacaqsınız». O, məsihçiliyin İsrailin kiçik bir bölgəsində
  yaranan və otuz ildən az müddətdə Romaya çatan din kimi yayılmasını
  göstərmək niyyətində idi.
</p>
<p>S.H.Terner qeyd edir ki, Həvarilərin işləri kitabı hər biri qısa
  xülasə ilə bitən altı hissəyə bölünür:</p>
<p>a) <em>1:1 — 6:7</em>-də Yerusəlimin imanlı cəmiyyəti və Peterin
  təbliği haqqında danışılır. Sonda belə bir xülasə ilə bitir: «Allahın
  kəlamı yayılır, Yerusəlimdə şagirdlərin sayı xeyli artır və bir çox
  kahinlər də bu imana tabe olurdu».</p>
<p>b) <em>6:8 — 9:31</em>-də məsihçiliyin bütün İsraildə yayılması,
  Stefanın şəhid olması və müjdənin Samariyada təbliği təsvir olunur. Bu
  hissə belə bir xülasə ilə bitir: «Beləcə bütün Yəhudeya, Qalileya və
  Samariyadakı imanlılar cəmiyyəti əmin-amanlığa çatdı. İnkişaf edən və
  Rəbb qorxusu içində yaşayan cəmiyyət Müqəddəs Ruhun ürəkləndirməsi ilə
  sayca artırdı».</p>
<p>c) <em>9:32 — 12:24</em>-də Paulun başına gələnlər, İmanlı
  Cəmiyyətinin Antakyaya qədər genişlənməsi və Kornelinin imana gəlməsi
  əksini tapıb. Bu hissə belə bitir: «Allahın kəlamı isə yayılırdı və
  təsiri artırdı».</p>
<p>d) <em>12:25 — 16:5</em>-də İmanlı Cəmiyyətinin Kiçik Asiyaya qədər
  gedib çıxmasından və Qalatiyadakı təbliğdən bəhs edilir. Bu hissə belə
  bitir: «Beləliklə, cəmiyyətlər imanda güclənir və sayı günbəgün
  artırdı».</p>
<p>e) <em>16:21 — 19:20</em>-də İmanlı Cəmiyyətinin Avropaya
  çatmasından, Korinf və Efes kimi böyük bütpərəst şəhərlərində Paulun
  zahidliyindən bəhs edilir. Bu hissə belə xülasə olunur: «Beləliklə,
  Rəbbin kəlamı qüdrətlə böyüyüb təsirini artırırdı».</p>
<p>f) <em>19:21 — 28:31</em>-də Paulun Romaya gəlişi və həbsdə
  qalmasından söz açılır. Bu hissənin sonunda göstərilir ki, Paul «heç bir
  maneə olmadan tam bir cəsarətlə Allahın Padşahlığını vəz edir və Rəbb
  İsa Məsihlə bağlı həqiqətləri» öyrədir.</p>
<p>Həvarilərin İşləri kitabının belə planı artıq ən çətin suala cavab
  verir: nə üçün Həvarilərin İşləri kitabı Paulun həbsdə məhkəməni
  gözləyən hekayəsi ilə bitir? Biz sonra onun başına gələnləri bilmək
  istərdik. Amma son gizli saxlanılır. Luka öz məqsədinə çatdığına görə
  hekayəsini burada bitirir: o, məsihçiliyin Yerusəlimdə necə başladığını
  və bütün dünyaya yayılaraq sonda Romaya çatdığını göstərir. Əhdi-Cədidi
  tədqiq edən alimlərdən biri demişdir ki, Həvarilərin İşləri kitabı
  «Müjdə Yerusəlimdən Romaya necə yayıldı» adlandırıla bilər.</p>
<p><em><strong>Mənbələr</strong></em></p>
<p>Luka tarixçi olduğuna görə onun hansı mənbələrə istinad etməsi
  vacibdir. Luka öz faktlarını haradan götürüb? Bu baxımdan Həvarilərin
  İşləri kitabı iki hissəyə bölünür:</p>
<p>1) Birinci hissə Lukanın bilavasitə şahidi olmadığı on beş fəsildən
  ibarətdir. O, bu məlumatları ikinci mənbədən əldə etmişdi. Çox güman ki,
  onun iki mənbəyə çıxışı var idi.</p>
<p>a) Yerli imanlı cəmiyyətlərində xatirələr qorunub saxlanırdı. Ola
  bilsin, bu xatirələr heç vaxt qələmə alınmayıb. Lakin imanlı
  cəmiyyətləri onları yaddaşlarında qoruyub saxlayıblar. Bu hissədə üç
  imanlı cəmiyyətinin faktları təsvir olunur: <em>Həvarilərin İşləri
    1-5</em> və <em>15-16</em>-nı əhatə edən Yerusəlimdəki imanlı
  cəmiyyətinin tarixi; <em>Həvarilərin İşləri 8:26-40</em> və <em>9:31-10,
    48</em>-i əhatə edən Qeysəriyyədəki imanlı cəmiyyətinin tarixi;
  <em>Həvarilərin İşləri 11:19-30</em> və <em>12:25-14, 28</em>-i əhatə
  edən Antakyadakı imanlı cəmiyyətinin tarixi.
</p>
<p>b) Çox güman, Paulun xidməti, Yəhyanın xidməti, Filipin xidməti və
  Stefanın xidmətini əhatə edən hekayələr silsiləsi var idi. Paul ilə
  dostluq, şübhəsiz ki, Lukaya o vaxtkı imanlı cəmiyyətinin bütün əsas
  xadimləri ilə tanış olmağa kömək etdi. Buna görə Luka həmin imanlı
  cəmiyyətlərinin bütün hadisələrinə və tarixlərinə bələd idi.</p>
<p>2) Lakin <em>16-28</em>-ci fəsillərdə deyilənlərin əksəriyyətini Luka
  şəxsən hadisələrin iştirakçısı kimi bilirdi. Əgər Həvarilərin İşləri
  kitabı diqqətlə oxunsa, maraqlı bir şey görmək olar: Luka hekayəsinin
  çoxunu 3-cü şəxsin cəmi ilə ifadə edir. Amma bəzi hissələri 1-ci şəxsin
  cəmində verir və «onlar» əvəzinə «biz» sözündən istifadə edir. Növbəti
  hissələr 1-ci şəxsin cəmində ifadə edilir: <em>Həvarilərin İşləri
    16:10-17; 20:5-16; 21:1-18; 27:1-28, 16.</em> Luka bu hadisələrin
  iştirakçısı idi. Çox güman, o, gündəlik tutmuş və şahidlərin ifadələrini
  qeyd edirdi. Şahidi olmadığı hadisələrə gəlincə, yəqin ki, uzun müddət
  həbsdə qalan Pauldan öyrənmişdir. İmanlı cəmiyyətinin elə bir xadimi yox
  idi ki, Luka onu şəxsən tanımasın. Hər halda, o, bu və ya digər
  hadisənin şahidi olmuş insanlardan lazımi məlumatları ala bilirdi.
  Həvarilərin İşləri kitabını oxuduqca əmin ola bilərik ki, heç bir
  tarixçinin Lukanınkı kimi daha yaxşı mənbələri olmayıb və heç kim bu
  mənbələrdən Luka qədər diqqətlə istifadə etməyib.</p>
