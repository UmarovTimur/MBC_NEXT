<h1>6-cı fəsil </h1>
<p><strong>1-7</strong></p>
<h2 id="ilk-köməkçilər-həvarilərin-işləri-61-7">İLK KÖMƏKÇİLƏR
  (Həvarilərin işləri 6:1-7)</h2>
<p>İmanlı Cəmiyyəti böyüdükcə təşkilati problemlər yaranmağa başladı.
  Yəhudilər, heç bir xalqda olmadığı kimi, əziyyət çəkən vətəndaşlarının
  taleyinə görə məsuliyyət hiss edirdilər.</p>
<p>Sinaqoqlarda belə bir adət var idi: hər cümə günü səhər tezdən yardım
  yığan iki adam bazarı və evləri gəzir, ehtiyacı olanlara kömək etmək
  üçün pul, yemək və əşya toplayırdı. Bütün bunlar elə həmin gün ehtiyacı
  olanlara paylanırdı. Müvəqqəti ehtiyacı yarananlar dolanmaq üçün kifayət
  qədər yardım alırdılar; daim ehtiyac içində olanlar isə gündə iki dəfə,
  həftədə on dörd dəfə yeməyə kifayət edəcək qədər, yəni növbəti həftəyə
  çatacaq qədər yardım alırdılar. Həmin yardım fondu <em>kupna</em> və ya
  səbət adlanırdı. Bundan əlavə, olduqca yoxsul olan soydaşların
  ehtiyaclarını ödəmək üçün hər gün evbəev gəzib yardımlar yığılırdı. Bu
  fond isə <em>xırdavat qutusu</em> adlanırdı.</p>
<p>Ayındır ki, İmanlı Cəmiyyəti bu adəti davam etdirirdi. Lakin
  yəhudilər arasında parçalanma baş verdi. Bunlar bir tərəfdən Yerusəlimdə
  və İsrailin digər bölgələrində yaşayan, əcdadlarının dilində aramicə
  danışan, qanlarında heç bir yad qatışığın olmaması ilə fəxr edən
  yəhudilər idi. Ancaq başqa ölkələrdə yaşayan və Əllinci gün bayramında
  Yerusəlimə gəlib Məsihi qəbul edən yəhudilər də var idi. Onların
  əksəriyyəti artıq bir neçə nəsil İsraildən kənarda yaşamışdı; onlar ana
  dilini unudub, ancaq yunanca danışırdılar. Təbii ki, arami dilində
  təkəbbürlü yəhudilər İsraildən kənarda yaşayan yəhudilərə yuxarıdan
  aşağı baxırdılar. Bu nifrət sədəqələrin paylanmasında müəyyən iz
  buraxırdı və yunandilli yəhudilərin dul qadınlarına göstərilən
  etinasızlıqdan haqlı olaraq şikayət yaradırdı. Həvarilər belə bir işə
  qarışmamağı daha düzgün hesab edirdilər. Buna görə də vəziyyəti
  düzəltmək üçün yeddi köməkçi seçdilər. Maraqlıdır ki, İmanlı
  Cəmiyyətinin ilk idarəçiləri — köməkçilər danışmaq və fikir yürütmək
  üçün deyil, praktiki tapşırıq yerinə yetirmək üçün seçilmişdilər.</p>
<p><strong>8-15</strong></p>
<h2 id="azadliq-tərəfdari-həvarilərin-işləri-68-15">AZADLIQ TƏRƏFDARI
  (Həvarilərin işləri 6:8-15)</h2>
<p>Həmin yeddi köməkçinin təyin edilməsi İmanlı Cəmiyyəti üçün ağır
  nəticələr verdi. Əslində, inadkar mübarizə başladı. Yəhudilər həmişə
  özlərinə Allahın seçilmiş xalqı kimi baxırdılar. Lakin onlar
  <em>seçilmiş</em> sözünü səhv şərh edirdilər. Onlar hesab edirdilər ki,
  yalnız yəhudilər seçilmiş və xüsusi imtiyazlara malikdir, Allahın başqa
  xalqlar üçün heç bir məqsədi yoxdur. Bəzən hətta o həddə çatıb
  deyirdilər ki, Allah bütpərəstləri yalnız cəhənnəm odunu alovlandırmaq
  üçün yaradıb. Yəhudilər xəyal edirdilər ki, gözəl günlərin birində bütün
  bütpərəstlər onların xidmətçisi olacaqlar. Yəhudilər heç vaxt ağıllarına
  belə gətirmirdilər ki, onlar Allah tərəfindən müəyyən bir vəzifəni
  yerinə yetirmək — bütün insanları özləri kimi Allahla eyni münasibətə
  gətirmək üçün seçiliblər.
</p>
<p>Başlanğıcda məhz bu məqsəd olmalı idi. Burada <em>bütpərəstləri</em>
  Rəbbin hüzuruna gətirməkdən hələ söhbət getmirdi. Söhbət ancaq yunanca
  danışan yəhudilərdən gedirdi. Lakin seçilmiş yeddi köməkçinin heç
  birinin yəhudi adı yox idi. Onlardan biri Nikola yəhudi inancını qəbul
  etmiş bütpərəst idi. Stefan isə bütün dünyanın Məsihə məxsus olduğunu
  hesab edirdi. Yəhudilər hər şeydən çox Yerusəlimdəki Məbədi yüksək
  tuturdular. Yalnız orada onlar Allaha qurbanlar gətirə və Ona həqiqi
  ibadət edə bilirdilər. Onlar heç vaxt dəyişdirilə bilməyən Qanuna dəyər
  verirdilər. Stefan bir gün Məbədin dağılacağını, Qanunun Müjdə yolunda
  yalnız bir vasitə olduğunu və məsihçiliyin bütün dünyaya yayılacağını
  söylədi. Heç kim onun arqumentlərinə qarşı çıxa bilmədi. Buna görə də
  yəhudilər güc tətbiq etmək qərarına gəlib, Stefanı həbs etdilər. Onun
  xidməti qısa olsa da, o, məsihçiliyin yəhudilərlə məhdudlaşmamalı,
  Allahın bütün dünyaya ənamı olduğunu ilk dərk edən xidmətçi idi.</p>
<p><em><strong>Stefanın apologetikası (imanın
      müdafiəsi)</strong></em></p>
<p>Oliver Kromvel oğlu Riçardın təhsili haqqında düşünəndə belə demişdi:
  «Düşünürəm ki, o, tarixi öyrənməlidir». Stefan da yəhudilərə tarixin
  gedişini göstərdi. Ən yaxşı müdafiənin hücum olduğunu dərk edən Stefan
  İsrailin tarixini geniş şəkildə təsvir etdi və İsrailin mühakimə
  olunacağını təsdiqləyən bir neçə fakt göstərdi.</p>
<p>1) O dərk edirdi ki, İsrailin tarixində, həqiqətən, mühüm rolu
  Allahın sözünü dinləyən, «Öz torpağından… çıx, sənə göstərəcəyim torpağa
  get» əmrinə əməl etməkdən qorxmayan insanlar oynayır. Stefan dolayı
  yolla həmin insanların Allaha güvənini onların dövründə hökm sürən
  ruhani mühitlə müqayisə etdi: yəni israillilər hər şeydən əvvəl mövcud
  vəziyyətin qorunub saxlanmasına can atırdılar və İsada, Onun
  davamçılarında yalnız təhlükəli yenilikçilər görürdülər.</p>
<p>2) Stefan sübut etdi ki, insanlar Məbədin tikilməsindən çox əvvəl
  Allaha ibadət edirdilər. Yəhudilər üçün Məbəd ən müqəddəs yer idi.
  Stefanın Allahın insan əli ilə yaradılmış heç bir məbəddə yaşamaması
  barədə dedikləri onların xoşuna gəlmirdi.</p>
<p>3) Stefan iddia edirdi ki, İsanı Çarmıxa çəkməklə yəhudilər yalnız
  köhnə siyasətini davam etdirirdilər: onlar əsrlər boyu öz
  peyğəmbərlərini təqib edib, Allahın təyin etdiyi rəhbərlərdən üz
  çevirirdilər.</p>
<p>Bu özünü seçilmiş xalq hesab edən insanlar üçün acı həqiqət idi.
  Onların Stefana qəzəblənməsi təəccüblü deyildi. Stefanın müdafiəsini
  öyrənərək, o vaxtdan bəri tez-tez təkrarlanan müddəalara diqqət
  yetirək.</p>
