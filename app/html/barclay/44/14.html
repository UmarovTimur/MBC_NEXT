<h1>14-cü fəsil</h1>
<p><strong>1-7</strong></p>
<h2 id="konyada-həvarilərin-işləri-141-7">KONYADA (Həvarilərin işləri
  14:1-7)</h2>
<p>Paul və Barnaba Pisidiyada olan Antakyadan təxminən 145 kilometr
  aralıda yerləşən Konyaya getdilər. Bu, çox qədim şəhər idi, hətta
  Dəməşqdən də qədim sayılırdı. Qədim zamanlarda padşah Nanak bu şəhərdə
  yaşayıb və «Padşah Nanakın dövründən» deyimi «əzəldən bəri» mənasını
  verirdi. Paul və Barnaba həmişəki kimi sinaqoqda təbliğ etməyə
  başladılar və onların təbliği uğurlu oldu. Amma paxıl yəhudilər izdihamı
  onlara qarşı qaldırdılar, Paul ilə Barnaba yenə oradan uzaqlaşmalı
  oldular.</p>
<p>Qeyd etmək lazımdır ki, Paul və Barnaba getdikcə həyatlarını daha çox
  riskə atırdılar. Konyada da onları məhkəməsiz cəzalandırma təqib edirdi.
  Paul və Barnaba nə qədər irəli gedirdilərsə, sivilizasiyadan bir o qədər
  uzaqlaşırdılar. Sivil şəhərlərdə heç olmasa onların həyatları təhlükəsiz
  idi, çünki Roma hakimiyyəti asayişi qoruyub saxlayırdı. Lakin sivil
  şəhərlərin hüdudlarından kənarda, Paul və Barnabanı həmişə yəhudilər
  tərəfindən qızışdırılan frigiyalıların məhkəməsiz cəzaları təqib edirdi.
  Onların hər ikisi cəsarətli idilər. Məsihçinin isə həmişə cəsarətli
  olması lazımdır.</p>
<p><strong>8-18</strong></p>
<h2 id="listrada-onlari-tanrilar-kimi-qəbul-etdilər-həvarilərin-işləri-148-18">LİSTRADA
  ONLARI TANRILAR KİMİ QƏBUL ETDİLƏR (Həvarilərin işləri 14:8-18)</h2>
<p>Listrada Paul və Barnabanın başına qəribə bir hadisə gəldi. Onlar
  bütpərəst tanrılar kimi qəbul edildilər. Bunun izahına Likaoniya
  tarixində rast gəlinir. Listra yaxınlığında yaşayan insanlar inanırdılar
  ki, bir gün Zevs və Hermes insan cildində yer üzünə qayıdacaq. Əfsanəyə
  görə, Zevs və Hermes yer üzünə gələndə heç kim onları öz evinə qəbul
  etmədi. Yalnız bir qoca kəndli Filimon və arvadı Bavkiya onları evinə
  dəvət etdi. Buna görə tanrılar Filimon və Bavkiyadan başqa bütün əhalini
  qırdılar. Qoca ər-arvadı isə möhtəşəm məbədin mühafizəçiləri etdilər.
  Öləndə isə tanrılar onları iki böyük ağaca çevirdilər. Buna görə də,
  Paul xəstəni sağaldanda Listra sakinləri o dövrün səhvini təkrarlamaq
  istəmədilər. Barnaba qəddi-qamətli bir insan idi və onu tanrıların
  padşahı Zevs kimi qəbul etdilər. Hermes tanrıların elçisi idi və Paul
  natiq olduğu üçün onu Hermes kimi qəbul etdilər.</p>
<p>Bu hissə xüsusi maraq doğurur, çünki biz burada Paulun yəhudi
  ənənələri və ya tarixindən heç bir məlumatı olmayan bütpərəstlərə necə
  müraciət etdiyini görürük. Paul əvvəlcə təbiət və kainat haqqında
  danışmağa başlayır, sonra isə kainatın yaradıcısı olan Allaha keçir. O,
  bu gündən və indiki dövrdən başlayır, sonra gələcəyə və səmavi şeylərə
  keçir. Yadda saxlamaq lazımdır ki, kainat Var Olan Allahın məkanıdır.
  Deyilənə görə, bir dəfə Aralıq dənizində gəmidə gedərkən Napoleonun
  yoldaşları Allahdan danışırdılar. Söhbət o yerə gəlib çatdı ki, onlar
  Tanrının mövcudluğunu tamamilə inkar etdilər. Napoleon susurdu, amma
  sonra əlini qaldırıb dənizə və göyə işarə etdi: «Cənablar, bəs bütün
  bunları kim yaradıb?»</p>
<p><strong>19-20</strong></p>
<h2 id="paulun-cəsarəti-həvarilərin-işləri-1419-20">PAULUN CƏSARƏTİ
  (Həvarilərin işləri 14:19-20)</h2>
<p>Bütün bu həyəcan doğuran hadisələr əsnasında bəzi yəhudilər Listraya
  gəldilər. Yəhudilər qəsdən Paul və Barnabanı izləyirdilər ki, onların
  gördükləri işi məhv etsinlər və xalqı onlara qarşı qızışdırsınlar.</p>
<p>Listra Roma koloniyası idi, lakin o, kənarda yerləşirdi. Şəhərin
  sakinləri nə etdiklərini görəndə qorxdular və Paulun öldüyünü düşünərək
  onu şəhərdən çıxardılar. Onlar Roma ədalətinin cəzasından qorxurdular və
  nəticələrdən qaçmaq üçün cəsəddən qurtulmağa çalışdılar.</p>
<p>Paul qeyri-adi dərəcədə cəsarətli idi. O özünə gələn kimi dərhal
  yenidən daşqalaq edildiyi şəhərə getdi. Con Vesli də tövsiyə edirdi:
  «Həmişə kütlənin üzünə bax». Sizi öldürməyə cəhd edənlərin yanına
  qayıtmaqdan daha cəsarətli nə ola bilər? Belə bir hərəkət insanlara
  yüzlərlə vəzdən daha çox təsir edəcək. Adamlar istər-istəməz özlərinə
  sual verməli olacaqlar: «İnsan belə davranmağa gücü haradan tapır?»</p>
<p><strong>21-28</strong></p>
<h2 id="imanli-cəmiyyətinin-möhkəmləndirilməsi-həvarilərin-işləri-1421-28">İMANLI
  CƏMİYYƏTİNİN MÖHKƏMLƏNDİRİLMƏSİ (Həvarilərin işləri 14:21-28)</h2>
<p>Bu hissə Paulu üç cəhətdən aydın şəkildə xarakterizə edir:</p>
<p>1) O, məsihçi olmaq qərarına gələn insanlarla olduqca dürüst
  danışırdı. O, açıq şəkildə öyrədirdi ki, Allahın Padşahlığına çox
  əziyyətlərdən keçərək girməliyik. Paul onlara asan yol vəd etmədi. Lakin
  Məsihin «möminlərin həyatını asanlaşdırmaq üçün deyil, onları yüksəltmək
  üçün» gəldiyi prinsipini rəhbər tutdu.</p>
<p>2) Geri qayıdarkən Paul imana yeni gələn məsihçilərin bütün kiçik
  icmalarında ağsaqqallar təyin etdi. O, məsihçilərin qardaşlıq şəraitində
  yaşamalı olduğu barədə fikrini açıq şəkildə nümayiş etdirdi. İmanlı
  Cəmiyyətinin ağsaqqallarından birinin dediyi kimi: «İmanlı Cəmiyyətini
  ana kimi qəbul etmədən heç kim Allaha Ata deyə bilməz». Con Vesli bu
  fikri belə ifadə etmişdi: «Heç kim təkbaşına göylərə gedə bilməz. O, ya
  imanlı qardaş tapmalı, ya da başqalarını Məsihə gətirməlidir». Paul öz
  missiyasının əvvəlindən nəinki insanları Məsihə gətirir, həm də yerli
  imanlı cəmiyyətlərini qururdu.</p>
<p>3) Paul və Barnaba bilirdilər ki, buna öz gücləri ilə nail
  olmayıblar. Onların vasitəsilə bu işi görən Allahı izzətləndirirdilər.
  Onlar özlərini yalnız Allahın əməkdaşı kimi görürdülər. Azenkurdakı
  böyük qələbədən sonra kral Henri onun haqqında qəsidə yazmağı qadağan
  etdi və hamıya əmr etdi ki, bu qələbəyə görə yalnız Allahı
  izzətləndirsinlər. Biz öz izzətimizi deyil, Allahın əlində bir alət
  olduğumuzu düşünərək xidmət etməyə başlayanda, məsihçi xidmətinin əsl
  ruhunu dərk etməyə başlayacağıq.</p>
<p><em><strong>Tarixi əhəmiyyətli sual</strong></em></p>
<p>İmanlı Cəmiyyətində bütpərəstlikdən gələn məsihçilərin qəbulu həllini
  tələb edən problemə səbəb oldu. Yəhudilərin təfəkkürü və ənənələri
  təlqin edirdi ki, onlar seçilmiş xalqdır. Faktiki olaraq, yəhudilər
  nəinki Allaha aid olduqlarını zənn edirdilər, onlar hətta inanırdılar
  ki, Allah yalnız onlara məxsusdur. Onların problemi o idi ki, bütpərəst
  yerli məsihçi icmasına qəbul edilməzdən əvvəl sünnət olunmalı və Musa
  peyğəmbərin Qanununa riayət etməlidirmi? Başqa sözlə desək, bütpərəst
  Məsihi qəbul etməzdən əvvəl öncə yəhudi olmalıdır? Yoxsa Məsihə iman
  edən bütpərəst birbaşa Məsihin Cəmiyyətinə qoşula bilər?</p>
<p>Bu məsələ həll olunsa belə, qaçılmaz olaraq başqa problem
  yaranacaqdı. Dindar yəhudi bütpərəstlə ünsiyyət qura bilməzdi. Yəhudi
  bütpərəsti nə qonaq kimi qəbul edə, nə də onun evinə gedə bilərdi.
  Onunla mümkün qədər işgüzar müqavilələr bağlamazdı. Əgər bütpərəstlərin
  yerli imanlı cəmiyyətinə daxil olmasına icazə verilsəydi belə, yəhudinin
  qeyri-yəhudi ilə ünsiyyət qurmasına nə dərəcədə icazə verilərdi?</p>
<p>Bu kimi problemlər dərhal həllini tələb edirdi. Amma sonda İmanlı
  Cəmiyyəti belə bir nəticəyə gəldi ki, yəhudilər və başqa millətlər
  arasında heç bir fərq olmamalıdır. <em>Həvarilərin işləri 15-ci</em>
  fəsildə Yerusəlimdəki Qurultaydan bəhs edilir. Toplantının qərarı
  qeyri-yəhudi möminlər üçün qanuna çevrildi.</p>
