<h1>13-cü fəsil</h1>
<p><strong>1-3</strong></p>
<h2 id="müqəddəs-ruhun-elçiləri-həvarilərin-işləri-131-3">MÜQƏDDƏS RUHUN
  ELÇİLƏRİ (Həvarilərin işləri 13:1-3)</h2>
<p>Məsihçi Cəmiyyəti Müjdənin son dərəcə vacib astanasında dayanmışdı.
  Addımlarını diqqətlə düşünən imanlılar Məsihin Müjdəsini bütün dünyaya
  təbliğ etmək qərarına gəldilər. Onlar bu qərarı qəbul edərkən Müqəddəs
  Ruh tərəfindən idarə olunurdular. İlk məsihçilər həmişə Allahın
  iradəsini öz bildikləri kimi yerinə yetirmirdilər.</p>
<p>İlk İmanlı Cəmiyyətində <em>peyğəmbərlər və müəllimlər</em> müxtəlif
  tapşırıqları yerinə yetirirdilər. Peyğəmbərlər səyyar təbliğçilər
  idilər. Onların bütün həyatı bir amala həsr olunmuşdu — Allahın
  iradəsini bilmək və bunu qardaşlarına, xalqına bəyan etmək. Hər bir
  yerli imanlı cəmiyyətində müəllimlər yeni iman edənləri öyrədirdilər.
  Qeyd etdiyimiz kimi, bu peyğəmbərlərin adları Müjdənin yer üzünün bütün
  xalqlarına aid olması fikri ilə əlaqədardır. Barnaba Kipr adasından olan
  bir yəhudi idi, Luki Şimali Afrikadakı Kirenadan idi. Şimeon da yəhudi
  idi, lakin onun ikinci adı — Niger — Roma mənşəlidir və onun bir vaxtlar
  Romada yaşadığını göstərir; Menaxem aristokrat ailədən idi, Paul isə
  əslən Kilikiyadakı Tarsusdan olan təhsilli yəhudi ravvini idi. Bu kiçik
  qrup artıq məsihçiliyin birləşdirici gücünü açıq şəkildə nümayiş
  etdirirdi. Müxtəlif ölkələrdən, müxtəlif mənşədən və müxtəlif
  təbəqələrdən olan insanlar icma və qardaşlığın sirrini dərk etdilər,
  çünki onlar Məsihi tanımışdılar.</p>
<p>Çox maraqlı bir ehtimal var. Güman olunur ki, Şimeon Afrika
  mənşəlidir, çünki Niger Afrika adıdır. Belə bir ehtimal da var ki, o,
  Məsihin Çarmıxını Qolqotaya aparan həmin Kirenalı Şimondur (<em>Luka
    23:26</em>). İsa ilə ilk dəfə Qolqota yolunda rastlaşan və Onun
  Çarmıxını daşıyan (baxmayaraq ki, o, əvvəlcə buna görə qəzəblənmişdi)
  adamın Çarmıxa çəkilmə barədə hekayəni dünyanın dörd bir yanında
  insanlara təbliğ edənlərdən biri olması çox gözəl olardı.</p>
<p><strong>4-12</strong></p>
<h2 id="kiprdəki-müvəffəqiyyətlər-həvarilərin-işləri-134-12">KİPRDƏKİ
  MÜVƏFFƏQİYYƏTLƏR (Həvarilərin işləri 13:4-12)</h2>
<p>Paul və Barnaba Kiprə yollandılar. Böyük ürəkli Barnaba kiprli
  olduğuna görə (<em>Həvarilərin işləri 4:36</em>) təbii ki, ilk növbədə
  İsa haqqında öz həmvətənlərinə danışmaq istəyirdi. Kipr mis mədənləri və
  gəmiqayırma ilə tanınan Roma əyaləti idi. Bəzən Kipri Makariya
  adlandırırdılar, bu da xoşbəxt ada deməkdir. Oranın iqlimi çox yaxşı
  idi, bol qida və yer altından çıxarılan minerallar hər kəsə firavan
  həyat sürməyə imkan verirdi. Paul heç vaxt asan yollar axtarmırdı. O,
  Barnaba ilə əyalətin əsas şəhəri olan Pafosda təbliğ edirdi. Pafos
  məhəbbət ilahəsi Venera kultunun çiçəklənməsi ilə məşhur olduğuna görə
  pis nüfuza sahib idi. Kipr hökmdarı prokonsul Sergi Paul idi. Həmin
  dövrdə xurafatçılıq yüksək səviyyədə idi. Bütün nəcib insanların, hətta
  Sergi Paul kimi ağıllı bir insanın sehrbazlıqla məşğul olan öz falçıları
  var idi. Barşeyu, yaxud ərəb dilində <em>məharətli</em> mənasını verən
  Elima başa düşürdü ki, əgər prokonsul Məsihi qəbul etsə, onda onun sonu
  çatacaq. Paul inandırıcı şəkildə ona Allahın qüdrətini nümayiş
  etdirmişdi.</p>
<p>Həmin andan etibarən Şaul Paul adlandırılmağa başladı. O vaxt, demək
  olar ki, bütün yəhudilərin iki adı var idi. Onlardan biri dar çevrədə
  tanınan yəhudi, digəri isə geniş çevrədə tanınan yunan adı idi. Bəzən
  yunan adı ibrani dilindən tərcümə olunurdu. Məsələn, ibrani dilində Kefa
  yunanca Peter, Tomas isə Didimos deməkdir. Bəzən yunan adı ibrani
  dilindəki kimi səslənirdi. Beləcə yəhudi adı Elyaqim yunanca Alqimə,
  Yeşua isə yunanca Yesusa çevrildi.</p>
<p>Eynilə Şaul da Paul oldu. Ola bilsin, həmin vaxta qədər Paul
  qeyri-yəhudilərin həvarisi kimi o qədər bütpərəstlərə xidmət etmişdir
  ki, ancaq qeyri-yəhudi adını istifadə etmişdi. Əgər doğrudan da,
  belədirsə, onda həmin andan etibarən o, Müqəddəs Ruhun onun üçün nəzərdə
  tutduğu yol ilə getdi. Onun geriyə dönüşü artıq mümkün deyildi.</p>
<p><strong>13</strong></p>
<h2 id="yəhyanin-ayrilmasi-həvarilərin-işləri-1313">YƏHYANIN AYRILMASI
  (Həvarilərin işləri 13:13)</h2>
<p>Barnabanın adı çəkilməsə belə, ona ən layiqli ad verildi. İndiyə
  qədər Barnaba və Şaulun adı birlikdə çəkilirdi (<em>Həvarilərin işləri
    13:2</em>). Barnaba bu missiyanın rəhbəri idi. İndi isə missiyanın
  rəhbərliyini Paul öz üzərinə götürdü və Barnaba buna etiraz etmədi. Bu
  Barnabanın ən gözəl xüsusiyyəti idi. O, rəhbərliyi başqasına verməyə
  hazır idi, təki Allahın Kəlamı yayılsın.</p>
<p>Lakin bu ayədə əsas maraq doğuran Mark adlı Yəhyanın
  tərcümeyi-halından bir fraqmentdir. Çünki bizim Mark kimi tanıdığımız
  Yəhya Paul və Barnabanı tərk edərək Yerusəlimə qayıtdı.</p>
<p>Mark hələ gənc idi. Görünür, Yerusəlimdəki imanlı cəmiyyəti anasının
  evində toplaşırdı (<em>Həvarilərin işləri 12:12</em>). Buna görə Mark
  imanlıların içində böyümüşdü. Paul və Barnaba onu özləri ilə köməkçi
  kimi götürdülər, çünki o, Barnabanın qohumu idi. Amma o, evə qayıtmalı
  oldu. Nəyə görə? Bəlkə də missiyanın rəhbərliyinin Barnabadan Paula
  keçməsi onun xoşuna gəlməmişdi; bəlkə də o, Pisidiyada olan Antakyanın
  yerləşdiyi yaylaya planlaşdırılan səyahətdən qorxmuşdu, çünki həmin
  dövrdə ora dünyanın ən təhlükəli yollarından biri idi; ola bilsin, o,
  Yerusəlim sakini kimi bütpərəstlərə Müjdəni təbliğ etməyi məqsədəuyğun
  hesab etmirdi; ola bilsin, o, yarımçıq işi başa çatdırmaqdansa, yeni bir
  işə başlamağı üstün tutanlardan idi; bəlkə də, Xrizostomun dediyi kimi,
  oğlan anasını görmək istəyirdi. Hansı səbəbdən olduğu dəqiq bilinməsə
  də, Yəhya onları tərk etdi.</p>
<p>Paul bir müddət buna görə onu bağışlaya bilmədi. İkinci missioner
  səyahətinə çıxanda Barnaba yenidən Markı özü ilə aparmaq istədi. Lakin
  Paul onları tərk edən birini özü ilə götürməkdən imtina etdi
  (<em>Həvarilərin işləri 15:38</em>). Buna görə Paul Barnaba ilə
  həmişəlik ayrıldı. Bir müddət Markın adı çəkilmir, halbuki rəvayətə görə
  o, İsgəndəriyyə və Misirə gedib orada imanlı cəmiyyəti təsis etmişdi. 20
  ildən sonra yenidən peyda olanda, o, artıq tamam başqa bir insan idi.
  Roma həbsxanasından Kolosselilərə məktub yazan Paul deyir ki, Mark
  onların yanına gəlsə, onu qəbul etsinlər. Ölümündən bir qədər əvvəl isə
  o, Timoteyə yazır: «Markı da götür özünlə gətir, çünki o etdiyim
  xidmətdə mənə yardım edir» (<em>2Timoteyə 4:11</em>). Forsdikin dediyi
  kimi: «Heç kim olduğu kimi qalmamalıdır». Bir vaxtlar fərari olan Mark
  Allahın lütfü ilə Müjdənin müəllifi oldu. Ölüm ayağında olanda Paul
  yanında məhz onu istədi.</p>
<p><strong>14-15</strong></p>
<h2 id="xəstə-insan-üçün-təhlükəli-səyahət-həvarilərin-işləri-1314-15">XƏSTƏ
  İNSAN ÜÇÜN TƏHLÜKƏLİ SƏYAHƏT (Həvarilərin işləri 13:14-15)</h2>
<p>Həvarilərin işləri kitabında diqqəti cəlb edən məqamlardan biri də
  xalqın qəhrəmanlığının ayədə əksini tapmasıdır. Pisidiyada olan Antakya
  dəniz səviyyəsindən 1100 metr yüksəklikdə yerləşir. Şəhərə girmək üçün
  Paul və Barnaba Kiçik Asiyanın ən çətin yollarından biri hesab edilən,
  quldurlar və soyğunçularla məşhur olan Toros dağlar silsiləsini keçməli
  oldular.</p>
<p>Bəs nə üçün onlar Pamfiliyada Müjdəni təbliğ etdilər? Nə üçün onlar
  Allahın Kəlamını təbliğ etmədən adanın sahillərini tərk edərək çətin və
  təhlükəli yolu tutdular? Bundan az sonra Paul Pisidiyada olan Antakya,
  Konya, Listra və Derbedəki qardaşlara məktub yazdı. Bu şəhərlər Roma
  əyalətinin Qalatiya ərazisində olduğu üçün Paulun Qalatiyalılara Məktubu
  kimi tanınır. Paul məktubunda yazır: «Bildiyiniz kimi, mən Müjdəni ilk
  dəfə sizə cismən zəif olaraq vəz etmişdim» (<em>Qalatiyalılara
    4:13</em>). Yəni o, xəstə idi. Dualara baxmayaraq, Paulun bədənində onu
  tərk etməyən neştər var idi (<em>2Korinflilərə 12:7-8</em>). Bu sözün
  tərcümə olunduğu kimi <em>neştərin</em> nə demək olduğu barədə çoxlu
  fərziyyələr var. Köhnə və ümumi qəbul edilən versiyaya görə, Paul
  dəhşətli baş ağrılarından əziyyət çəkirdi. Çox güman, o, Kiçik Asiyanın
  alçaq sahilyanı rayonlarında geniş yayılmış davamlı qızdırmadan əziyyət
  çəkirdi. Səyahətçilərdən biri bu qızdırma ilə müşayiət olunan baş
  ağrısını başı deşən qırmızı-isti dəmir çubuqla müqayisə edir. Digəri
  bunu diş həkiminin burğusu ilə adamın gicgahını deşməsinə bənzədir. Ola
  bilsin, bu davamlı qızdırma Paula ovalıqdan ibarət Pamfiliyada olarkən
  əzab vermişdi. O da bundan xilas olmaq üçün yaylağa getməli olmuşdu.
  Diqqət yetirin ki, Paul bir daha heç vaxt ora qayıtmadı. Hətta xəstə
  olanda belə, o, Məsih yolunda həyatını riskə ataraq irəli getdi.</p>
<p><strong>16-41</strong></p>
<h2 id="paulun-vəzi-həvarilərin-işləri-1316-41">PAULUN VƏZİ (Həvarilərin
  işləri 13:16-41)</h2>
<p>Bu hissə xüsusilə böyük əhəmiyyət kəsb edir, çünki bu, həvari Paulun
  qoruyub saxlanılan vəzinin yeganə tam təsviridir. Əgər biz Paulun vəzini
  Peterin <em>Həvarilərin işləri</em> <em>kitabının 2-ci fəslindəki</em>
  vəzi ilə müqayisə etsək, görərik ki, əsas məqamlar eynidir.</p>
<p>1) Paul iddia edir ki, Məsihin zühuru tarixin tamamlanmasını təmsil
  edir. O, dinləyicilərinə İsrailin bütün tarixini xatırladır və sübut
  edir ki, Məsihin zühuru onun kulminasiya nöqtəsidir. Stoiklər hesab
  edirdilər ki, tarix daim təkrarlanır. Bizim dövrümüzün ədəbsiz
  nəzəriyyələrindən biri odur ki, bəşəriyyətin tarixi günahların,
  səhvlərin və ağılsız hərəkətlərin salnaməsi hesab edilir. Lakin
  məsihçilər tarixə optimist baxırlar. Onlar əmindirlər ki, tarix Allahın
  məqsəd və məramına uyğun olaraq cərəyan edir.</p>
<p>2) Paul iddia edir ki, İsa Məsih zühur edəndə Allahın xilas planını
  tamamladığını insanlar başa düşməlidirlər. Robert Brauninq demişdir:
  «İlahi olanı dərk edərək sev». Amma öz yolunu seçib, Rəbbin yolundan
  imtina edən insan sağlam düşünə bilmir və Uca Yaradanı dərk etmək
  qabiliyyətini itirir. İradə və seçim azadlığından bu şəkildə istifadə
  azadlığa deyil, özünü məhvə aparır.</p>
<p>3) Cahilliklərindən kor olan insanlar İsanı rədd edib Çarmıxa
  çəksələr də, Allah məğlub olmadı. İsanın dirilməsi Allahın sarsılmaz
  planlarının və qüdrətinin sübutudur. Deyilənə görə, bir gün fırtınalı
  havada uşaq atasına heyrətlə deyir: «Yəqin Allah bu gecə küləklərin
  üzərində səlahiyyətini itirib». İsanın dirilməsi Allahın heç vaxt
  səlahiyyətini itirmədiyini sübut edir.</p>
<p>4) Sonra Paul sırf yəhudi arqumentini misal çəkir. Dirilmə
  peyğəmbərliklərin yerinə yetirilməsidir. Çünki Davuda verilən vədlər
  onun özü üçün deyil, Məsihdə yerinə yetirildi. Yenə də, bu peyğəmbərliyi
  necə şərh etməyimizdən asılı olmayaq, bir şey aydındır: tarixə dövri və
  məqsədsiz bir proses kimi baxmaq olmaz. Tarix Allahın planlaşdırdığı
  kimi gedir.</p>
<p>5) Məsihin gəlişi — bəşəriyyət üçün xoş xəbərdir. İndiyə qədər onlar
  Qanuna uyğun yaşamağa çalışırdılar. Lakin heç kim bunu heç vaxt mükəmməl
  şəkildə yerinə yetirə bilməmişdi. Buna görə də hər bir ağlı başında olan
  insan öz uğursuzluğu və günahı ilə təqib olunur. İsa Məsihdə insanlar
  bağışlanma əldə edirlər. Bu da onları gələcək lənətdən azad edir və
  Allahla əsl yaxın münasibət qurmağa imkan verir.</p>
<p>6) Amma bəziləri üçün Xoş Xəbər digərlərinə pis xəbər olacaq. İsa
  Məsihə inanmaqdan və Ona itaət etməkdən imtina edənlər daha böyük
  mühakiməyə uğrayacaqlar. Məsih haqqında heç vaxt eşitməyənlərə bəraət
  verilə bilər. Lakin Allahın nəcib təklifinin işığını görüb, onu qəbul
  etməkdən imtina edənə heç bir bəraət yoxdur.</p>
<p><strong>42-52</strong></p>
<h2 id="antakyada-çətinliklər-həvarilərin-işləri-1342-52">ANTAKYADA
  ÇƏTİNLİKLƏR (Həvarilərin işləri 13:42-52)</h2>
<p>Pisidiyada olan Antakyada tez-tez iğtişaşlar baş verirdi. Qarışıq
  əhalisi olan bu şəhər eramızdan əvvəl 300-cü illərdə Makedoniyalı
  İsgəndərin varislərindən biri tərəfindən salınıb. Yəhudilər çox vaxt
  sərfəli şərtlərlə iş qurmaqdan ötrü yeni şəhərlərə köçürdülər. Eramızdan
  əvvəl 6-cı ildə Antakyada yollar birləşdiyindən Roma koloniyasına
  çevrildi. Onun əhalisi yunanlar, yəhudilər, romalılar və xeyli sayda
  yerli sakinlərdən — emosional və qərarsız frigiyalılardan ibarət idi.
  Belə bir toplumda istənilən qığılcım yanğına səbəb ola bilər.</p>
<p>Yəhudiləri ən çox qəzəbləndirən o idi ki, Allahın imtiyazları sünnət
  olunmamış başqa millətlərə də şamil edilə bilər. Ona görə də onlar
  hərəkətə keçdilər. O dövrdə yəhudilik qadınlar üçün xüsusilə cəlbedici
  idi. Qədim dünyanın əxlaqı son dərəcə dəhşətli idi. Ailə həyatının
  təməli hamının gözü qabağında dağılırdı və bundan ən çox əziyyət çəkən
  qadınlar idi. Yəhudilik isə təmizliyi və adət-ənənələrə sədaqəti təbliğ
  edirdi. Sinaqoqların ətrafına çoxlu qadın toplaşırdı. Onların çoxu
  cəmiyyətin yuxarı təbəqələrinə mənsub idi. Onlar ehtiyac duyduqlarını
  yəhudilikdə tapırdılar. Həmin qadınların çoxu yəhudi dinini qəbul
  etmişdilər. Yəhudilər onları nüfuzlu mövqelərdə olan həyat yoldaşları
  vasitəsilə Məsihi təbliğ edənlərə qarşı çıxmağa təşviq edirdilər. Bu da
  istər-istəməz təqiblərə səbəb oldu. Paul və Barnaba Pisidiyada olan
  Antakyada təhlükə ilə üz-üzə qaldılar və oranı tərk etməli oldular.</p>
<p>Yəhudilər öz imtiyazlarını özləri üçün qoruyub saxlamaqda qərarlı
  idilər. Məsihçilər isə başlanğıcdan bu imtiyazların başqalarına da
  məxsus olduğunu deyirdilər. Necə deyərlər: «Yəhudilər başqa millətlərə
  yandırılmaq üçün saman kimi baxırdılar. İsa isə onlara Allah üçün
  yığılacaq taxıl sünbülləri kimi baxırdı». Məsihin Cəmiyyəti də dünyaya
  məhsulu yetişən Rəbbin tarlası kimi baxmalıdır.</p>
