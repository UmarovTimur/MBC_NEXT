<h1>10-cu fəsil</h1>
<p><strong>1-8</strong></p>
<h2 id="dindar-döyüşçü-həvarilərin-işləri-101-8">DİNDAR DÖYÜŞÇÜ
  (Həvarilərin işləri 10:1-8)</h2>
<p><em>Həvarilərin işləri 10</em>-cu fəsildə danışılan hadisə məsihçi
  cəmiyyətinin tarixində əlamətdar məqamlardan biridir. İlk dəfə olaraq
  İmanlı Cəmiyyətinin sıralarına bütpərəst qoşuldu. Korneli məsihçi
  cəmiyyətinin tarixində önəmli rol oynadığı üçün gəlin onun haqqında
  bildiklərimizi müzakirə edək.</p>
<p>1) Korneli — Roma administrasiyasının İsraildəki qərargahının —
  Qeysəriyyədə yerləşən Roma ordusunun yüzbaşısı idi. Tabor (batalyon)
  sözü orijinal yunan dilində <em>koqorta</em> sözünə uyğun gəlir. Roma
  ordusunda əsas birlik <em>legion</em> idi. Legion altı min nəfərdən
  ibarət idi, buna görə də diviziyaya bərabər tutula bilər. Diviziya isə
  on <em>koqortadan</em> ibarət idi. <em>Koqorta</em> 600 nəfərdən ibarət
  idi və tərkibinə görə bir tabora bərabərdir. Koqortada yüzlərlə adam var
  idi, onlar təxminən bir bölüyə bərabər tutula bilərdi. Ona rəhbərlik
  edən yüzbaşı bizim leytenantımız kimidir. Həmin yüzbaşılar —
  senturionlar — Roma ordusunda komandanlığın əsasını təmsil edirdilər.
  Qədim tarixçilərdən biri yüzbaşıya xas olan keyfiyyətləri belə təsvir
  edir:</p>
<blockquote>
  <p>«Yüzbaşılar cəsarətli olmaqdan çox yaxşı komandir olmalı, iti məntiqə
    malik olmalı, tələsərək döyüşə atılmamalı, düşmənin üstünlüyü və davamlı
    hücumları zamanı öz mövqeyində ölməyə hazır olmalıdır».</p>
</blockquote>
<p>Nəticə etibarı ilə, Korneli həmişə və hər şeydən əvvəl cəsarət və
  sədaqətin nə olduğunu yaxşı bilən insanlardan biri idi.</p>
<p>2) Korneli <em>Allahdan qorxan insan</em> idi. Əhdi-Cədid dövründə bu
  söz çoxlu bütlərə və əcdadlarının inancına xidmət etməkdən yorulan,
  yəhudi inancını qəbul edən bütpərəstlər üçün, demək olar ki, epitetə
  ​​çevrilmişdi. Onlar sünnəti qəbul etməsələr də, qanuni olaraq sinaqoqlara
  gedir, tək olan Allaha və yəhudi dininin paklığına inanırdılar. Görünür,
  Korneli Allahı axtaran adam idi, buna görə də Allah özünü ona açdı.</p>
<p>3) Korneli çoxlu sədəqə verir və xeyriyyəçilik edirdi: xeyirxahlıq
  onun xarakterik xüsusiyyəti idi. Allahı axtarması onu insanları sevməyə
  vadar edirdi. Öz soydaşlarını sevən şəxs isə Allahın Padşahlığından uzaq
  deyil.</p>
<p>4) Korneli daim dua edirdi. Bəlkə də o, dua etdiyi Allahı hələ yaxşı
  tanımırdı; lakin dərk etdiyi qədər Onun əmrlərinə riayət etməyə
  çalışırdı.</p>
<p><strong>9-16</strong></p>
<h2 id="peterin-görüntüsü-həvarilərin-işləri-109-16">PETERİN GÖRÜNTÜSÜ
  (Həvarilərin işləri 10:9-16)</h2>
<p>Korneli imanlılar cəmiyyətinə qəbul edilməzdən əvvəl Peter bir
  həqiqəti öyrənməli idi. Ortodoks yəhudilər inanırdılar ki, Tanrı
  bütpərəstlərə qarşı laqeyddir və Onun lütfü yalnız yəhudilərə
  yönəlmişdir. Bəzən yəhudilər daha da irəli gedərək deyirdilər ki,
  bütpərəst qadın doğuş edərkən ona tibbi yardım göstərmək lazım deyil,
  çünki o, dünyaya daha bir bütpərəst gətirir. Korneli mömin məsihçi kimi
  qəbul edilməzdən əvvəl Peter belə bir fikrin yanlışlığına əmin olmalı
  idi.</p>
<p>Onu da qeyd edək ki, Peter artıq böyüdüyü yəhudi düşüncə tərzinin
  amansız qaydalarından və normalarından bir qədər uzaqlaşmışdı. O, Şimon
  adlı bir dabbağın evində yaşayırdı (<em>9:43; 10:5</em>). Dabbağ
  kəsilmiş heyvanlarla işlədiyinə görə həmişə natəmiz sayılırdı
  (<em>Saylar 19:7-13</em>). Heç bir dindar yəhudi dabbağın
  qonaqpərvərliyindən istifadə etməyi ağlından belə keçirməzdi. Şimon
  dabbağ olduğuna görə natəmiz hesab edilirdi, bu səbəbdən şəhərdən uzaqda
  — dəniz kənarında yaşamağa məcbur olmuşdu. Şübhəsiz ki, dabbağ Şimon
  məsihçi idi və Peter get-gedə başa düşürdü ki, Məsih bütün bu xırda
  qanunları və qadağaları ləğv edir.</p>
<p>Günorta çağı Peter dua etmək üçün dama çıxdı. Evlər, adətən, kiçik və
  insanlarla dolu olurdu. Allahla təkliyə çəkilmək istəyənlər çox vaxt
  yastı dama çıxıb orada dua edirdilər. Burada Peter bir görüntü gördü —
  göydən böyük mələfəyə bənzər süfrə endi. Mələfənin üstündə heyvanlar
  vardı və göydən gələn səs ona heyvanları kəsib yeməyi əmr etdi.
  Yəhudilərin ciddi qida qanunları var idi. Bu barədə <em>Levililər kitabı
    11-ci</em> fəsildə yazılıb. Yəhudilər ancaq gövşəyən və cütdırnaqlı
  heyvanların ətini yeyə bilərdilər. Bütün digər heyvanlar <em>murdar</em>
  və <em>haram</em> sayılırdı. Görüntü Peteri heyrətləndirdi və o, etiraz
  edərək heç vaxt natəmiz bir şey yemədiyini bildirdi. Səs ona dedi ki,
  Allahın halal dediyi şeylərə haram deməsin. Bütün bunlar üç dəfə
  təkrarlandı ki, şübhəyə və səhvə yer qalmasın. Bir vaxtlar Peter
  bütpərəstləri murdar adlandırardı. İndi isə Allah onu Öz elçilərinin
  gəlişinə hazırladı və Peteri ənənələrdən ayrılmağa məcbur etdi.</p>
<p><strong>17-33</strong></p>
<h2 id="peterin-korneli-ilə-görüşü-həvarilərin-işləri-1017-33">PETERİN
  KORNELİ İLƏ GÖRÜŞÜ (Həvarilərin işləri 10:17-33)</h2>
<p>Bu hissə ən heyrətamiz hadisələrdən bəhs edir. Yada salaq ki,
  yəhudilər bütün digər xalqların Allahın mərhəmətindən məhrum olduğuna
  inanırdılar. Dindar yəhudi heç vaxt bütpərəstlə, hətta Qanuna əməl
  etməyən bir yəhudi ilə də ünsiyyət qurmazdı. Bəs Peter nə etdi?
  Kornelinin adamları, yəhudi adətlərinə görə, qapıdan içəri keçməyəndə,
  Peter onları evə dəvət edib, yeməyə qonaq etdi (<em>ayə 23</em>). Peter
  Qeysəriyyəyə çatanda Korneli onu evin qapısında qarşıladı və Peterin
  astanadan keçib-keçməyəcəyinə şübhə etdi. Lakin Peter evə girdi (<em>ayə
    27</em>). Yəhudiləri bütpərəstlərdən ayıran maneə heyrətamiz şəkildə
  dağılmağa başladı. Bu, Məsihin işidir.</p>
<p>Missionerlərdən biri danışırdı ki, Afrikadakı kilsədə ibadət zamanı
  orada olanlarla birlikdə Rəbbin süfrəsini qəbul edib. Onun yanında
  ağsaqqal kimi Cəsur Ürək adlı bir Nqoni qəbiləsinin başçısı oturmuşdu.
  Qoca başçı qəbiləsindəki gənc döyüşçülərin evə qayıdarkən, arxalarında
  yanmış torpaqlar, viran edilmiş şəhərlər qoyduğunu, özləri ilə nizələrin
  ucunda düşmən qanını, şikar kimi düşmənin arvadlarını gətirdiyini
  xatırlayırdı. Bəs həmin günlərdə onlar hansı qəbilələrə dağıdıcı
  basqınlar edirdilər? Senqa və Tumbuka tayfalarına. İndi isə Nqoni, Senqa
  və Tumbuka tayfaları Məsihin məhəbbətinə bürünərək, düşmənçiliklərini
  unutmuş, yan-yana oturmuşdular. Erkən məsihçiliyin əlamətdar xüsusiyyəti
  insanları bir-birindən ayıran maneələri məhv etmək idi. Bu gün də
  məsihçilik insanları bir-birindən ayıran maneələri aradan qaldırmağa
  davam edir.</p>
<p><strong>34-43</strong></p>
<h2 id="müjdənin-mahiyyəti-həvarilərin-işləri-1034-43">MÜJDƏNİN
  MAHİYYƏTİ (Həvarilərin işləri 10:34-43)</h2>
<p>Aydın məsələdir ki, bu hissə Peterin Korneliyə söylədiyi nitqin
  yalnız qısa formasıdır. Bu onun əhəmiyyətini daha da artırır. Çünki İsa
  Məsih haqqında bütpərəstlərə çatdırılan ilk təbliğin mahiyyətini özündə
  ehtiva edir.</p>
<p>1) İsa Allah tərəfindən göndərilmiş, Müqəddəs Ruhla və qüdrətlə məsh
  edilmişdir. İsa insanlara Allahın hədiyyəsidir. Biz çox vaxt səhvən
  düşünürük ki, Allahın qəzəbini yatıraraq barışıq yaratmalıyıq. Halbuki
  bunu qəlbən həlim olan İsa edib. Lakin ilk Məsihçi Cəmiyyəti heç vaxt
  belə bir Tanrını təbliğ etməmişdi. Onlar üçün Məsihin zühuru Allahın
  məhəbbəti ilə izah olunur.</p>
<p>2) İsa gələndə xeyirxahlıq edərək hamını sağaldırdı. O, böyük səylə
  yer üzündən qəm-qüssə və iztirabları yox etmək istəyirdi.</p>
<p>3) O, çarmıxa çəkildi. Sətiraltı mənanı tuta bilənlər Peterin
  sözlərindəki Çarmıxa çəkilmə ifadəsinin dəhşətini hiss edə bilərdilər.
  Günah insanı haralara gətirib çıxara bilər.</p>
<p>4) O dirildi. İsanı məsh edən Qüdrət məğlub ola bilməzdi. O,
  insanların edə biləcəyi ən dəhşətli əməllərin öhdəsindən gəldi və sonda
  ölümü də məğlub etdi.</p>
<p>5) Məsihi təbliğ edən müəllim Məsihin dirilməsinin şahididir. Onun
  üçün İsa əfsanəvi qəhrəman deyil. O, Məsihlə yaşayır və şəxsən Onunla
  görüşür.</p>
<p>6) Bütün bunlar insanlara günahların bağışlanmasını və Allahla yeni
  münasibət bəxş edir.</p>
<p>İsa ilə birlikdə bəşəriyyət üçün Allahla barışıq günəşi doğdu. Bu
  barışıq günəşi qədimdən mövcud olmalı idi, halbuki günah tərəfindən məhv
  edilmişdi.</p>
<p><strong>44-48</strong></p>
<h2 id="məsihçi-cəmiyyətinə-bütpərəstlərin-qəbulu-həvarilərin-işləri-1044-48">MƏSİHÇİ
  CƏMİYYƏTİNƏ BÜTPƏRƏSTLƏRİN QƏBULU (Həvarilərin işləri 10:44-48)</h2>
<p>Peter hələ nitqini bitirməmişdi ki, möcüzələr baş verdi. Bu
  möcüzələri hətta Peterlə birlikdə olan məsihçilər belə təkzib edə
  bilməzdi. Müqəddəs Ruh Korneli və onun dostlarının üzərinə endi. Onlar
  Allahı izzətləndirdilər və dillərdə danışmağa başladılar. Bu, yəhudilər
  üçün Allahın bütpərəstlərə də Müqəddəs Ruhu verməsi faktının son sübutu
  idi.</p>
<p>Lakin burada mühüm nəticələr də var:</p>
<p>1) Həvarilərin işləri kitabında qeyd olunan digər iman edən insanlar
  kimi, Korneli və onun qohumları da dərhal vəftiz olundular. Həvarilərin
  İşləri Kitabında vəftiz edən hər hansı xüsusi qrupdan bəhs edilmir. Əsas
  o idi ki, Məsihə yeni iman edənlər Məsihçi Cəmiyyətinə daxil olsunlar.
  Yadda saxlamalıyıq ki, bu gün də vəftiz olunanlar üçün məsuliyyəti kahin
  deyil, İsa Məsihin adı ilə vəftiz edən imanlı cəmiyyəti daşıyır.</p>
<p>2) Araşdırılan hissənin sonuncu cümləsi böyük əhəmiyyət kəsb edir.
  Onlar Peterdən bir neçə gün onlarla qalmağı xahiş etdilər. Niyə?
  Şübhəsiz ki, onların biliklərini bir qədər dərinləşdirsin deyə. Biz
  İmanlı Cəmiyyətimizə yeni üzvləri qəbul edəndə, bu, prosesin sonu deyil,
  başlanğıcdır.</p>
