<h1>2-ci fəsil</h1>
<p><strong>1-13</strong></p>
<h2 id="allahin-ruhu-həvarilərin-işləri-21-13">ALLAHIN RUHU (Həvarilərin
  işləri 2:1-13) </h2>
<p>Qanuna görə Yerusəlimdən otuz kilometr aralıda yaşayan hər bir yəhudi
  kişisi üç böyük yəhudi bayramında iştirak etməli idi: Pasxa, Əllinci gün
  bayramı və Çardaqlar Bayramı.</p>
<p>Əllinci gün bayramının başqa bir adı «Həftələr Bayramı» idi. Bu adı
  Pasxadan sonrakı əllinci günə düşdüyü üçün almışdı. Pasxa aprelin
  ortalarına düşdüyünə görə, Əllinci gün bayramı iyunun əvvəlinə təsadüf
  edirdi. Bu, səyahət etmək üçün ən yaxşı vaxt idi. Əllinci gün bayramında
  da Pasxa bayramında olduğu qədər adam olurdu. Bu fəsildə verilmiş
  ölkələrin uzun siyahısı məhz bu məqamla izah edilir. Yerusəlimdə heç
  vaxt Əllinci gün bayramında olduğu kimi beynəlxalq izdiham olmurdu.</p>
<p>Əllinci gün bayramının iki əsas əhəmiyyəti var idi:</p>
<p>1) <em>Tarixi əhəmiyyəti</em>. Həmin gün Musa peyğəmbər <em>Sina</em>
  dağında Qanunu qəbul etmişdi.</p>
<p>2) Onun <em>kənd təsərrüfatı əhəmiyyəti</em> var idi. Allaha Pasxa
  bayramında yeni məhsulun — arpanın ilk dərzi, Əllinci gün bayramında isə
  məhsula görə minnətdarlıq əlaməti olaraq iki çörək təqdim olunurdu. Bu
  bayramın səciyyəvi xüsusiyyəti var idi. Qanun həmin gündə işləməyi hətta
  qullara da qadağan edirdi (<em>Levililər 23:21; Saylar 28:26</em>). Buna
  görə də Əllinci gün bayramı hər kəs üçün bayram idi. Həmin gün küçələrdə
  həmişəkindən daha çox izdiham olurdu.</p>
<p>Biz Əllinci gün bayramında baş verənlərin hamısını bilmirik. Bir onu
  bilirik ki, həmin gün şagirdlər əvvəllər heç vaxt yaşamadıqları Müqəddəs
  Ruhun qüdrəti ilə dolmuşdular.</p>
<p>Unutmayaq ki, Luka Həvarilərin İşləri kitabının bu hissəsini şahid
  kimi yazmır. O, şagirdlərin birdən-birə <em>başqa dillərdə</em>
  danışmağa başladığını qeyd edir.</p>
<p>Bu hadisəni nəzərdən keçirərkən yadda saxlamaq lazımdır ki:</p>
<p>1) İlk məsihçi cəmiyyətində həmişə mövcud olan müstəsna bir hadisə
  baş verdi. Bu hadisə «<em>başqa dillərdə danışmaq</em>» adlanırdı
  (<em>Həvarilərin işləri 10:46</em> və <em>19:6 ilə müqayisə edin</em>).
  Bu ənam barədə <em>1Korinflilərə 14</em>-cü fəsildə daha ətraflı
  danışılır. Məsələ burasında idi ki, qardaşlardan biri vəcdə gələndə
  ​​anlaşılmaz dildə anlaşılmaz sözlər söyləyirdi. Bunun göylərdən, Allahın
  Ruhundan gələn ilham olduğu düşünülürdü. Bu ənam yüksək
  qiymətləndirilirdi. Əslində Paul bu ənama üstünlük vermirdi, çünki hesab
  edirdi ki, Allahın Sözünü başadüşülən dildə çatdırmaq daha
  məqsədəuyğundur. O, hətta deyir ki, toplantıya gələn yad adam özünün
  ​​dəlilərin içinə düşdüyünü fikirləşə bilər (<em>1Korinflilərə
    14:23</em>). Necə ki <em>Həvarilərin işləri 2:13</em>-də bu ənamdan
  bixəbər olan insanlar həvarilərin dillərdə danışdığını görəndə onları
  sərxoş zənn etmişdilər.</p>
<p>2) Eyni zamanda nəzərə almaq lazımdır ki, bütün kütlə yəhudilərdən
  (<em>5-ci ayə)</em> və yəhudi dinini qəbul edən yunanlardan və
  bütpərəstlərdən (<em>10-cu ayə</em>) ibarət idi. Belə izdihama xitab
  etmək üçün iki dil kifayət edərdi. Demək olar ki, bütün yəhudilər arami
  dilində danışırdılar. Başqa ölkələrdə yaşayan və bayrama gələn yəhudilər
  də yunanca, yəni o vaxt demək olar ki, hər kəsin danışdığı dildə
  danışırdılar.</p>
<p>Görünür, Luka dillərdə danışmaq ənamını <em>xarici dillər</em> kimi
  təqdim edirdi. Əslində, etnik cəhətdən müxtəlif olan həmin izdiham
  həyatlarında ilk dəfə Allahın səsini bu formada eşitdi. Beləcə
  ürəklərinə toxundu və Allahın sözünü öz ana dilində başa düşdülər.
  Müqəddəs Ruhun gücü elə təsirli idi ki, O, şagirdlər vasitəsilə hər
  kəsin qəlbinə toxunan xəbəri çatdırdı.</p>
<p><em><strong>İlk məsihçi vəzi</strong></em></p>
<p><em>Həvarilərin işləri 2:14-42</em> Əhdi-Cədidin ən maraqlı
  hissələrindən biridir. Ona görə ki, bu hissədə ilk məsihçi vəzi yer
  alır. Erkən məsihçi cəmiyyətində təbliğin dörd formasından istifadə
  olunurdu:</p>
<p>1) Birincisi, <em>keriqma</em>, yəni <em>elçinin xəbəri</em>
  formasında çatdırılan vəz. Bu forma o dövrün təbliğçilərinin
  nöqteyi-nəzərindən heç bir mübahisəyə və şübhəyə səbəb olmayan məsihçi
  həqiqətlərini sadə şəkildə çatdırırdı.</p>
<p>2) Daha sonra <em>didax</em> formasından istifadə edirdilər. Bu da
  hərfi mənada <em>öyrətmək</em> deməkdir. Bu formada əvvəllər qeyd olunan
  faktlar işıqlandırılır və izah edilir.</p>
<p>3) <em>Nəsihət, təbliğ</em> mənasında olan <em>paraklesis</em>
  formasından da istifadə edilirdi. Təbliğin bu formasının məqsədi
  insanları <em>keriqma</em> və <em>didaxe</em> mərhələlərində
  öyrəndikləri normalara uyğun həyat qurmağa inandırırdı.</p>
<p>4) Daha sonda <em>homiliya</em> formasından istifadə edilirdi. Bu
  forma insanın həyatını məsihçi təlimi əsasında necə dəyişmək lazım
  olduğunu göstərir.</p>
<p>Əsaslı vəz özündə bu dörd elementi ehtiva edir: Müjdə həqiqətinin
  sadə şəkildə çatdırılması; bu həqiqətlərin və faktların insan
  həyatındakı əhəmiyyətinin izah edilməsi, insanları həyatlarını onlara
  uyğun qurmağa çağırılması; sonda insanların həyatının məsihçi
  həqiqətlərinin işığında dəyişilməsi.</p>
<p>Həvarilərin İşlərində biz çox vaxt <em>keriqma</em> ilə qarşılaşırıq.
  Çünki Həvarilərin İşləri kitabının məqsədi ilk növbədə Xoş Xəbəri onu
  heç vaxt eşitməyənlərə çatdırmaqdır. <em>Keriqma</em> Əhdi-Cədiddə
  tez-tez təkrarlanan müəyyən bir forma üzərində qurulmuşdur.</p>
<p>1) Burada biz İsanın həyatı, Onun xidməti və əzabları barədə
  Əhdi-Ətiqdə qeyd olunan peyğəmbərliklərin yerinə yetdiyinin təsdiqini
  görürük. İndiki dövrdə Əhdi-Ətiq peyğəmbərliklərinin yerinə
  yetirilməsinə getdikcə daha az əhəmiyyət verilir. Belə ehtimal var ki,
  peyğəmbərlər gələcək hadisələri söyləməkdən daha çox ilahi həqiqətləri
  bəşəriyyətə çatdırırdılar. Lakin erkən məsihçi təbliğində
  peyğəmbərliklərin xüsusi vurğulanması sübut edir ki, bunlar təsadüfi
  tarixi hadisələr deyil, onların mənası var. Peyğəmbərliklərə inanmaq —
  hər şeyin Allahın nəzarətində olduğuna və Allahın Öz məqsədini həyata
  keçirdiyinə inamdır.</p>
<p>2) İsanın simasında Məsih dünyaya zühur etdi, Onun haqqında olan
  peyğəmbərliklər yerinə yetdi və yeni dövrün günəşi doğdu. Erkən Məsihçi
  Cəmiyyəti İsanın bütün tarixin təməli və mahiyyəti olduğunu əks
  etdirirdi; Onun doğulması ilə dünyamıza əbədiyyət gəldi. Buna görə həm
  həyat, həm də dünya dəyişməlidir.</p>
<p>3) Daha sonra <em>keriqmada</em> deyilir ki, İsa Davudun nəslindən
  gəldi, təlim verərək möcüzələr göstərdi, Çarmıxa çəkilib ölülərdən
  dirildi və indi Allahın sağında oturur. Erkən Məsihçi Cəmiyyəti əmin idi
  ki, məsihçi təliminin əsasında Məsihin yer üzündəki həyatı dayanır. O,
  həm də əmin idi ki, İsanın yer üzündəki həyatı ölümlə bitmədi, ölümdən
  sonra dirilmə gəldi. İsa ilkin məsihçilər üçün haqqında oxuduqları və
  eşitdikləri tarixi şəxsiyyət deyildi. Onlar İsanı şəxsən tanıdılar, O da
  onların yanında idi.</p>
<p>4) İlkin məsihçi təbliğçiləri daha sonra iddia edirdilər ki, İsa yer
  üzündə Öz Padşahlığını qurmaq üçün yenidən izzətlə qayıdacaq. Başqa
  sözlə, ilk Məsihçi Cəmiyyəti Məsihin İkinci Gəlişinə qəti əmin idi.
  Müasir vəzlərdə bu həqiqət daha az xatırlanır, amma tarixin inkişafı və
  onun yekun nəticəsi ideyası öz aktuallığını qoruyub saxlayır. İnsan
  yoldadır, o, əbədi mirası almağa çağırılır.</p>
<p>5) Peterin vəzi insanın qurtuluşunun yalnız İsada olması, Ona iman
  edənlərin Müqəddəs Ruhla dolacağı, iman etməyənlərin isə dəhşətli
  əzablara düçar olacağı ifadəsi ilə yekunlaşdı. Başqa sözlə, vəz həm
  <em>vədlə</em>, həm də <em>xəbərdarlıqla</em> bitdi. Bu, Con Bunyanın
  eşitdiyi səsə bənzəyir: «Günahlarından üz döndərib cənnətə getmək, yoxsa
  günahda ​​qalıb cəhənnəmə getmək istəyirsən?»
</p>
<p>Əgər biz Peterin bütün vəzini oxusaq, bu beş elementin bir-birinə
  necə bağlı olduğunu görərik.</p>
<p><strong>14-21</strong></p>
<h2 id="rəbbin-günü-gəldi-həvarilərin-işləri-214-21">RƏBBİN GÜNÜ GƏLDİ
  (Həvarilərin işləri 2:14-21)</h2>
<p>Burada biz Əhdi-Ətiq və Əhdi-Cədidin əsas anlayışlarından biri olan
  <em>Rəbbin Günü</em> anlayışı ilə qarşılaşırıq. Əgər ilk növbədə onun
  əsas prinsiplərini aydınlaşdırmasaq, Əhdi-Ətiq və Əhdi-Cədidin çox
  hissəsi bizim üçün anlaşılmaz olacaq.
</p>
<p>Yəhudilər həmişə düşünürdülər ki, onlar Allahın seçilmiş xalqıdır.
  Onlar bu mövqeyi xüsusi imtiyazlara malik olmalarında görürdülər. Onlar
  həmişə kiçik xalq olublar. Onların tarixi davamlı bədbəxtlik zəncirindən
  ibarət idi. Onlar yaxşı başa düşürdülər ki, Allahın seçilmiş xalqı kimi
  layiq olduqları mövqeyə heç vaxt sırf insani yolla nail olmayacaqlar.
  Onlar get-gedə dərk etdilər ki, insanın edə bilməyəcəyini Allah
  etməlidir. Beləcə Allahın bilavasitə tarixə müdaxilə edəcəyi və onları
  arzuladıqları şöhrətə yüksəldəcəyi günü gözləməyə başladılar. Allahın
  tarixə müdaxilə edəcəyi gün <em>Rəbbin günü</em> adlandırıldı. Yəhudilər
  zamanı iki dövrə bölmüşdülər. <em>İndiki dövr</em> dəhşətli və məhvə
  məhkum idi; <em>gələcək dövr</em> isə Allahın qızıl dövrü olacaq.
  Onların arasında gələcək dövrün doğum sancılarına bənzər <em>Rəbbin
    günü</em> olmalıdır. Həmin gün gözlənilmədən oğru kimi gələcək; dünya
  lərzəyə gələcək; bu Qiyamət və dəhşət günü olacaq. Hər yerdə, bütün
  Əhdi-Ətiq peyğəmbərliklərində və Əhdi-Cədidin bir çox yerində həmin
  günün təsviri verilir. Tipik təsvirlər <em>Yeşaya 2:12; 13:6</em> və s.;
  <em>Amos 5:18; Sefanya 1:7; Yoel 2:1; 1Saloniklilərə 5:2</em> və s.;
  <em>2Peter 3:10</em>-da verilib.
</p>
<p>Burada isə həvari Peter yəhudilərə belə deyir: «Siz nəsillər boyu
  Rəbbin gününü, Allahın bəşəriyyətin tarixinə birbaşa müdaxilə edəcəyi
  günü xəyal edirdiniz. Budur, həmin gün İsa Məsih vasitəsilə gəldi».
  Təxəyyülün solğun görüntülərinin arxasında böyük bir həqiqət dayanır:
  Allah şəxsən İsanın simasında bəşəriyyət tarixinin arenasına daxil
  oldu.</p>
<p><strong>22-36</strong></p>
<h2 id="rəbb-və-məsih-həvarilərin-işləri-222-36">RƏBB VƏ MƏSİH
  (Həvarilərin işləri 2:22-36)</h2>
<p>Qarşımızda ilk məsihçi təbliğçilərinin xarakterik vəzi yer alır.</p>
<p>1) Vəzdə qeyd olunur ki, Məsihin çarmıxa çəkilməsinə faciəvi hadisə
  kimi baxmaq olmaz. Bu, Allahın əbədi planının bir hissəsi idi (<em>23-cü
    ayə</em>). Bu fakt Həvarilərin İşləri kitabında dəfələrlə vurğulanır
  (<em>Həvarilərin işləri 3:18; 4:28</em> və <em>13:29 ilə müqayisə
    edin</em>). Həvarilərin işləri kitabındakı vurğulanan fikir bizi İsanın
  ölümü ilə bağlı düşüncələrimizdə iki ciddi səhvə qarşı xəbərdar
  edir:</p>
<p>a) Çarmıx bütün digər vasitələr uğursuzluğa düçar olduğuna görə
  Allahın əl atdığı son çarə deyil. Çarmıx Allahın həyatının bir
  hissəsidir.</p>
<p>b) Biz heç vaxt düşünməməliyik ki, İsanın etdikləri Allahın insanlara
  münasibətini dəyişdi. İsanı göndərən <em>Allah</em> idi. Bunu belə də
  ifadə etmək olar: çarmıx — bir pəncərədir. Bu pəncərə vasitəsilə biz
  Allahın qəlbinin iztirab çəkən və əbədi məhəbbətlə dolub-daşdığını
  görürük.</p>
<p>2) Bununla yanaşı, Həvarilərin İşləri kitabında vurğulanır ki,
  Allahın məhəbbəti İsanı çarmıxa çəkənlərin cinayətinin ağırlığını
  azaltmır. Həvarilərin İşləri kitabında çarmıxa çəkilmə ilə bağlı
  istənilən qeyd insanda sarsıntı və dəhşət hissi yaradır (<em>Həvarilərin
    işləri 2:23; 3:13; 4:10</em> və <em>5:30</em> <em>ilə müqayisə
    edin</em>). Bundan başqa, çarmıxa çəkilmə günahın nə qədər dəhşətli
  olduğunu daha aydın göstərir.</p>
<p>3) Həvarilərin işləri sübut edir ki, Məsihin əzabları və ölümü
  peyğəmbərlər tərəfindən əvvəlcədən deyilmişdi. Bir yəhudi üçün Çarmıxa
  çəkilmiş Məsihi təsəvvür etmək ağlasığmaz idi. Onların Qanununda belə
  deyilirdi: «...ağacda... asılan adam Allahın lənətinə düçar olub»
  (<em>Qanunun təkrarı 21:23</em>). İlk məsihçi təbliğçiləri buna belə
  cavab verirdilər: «Əgər siz Müqəddəs Yazıları diqqətlə oxusaydınız,
  bütün bunların əvvəlcədən deyildiyini görərdiniz».</p>
<p>4) Həvarilərin İşləri kitabında dirilmə faktı İsanın, həqiqətən,
  Allahın Seçilmişi olduğuna dair son sübut kimi vurğulanır. Həvarilərin
  İşləri kitabı həm də Dirilmə Müjdəsi adlanır. Məsihin dirilməsi faktı
  erkən Məsihçi Cəmiyyəti üçün son dərəcə vacib idi. Unutmayaq ki, dirilmə
  olmasaydı, <em>ümumiyyətlə,</em> <em>Məsihçi Cəmiyyəti olmazdı</em>.
  İsanın şagirdləri dirilmənin mənasını təbliğ edərkən, şəxsi
  təcrübələrinə əsaslanırdılar. Məsih Çarmıxa çəkiləndən sonra onlar
  sınmış və çaşqın halda idilər; arzuları puç olmuşdu və həyatları
  kökündən sarsılmışdı. Lakin dirilmə hər şeyi dəyişdi və qorxaqları
  qəhrəmanlara çevirdi. İmanlı Cəmiyyətinin faciələrindən biri odur ki,
  Məsihin dirilməsi yalnız Pasxa ərəfəsində təbliğ olunur. Hər bazar günü
  və Rəbbin hər günü Rəbbin dirilməsi günü olmalıdır. Pravoslav kilsəsində
  belə bir adət var: Pasxa bayramında iki nəfər görüşəndə ​​biri «Məsih
  dirildi!», ikincisi isə «Həqiqətən dirildi!» deyir. Məsihçi heç vaxt
  unutmamalıdır ki, o, dirilmiş Rəbb ilə yaşayır.</p>
<p><strong>37-41</strong></p>
<h2 id="tövbə-edin-həvarilərin-işləri-237-41">TÖVBƏ EDİN (Həvarilərin
  işləri 2:37-41) </h2>
<p>1) Bu hissə Çarmıxın insanlara təsirini heyrətamiz şəkildə göstərir.
  İnsanlar İsanı Çarmıxa çəkməklə nə etdiklərini başa düşəndə, dərindən
  sarsıldılar. İsa Məsih dedi: «Mən yerdən yuxarı qaldırılsam, bütün
  insanları Özümə cəzb edəcəyəm» (<em>Yəhya 12:32</em>). Hər bir insan bu
  cinayətin iştirakçısıdır.</p>
<p>Missionerlərdən biri hindililərin kəndində İsanın həyatından
  danışırdı. Sonra o, evin ağardılmış divarında slayd şəkilində Məsihin
  həyatının hekayəsini göstərdi. Divarda Çarmıx görünəndə orada olanlardan
  biri irəli çıxıb qışqırdı: «Ey Allahın Oğlu, çarmıxdan düş. Sən yox, mən
  çarmıxa çəkilməliyəm». Əgər Çarmıxda baş verənlərin mahiyyətini dərk
  etsək, ürəyimiz yanar.</p>
<p>2) Bunu dərk edən şəxs isə müvafiq reaksiya verməlidir. Peter dedi:
  «İlk növbədə tövbə edin». Tövbə nə deməkdir? Əvvəlcə bu söz
  <em>düşünmək</em> mənasını verirdi. Çox vaxt elə olur ki, sonradan ağıla
  gələn fikir birinci fikrin səhv olduğunu göstərir. Ona görə də bu söz
  sonradan <em>fikirləri dəyişmək</em> mənasını verməyə başladı. Ancaq
  dürüst insan üçün bu, <em>həyat tərzini dəyişdirmək</em> deməkdir. Tövbə
  həm düşüncə tərzini, həm də hərəkətləri dəyişməyi əhatə etməlidir.
  İnsanın düşüncə tərzi dəyişə bilər, belə olan halda, o, səhv etdiyini
  görəcək. Amma buna öyrəncəkli olması həyat tərzini dəyişdirməyəcək.
  Bunun əksi də ola bilər: insan öz həyat tərzini dəyişir, lakin onun
  düşüncə tərzi dəyişmir; bu dəyişiklik yalnız qorxmasından və ya ehtiyat
  etməsindən qaynaqlanır; həqiqi tövbəyə həm düşüncə, həm də həyat
  tərzində dəyişiklik daxildir.
</p>
<p>3) Tövbə edəndə keçmiş də dəyişir: Allah edilən bütün günahları
  bağışlayır. Amma açığını desək, günahın təsiri aradan qalxmayıb, bunu
  heç Allah da edə bilməz. Çünki günah edəndə, təkcə özümüzə deyil,
  başqalarına da zərər vurmuş oluruq. Bu izi silmək mümkün deyil. Gəlin
  buna digər tərəfdən baxaq: uşaq vaxtı sözə baxmayanda, anamızla aramızda
  bir növ görünməz sədd yaranırdı. Ancaq ondan bağışlanma diləyəndə,
  münasibətlər bərpa olunur və hər şey yenidən yaxşılaşırdı. Günahların
  bağışlanması etdiklərimizin nəticələrini aradan qaldırmır, amma Allah
  qarşısında bizə bəraət qazandırır.</p>
<p>4) Tövbə edəndə <em>gələcəyimiz də dəyişir</em>. Biz Müqəddəs Ruhun
  ənamını almışıq. Onun köməyi ilə bütün çətinliklərin öhdəsindən gələ
  bilərik və öz gücümüzə müqavimət göstərə bilməyəcəyimiz sınaqlara qarşı
  dura bilərik.</p>
<p><strong>42-47</strong></p>
<h2 id="imanli-cəmiyyətinin-xarakterik-xüsusiyyətləri-həvarilərin-işləri-242-47">İMANLI
  CƏMİYYƏTİNİN XARAKTERİK XÜSUSİYYƏTLƏRİ (Həvarilərin işləri 2:42-47)</h2>
<p>Bu hissədə biz ilk Məsihçi Cəmiyyətinin qısa da olsa aydın təsvirini
  aldıq:</p>
<p>1) İmanlı Cəmiyyəti <em>daim öyrənirdi</em>; onu öyrədən həvarilərə
  diqqətlə qulaq asırdı. Əgər İmanlı Cəmiyyəti irəliyə deyil, geriyə
  baxırsa, böyük təhlükə altındadır. Çünki Məsihin bizə qoyub getdiyi
  xəzinə tükənməz olduğuna görə biz həmişə irəli getməliyik. Yeni bilik
  əldə etmədiyimiz və Allahın lütfünün hikmətinə daha dərin varmadığımız
  hər gün boşa gedir.</p>
<p>2) İmanlı Cəmiyyəti <em>qardaşlıq</em> idi. Bir nəfərin dediyi kim,
  İmanlı Cəmiyyəti heyrətamiz <em>birliyə</em> malik idi. Nelson
  qələbələrindən birini bu sözlərlə izah etmişdi: «Mənə qardaşlardan
  ibarət dəstəyə komandanlıq etmək qismət oldu». İmanlı Cəmiyyəti yalnız
  qardaşlığı təmsil edəndə əsl İmanlı Cəmiyyəti olur.</p>
<p>3) İmanlı Cəmiyyəti <em>dua edirdi</em>. İlk məsihçilər bilirdilər
  ki, onlar öz güclərinə dünyaya qalib gələ bilməyəcəklər, həm də bu
  onlardan tələb olunmurdu. Onlar dünyaya müjdələməzdən əvvəl həmişə Rəbbə
  üz tuturdular; Rəbb ilə görüş onlara bütün çətinliklərin öhdəsindən
  gəlməyə kömək edirdi.</p>
<p>4) Bu, <em>ehtiramla dolu</em> İmanlı Cəmiyyəti idi. <em>43</em>-cü
  ayədə qorxu kimi tərcümə olunan yunan sözü ehtiramdan irəli gələn qorxu
  mənasını daşıyır. Qədim dövrün böyük yunanlarından biri deyirdi ki, o,
  dünyanı sanki məbəddən keçirmiş kimi gəzirdi. Məsihçi ehtiram içində
  yaşayır, çünki bilir ki, bütün dünya, bütün yer yaşayan Allahın
  məbədidir.</p>
<p>5) İmanlı Cəmiyyətində <em>mühüm hadisələr baş verirdi</em>. Orada
  həvarilər vasitəsilə əlamətlər və möcüzələr göstərilirdi (<em>43-cü
    ayə</em>). Əgər biz Allahdan böyük nailiyyətlər gözləyiriksə və özümüz
  də Onun tarlasında çalışırıqsa, böyük işlər baş verəcək. Əgər biz
  Allahın köməyi ilə onları həyata keçirə biləcəyimizə inansaq, daha çox
  böyük işlər görüləcək.</p>
<p>6) O, <em>icma Cəmiyyəti</em> idi (<em>44, 45-ci ayələr</em>). İlk
  məsihçilər bir-biriləri üçün məsuliyyət hissi daşıyırdılar. Uilyam
  Morris haqqında deyirdilər ki, o, heç vaxt məsuliyyət hissi olmadan
  sərxoş adama baxmazdı. Əsl məsihçi başqaları yoxsul olduğu halda, özünün
  zənginliyinə tab gətirə bilməz.</p>
<p>7) İmanlı Cəmiyyətində <em>ibadət keçirilirdi</em> (<em>46-cı
    ayə</em>). Qardaşlıq Allahın məbədində dua etməyi heç vaxt unutmurdu.
  Unutmayaq ki, «İnsanı tənhalığa çəkən din Allaha məlum deyil». Möcüzələr
  icma dua edəndə baş verir. Allahın Ruhu Ona ehtiramla ibadət edənlərin
  üzərində dolanır.</p>
<p>8) İmanlı Cəmiyyəti <em>xoşbəxt cəmiyyət</em> idi (<em>46-cı
    ayə</em>). Orada sevinc hökm sürürdü. Kədərli məsihçi Əhdi-Cədid
  terminologiyasında açıq-aşkar ziddiyyətdir.</p>
<p>9) İmanlı Cəmiyyəti <em>hamı tərəfindən sevilirdi</em>. Yunan dilində
  <em>yaxşı</em> sözü üçün iki ifadə var: <em>agatos</em> və
  <em>kalos</em>. <em>Agatos</em> bir şeyin sadəcə yaxşı olduğunu
  bildirir. <em>Kalos</em> isə bir şeyin təkcə yaxşı deyil, həm də
  cazibədar olduğunu bildirir. Əsl məsihçilik cəlbedici və cazibədardır.
  Ancaq sərtlik nümayiş etdirən yaxşı insanlar da çoxdur. Bir nəfər belə
  demişdir ki, əgər hər bir məsihçi başqalarına yaxşılıq etsə, bu, İmanlı
  Cəmiyyətinə daha çox kömək edər. Erkən Məsihçi Cəmiyyətinin imanlıları
  arasında böyük cazibədar güc var idi.
</p>
