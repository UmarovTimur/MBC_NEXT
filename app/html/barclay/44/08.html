<h1>8-ci fəsil</h1>
<p><strong>1-3</strong></p>
<h2 id="imanli-cəmiyyətinin-səpələnməsi-həvarilərin-işləri-81-3">İMANLI
  CƏMİYYƏTİNİN SƏPƏLƏNMƏSİ (Həvarilərin işləri 8:1-3)</h2>
<p>Stefanın ölümü təqiblərin çoxalmasına işarə edirdi. Bundan sonra
  məsihçilər səpələnməyə və uzaq yerlərə sığınmağa məcbur oldular. Bu
  hissədə iki məqamı xüsusi vurğulamaq lazımdır:</p>
<p>1) Həvarilər möhkəm qaldılar. Başqaları səpələnməli olsalar belə,
  onlar iki səbəbə görə bütün təhlükələrə tab gətirməyə hazır idilər:</p>
<p>a) Həvarilər mərd insanlar idilər. Yazıçı Cozef Konrad deyir ki, o,
  gənc dənizçi olanda və yelkənli gəmini idarə etməyi öyrənəndə, bir gün
  qəflətən tufan qopdu. Onu öyrədən yaşca böyük yoldaşı yalnız bir
  məsləhət verdi: «Qayığın yayını həmişə dalğaya və küləyə qarşı tut».
  Həvarilər onları təhdid edən istənilən təhlükə ilə üzləşməyə hazır
  idilər.</p>
<p>b) Həvarilər ruhani insanlar idilər. Onlar təkcə məsihçi deyildilər;
  insanlarda onlara qarşı hörmət oyadan nəsə var idi. Deyilənə görə, bir
  gün Platona qarşı təhqiramiz bir ittiham irəli sürülür. Platon buna belə
  cavab verir: «Mən elə yaşayacağam ki, hamı bu ittihamın yalan olduğunu
  görsün». Həvarilərin xeyirxahlığı və gücü insanlara elə təsir etmişdir
  ki, hətta təqib günlərində də hakimiyyət onları ələ keçirməyə cəsarət
  etmirdi.</p>
<p>2) Müqəddəs Kitabda deyilir ki, Şaul «imanlılar cəmiyyətini
  dağıdırdı». Yunan mətnində istifadə olunan söz amansız qəddarlığı
  bildirir. Həmin söz üzüm bağında coşan ayını və ya bədəni parçalayan
  heyvanı təsvir etmək üçün istifadə olunur. Əvvəlcə İmanlı Cəmiyyətinə
  əzab verən, sonra isə özünü tamamilə Məsihin xidmətinə həsr edən adamda
  baş verən dəyişikliyi, həqiqətən, dramatik adlandırmaq olar.</p>
<p><strong>4-13</strong></p>
<h2 id="samariyada-həvarilərin-işləri-84-13">SAMARİYADA (Həvarilərin
  işləri 8:4-13)</h2>
<p>Məsihçilər pərən-pərən düşəndə, seçilmiş yeddi köməkçidən biri olan
  Filip Samariyaya gəldi və orada təbliğ etməyə başladı.</p>
<p>Yuxarıda təsvir edilən hadisə, doğrudan da, diqqəti cəlb edir. Çünki
  «yəhudilər samariyalılarla ünsiyyət etmir» (<em>Yəhya 4:9</em>) sözü
  məsələ çevrilmişdir. Yəhudilər və samariyalılar arasındakı düşmənçiliyin
  çoxəsrlik tarixi var idi. Eramızdan əvvəl 8-ci əsrdə assuriyalılar
  paytaxtı Samariya şəhəri olan Şimal Padşahlığını fəth etdilər. O dövrün
  fatehlərinin etdiyi kimi, əhalinin çox hissəsi oradan köçürülüb, yerinə
  başqa xalqlar yerləşdirildi. Eramızdan əvvəl 6-cı əsrdə babillilər
  paytaxt Yerusəlimlə birlikdə Cənub Padşahlığını fəth etdilər, əhali isə
  Babilə əsir götürüldü. Lakin yəhudilər öz milli dəyərlərini qoruyub
  saxladılar və başqa millətlərə qarışmadılar. Eramızdan əvvəl 5-ci əsrdə
  babillilər yəhudiləri əsirlikdən azad etdilər, hətta onlara dağıdılmış
  Yerusəlim şəhərini (Ezra və Nehemyanın dövründə) bərpa etməyə icazə
  verdilər.</p>
<p>Həmin vaxta qədər İsraildə qalanlar isə fatehlərin oraya
  yerləşdirdiyi əcnəbilərlə qarışdılar. Cənub Padşahlığına geri dönən
  yəhudilər öz şəhərlərini — Yerusəlimi bərpa etməyə başlayanda,
  samariyalılar onlara kömək təklif etdilər. Lakin bu təklif nifrətlə rədd
  edildi, çünki samariyalıları artıq təmiz yəhudi hesab etmək olmazdı. O
  vaxtdan bəri yəhudilər və samariyalılar arasında düşmənçilik və dərin
  nifrət heç vaxt səngimədi. Filipin Samariyada təbliğ etməsi və İsa
  Məsihin Xoş Xəbərini bu xalqa çatdırması onu göstərir ki, İmanlı
  Cəmiyyəti qeyri-iradi olaraq bəşəriyyət tarixində ən mühüm addımlardan
  birini atdı. İmanlı Cəmiyyəti aydın dərk edirdi ki, Məsih dünyanın bütün
  xalqlarına aiddir. Biz Filip haqqında az bilirik, lakin o, Məsihçi
  Cəmiyyətinin qurucularından biri olub.</p>
<p>Gəlin məsihçiliyin bu xalqa nə gətirdiyini qeyd edək:</p>
<p>1) Məsihçilik İsa Məsih barədə xəbər və Allahın İsa Məsihdə olan
  məhəbbəti haqqında Müjdə gətirdi.</p>
<p>2) Məsihçilik xalqa şəfa gətirdi. Məsihçilik insanlara təkcə söz
  gətirmədi.</p>
<p>3) Bununla yanaşı, məsihçilik samariyalılara indiyə qədər
  duymadıqları sevinc gətirdi. İnsanlara kədər gətirən məsihçilik
  qeyri-təbiidir: həqiqət həmişə sevinc bəxş edir.</p>
<p><strong>14-25</strong></p>
<h2 id="alinmasi-və-ya-satilmasi-mümkün-olmayan-ənam-həvarilərin-işləri-814-25">ALINMASI
  VƏ YA SATILMASI MÜMKÜN OLMAYAN ƏNAM (Həvarilərin işləri 8:14-25)</h2>
<p>Şimon qədim dövrün tipik insanı idi. O dövrdə çoxlu münəccimlər,
  falçılar və sehrbazlar var idi. Onların sadəlövh insanlara böyük təsiri
  var idi, buna görə də onlar zəngin həyat yaşayırdılar. Burada təəccüblü
  heç nə yoxdur, çünki iyirmi birinci əsrdə belə, taleyin və falın
  müxtəlif proqnozlarına inananlar az deyil. Şimonun və onun bütün peşəkar
  yoldaşlarının insanları qəsdən aldatdığını düşünmək lazım deyil. Onların
  böyük əksəriyyəti insanları aldatmazdan əvvəl özləri aldanmışdılar.</p>
<p>Şimonun nəyi əldə etməyə çalışdığını başa düşmək üçün əvvəlcə ilk
  məsihçi cəmiyyətinin inkişaf etdiyi atmosferi dərk etməliyik. Müqəddəs
  Ruhun insanın üzərinə enməsi müəyyən əlamətlərlə, xüsusən də dillərdə
  danışmaq ənamı ilə əlaqələndirilirdi (<em>Həvarilərin işləri 10:44-46
    müqayisə edin</em>). Həmin vaxt insan ruhla dolub heç kimin anlaya
  bilmədiyi səslər çıxarmağa başlayırdı. Əlqoyma adəti yəhudilər üçün adi
  hal idi. Bu akt vasitəsilə guya müəyyən ənamlar adamdan adama keçirdi.
  Ancaq elə düşünmək lazım deyil ki, onlar Müqəddəs Ruhun bir insandan
  digərinə ötürülməsini fiziki mənada başa düşürdülər. Əsas məsələ əlini
  qoyan şəxsin fərdi xüsusiyyətləri idi. Həvarilər elə böyük hörmət
  qazanmışdılar ki, onların bir toxunuşu ilə insanlar dərin ruhani hisslər
  yaşayırdılar. Bir dəfə görkəmli ilahiyyatçı ilə görüşmək imkanım oldu. O
  vaxt mən çox gənc, o isə çox qoca idi. Onunla təkbətək qalanda, o,
  əllərini başıma qoyub mənə xeyir-dua verdi. Həmin hadisədən əlli ildən
  çox vaxt keçsə də, mən bu gün də onu xatırlayanda dərin duyğular və
  həyəcan hissi keçirirəm. Görünür, ilk məsihçi cəmiyyətində də əllərin
  qoyulması eyni təsirə malik idi.</p>
<p>Həvarilərin əllərini qoyması Şimona çox təsir etdi. O, həvarilərin
  etdiklərini etmək bacarığını pulla almağa çalışdı. Şimonun adı müxtəlif
  xalqların dilinə düşdü. Çünki <em>simoniya</em> sözü İmanlı Cəmiyyətinin
  ənamlarının ləyaqətsiz alqı-satqısı mənasına çevrildi. Şimon iki səhvə
  yol verdi:</p>
<p>1) O, insanlara Müqəddəs Ruhu ötürməkdən daha çox şəxsi səlahiyyət və
  nüfuz qazanmaqda maraqlı idi. Vaiz və müəllim üçün həmişə özünü
  yüksəltmək təhlükəsi var. Düzdür, onlar insanları görəndə alovlu
  danışmalıdırlar. Lakin həm ağıllı olduğumuzu, həm də Məsihin qüdrətli
  olduğunu eyni vaxtda göstərmək mümkün deyil.</p>
<p>2) Şimon unutmuşdur ki, Allahın bəzi ənamları insanın mənəvi
  keyfiyyətlərindən asılıdır; onları pul ilə almaq olmaz. Yenə də təbliğçi
  və müəllim bu xəbərdarlığı unutmamalıdırlar. «Təbliğ — şəxsiyyət
  vasitəsilə çatdırılan həqiqətdir». İnsanlara Müqəddəs Ruh haqqında
  təbliğ etmək üçün zəngin olmaq lazım deyil, bunun üçün Ruhla dolmaq
  lazımdır.</p>
<p><strong>26-40</strong></p>
<h2 id="məsih-efiopiyalinin-yanina-gedir-həvarilərin-işləri-826-40">MƏSİH
  EFİOPİYALININ YANINA GEDİR (Həvarilərin işləri 8:26-40)</h2>
<p>Yerusəlimdən Bet-Lexemə və Qəzza şəhərinin cənub kənarındakı Xevrona
  gedən yollardan biri Misirə gedən əsas yol ilə birləşirdi. Qəzzanın iki
  şəhəri var idi: biri eramızdan əvvəl 93-cü ildə müharibə zamanı
  dağıdılmış, digəri isə eramızdan əvvəl 57-ci ildə onun cənubunda
  tikilmişdi. Birincisi ikincidən fərqli olaraq köhnə və ya sahibsiz şəhər
  adlanırdı. O dövrdə Qəzzanın yanından keçən həmin yoldan dünya
  nəqliyyatının ən azı yarısı istifadə edirdi. Kandakiya şahzadəsinin
  xəzinədarı olan efiopiyalı xədimlərdən biri arabası ilə həmin yoldan
  keçirdi. Kandakiya addan çox bütün Efiopiya şahzadələrinin daşıdığı
  titul idi. Xədim Yerusəlimə Məbəddə dua etmək üçün gəlmişdi. O dövrdə
  çoxsaylı tanrılarından və pozğun həyat tərzindən bezən bir çox insanlar
  yəhudiliyə üz tuturdular. Çünki onlar yəhudilikdə həyata yeni məna verən
  təkallahlıq və ciddi əxlaq tapırdılar. Əgər onlar yəhudiliyi qəbul edib
  sünnət olunurdularsa, yəhudilər arasında «yəhudiliyi qəbul edən
  salehlər» və ya «yəhudiliyi qəbul edən əhdin sahibləri» adlanırdılar.
  Yox, əgər yəhudi dininin dərinliyinə getmədən sinaqoqa getməyə və Yəhudi
  Yazılarını oxumağa davam edirdilərsə, onlara yəhudiliyi qəbul edən
  salehlər deyilirdi. Ola bilsin, Allahı axtaran bu efiopiyalı, ya
  «<em>yəhudiliyi qəbul edən salehlər</em>»dən biri, ya da «<em>yəhudiliyi
    qəbul edən əhdin sahibləri»ndən</em> biri idi. O, <em>Yeşaya peyğəmbərin
    kitabının 53</em>-cü fəslini oxuyurdu. Filip həmin fəsildən başlayaraq
  ona İsanın kim olduğunu göstərdi.</p>
<p>Xədim iman edəndə, Filip onu vəftiz etdi. Bütpərəstlər yəhudiliyi
  vəftiz və sünnət yolu ilə qəbul edirdilər. Əhdi-Cədidin erkən dövründə
  yalnız böyüklər vəftiz olunurdular. Onlar axar suya batırılaraq vəftiz
  olunurdular. Belə vəftizin üç simvolik mənası var idi:</p>
<p>1) O, paklanmanı simvolizə edirdi. İnsanın bədəni su ilə yuyulduğu
  kimi, ruhu da Məsihin mərhəməti ilə yuyulurdu.</p>
<p>2) O, tam dəyişikliyi simvolizə edirdi. Deyilənə görə,
  missionerlərdən biri vəftiz zamanı Məsihə iman edənləri çayın bir
  tərəfindən digərinə göndərirdi; sanki bununla insanın hansısa xətti
  keçməsini, həyatını yeni bir dünyada davam etməsini simvolizə
  edirdi.</p>
<p>3) Vəftiz Məsihlə həqiqi birləşməni simvolizə edir. İnsan suya
  batırılanda sanki Məsihlə birlikdə ölür, sudan çıxanda isə Onunla
  birlikdə dirilir (<em>Romalılara 6:1-4 ilə müqayisə edin</em>). Rəvayətə
  görə, həmin efiopiyalı evə qayıdıb Müjdəni bütün Efiopiyaya
  çatdırmışdır. Ən azından əmin ola bilərik ki, bu cür sevinclə yola çıxan
  insan sevincini başqaları ilə bölüşməyə bilməzdi.</p>
