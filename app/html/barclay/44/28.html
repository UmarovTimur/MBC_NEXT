<h1>28-ci fəsil</h1>
<p><strong>1-6</strong></p>
<h2 id="adada-səmimi-qarşilanma-həvarilərin-işləri-281-6">ADADA SƏMİMİ
  QARŞILANMA (Həvarilərin işləri 28:1-6)</h2>
<p>Fırtına Paulu və gəmidəki hər kəsi Malta adasına atdı. Malta xalqı
  Müqəddəs Kitabda əcnəbilər adlandırılır. Yunan mətinin orijinalında
  onlara <em>barbaroi</em> deyilir. Onlar barbarlar deyildi. Yunanlar
  <em>barbaroiləri</em> onların gözəl yunan dilində deyil, anlaşılmaz
  xarici dildə danışanları adlandırırdılar. Amma yaxşı olardı ki, bu söz
  <em>yerli</em> kimi tərcümə olunsun.
</p>
<p>Bu hissə Paulun xarakterinin gözəl tərəfini əks etdirir. Bir tərəfdən
  Paulu boş otura bilməyən bir adam kimi göstərir. O, ocaq sönməsin deyə
  çör-çöp yığır. Bir daha görürük ki, Paul nəinki uzaqgörən müqəddəs
  adamdır, həm də son dərəcə praktik insandır, üstəlik, o, adi, faydalı iş
  görməkdən utanmır. Deyilənə görə, Buker Vaşinqton gənc olanda
  qaradərililəri qəbul edən universitetlərdən birinə getmək üçün yüzlərlə
  kilometr yolu piyada qət etmişdir. Nəhayət, oraya çatanda ona demişdilər
  ki, boş yer yoxdur. Ona çarpayıları yığışdırmağı və döşəmələri süpürməyi
  təklif etmişdilər. O, bu təklifi qəbul etdi və işini o qədər yaxşı gördü
  ki, tezliklə ona universitetdə oxumağı təklif etdilər. O oxumağa
  başladı, nəticədə ən böyük zənci alimi və lideri oldu. Yalnız xarakteri
  zəif olan insan əhəmiyyətsiz işləri yerinə yetirməkdən imtina edir.
  Digər tərəfdən, biz Paulu təmkinli və özünə hakim bir insan kimi
  görürük. Çırpı dəstələrinin birində ilan var idi. Alovun istisindən
  oyanan ilan Paulun qoluna dolandı. Bunun möcüzə olub-olmadığını söyləmək
  çətindir. Hazırkı dövrdə Maltada zəhərli ilanlar yoxdur. Paulun dövründə
  Maltada gürzəyə çox bənzəyən ilanlar var idi, lakin onlar tamamilə
  zərərsiz idi. Bundan başqa, çox güman, ilan Paulun əlini sancmamış o,
  ilanı ocağa atdı. İstənilən halda, Paul elə davranırdı ki, baş
  verənlərin heç bir əhəmiyyəti yoxdur. Malta sakinlərinə bu, möcüzə kimi
  görünsə də, Paul qətiyyən təlaşa düşmədi.</p>
<p><strong>7-10</strong></p>
<h2 id="kömək-və-şəfa-həvarilərin-işləri-287-10">KÖMƏK VƏ ŞƏFA
  (Həvarilərin işləri 28:7-10)</h2>
<p>Maltadakı adanın baş məmuru Publi, görünür, Roma hakimiyyətinin
  adadakı valisi idi. Onun atası xəstə idi. Paul insanlara şəfa vermək
  ənamından istifadə edərək, onun atasına şəfa verdi. Amma <em>9</em>-cu
  ayədə çox maraqlı fikir var. Bu ayədə deyilir ki, «...adadakı qalan
  xəstələr də gəlib <em>şəfa tapdılar</em>». Luka burada <em>tibbi
    yardım</em> mənasını verən sözdən istifadə edir. Bəzi araşdırmaçılar
  ehtimal edirlər ki, adamlar təkcə Paulun yanına deyil, həm də Lukanın
  yanına gəlirdilər. Beləcə Luka öz həkim təcrübəsindən istifadə edirdi.
  Əgər bu belədirsə, onda bu hissədə biz ilk dəfə <em>missioner-həkim</em>
  haqqında eşidirik. Bu ayə bizə həm də acı həqiqəti açıqlayır. Paul
  başqalarına şəfa verdiyi halda, özü ömrü boyu bədənindəki neştərdən
  əziyyət çəkirdi. Çox insan olub ki, özünün məhrum olduğunu başqalarına
  hədiyyə edir. Məsələn, Bethoven insanlara ölməz musiqi əsərləri bəxş
  edib. Amma özü onları heç vaxt eşitməyib, çünki karlıqdan əziyyət
  çəkirdi. Burada Allahın lütfünün möcüzəsi əksini tapır. Belə insanlar
  dünyadan küsmürdülər, əksinə, Allahın aləti olmaqla kifayətlənirdilər.
  Bu alətlər özləri həzz ala bilməsə də, insanlara xoşbəxtlik bəxş
  edirlər.</p>
<p><strong>11-15</strong></p>
<h2 id="romaya-gəliş-həvarilərin-işləri-2811-15">ROMAYA GƏLİŞ
  (Həvarilərin işləri 28:11-15)</h2>
<p>Üç aydan sonra Paul və onun yoldaşları Romaya taxıl daşıyan və
  Maltada qışlayan başqa bir İsgəndəriyyə gəmisi ilə İtaliyaya çata
  bildilər. Gəmi dənizçilərin sitayiş etdiyi əkiz tanrılar — Kastor və
  Polluksun şərəfinə Dioskuri adlanırdı. Qeyd etmək lazımdır ki, gəminin
  burnu və arxa tərəfi, adətən, ağacdan oyulmuş heykəllər şəklində
  hazırlanırdı. Paulu Maltadan İtaliyaya gətirən gəminin burnu və arxa
  tərəfi Kastor və Polluksun heykəlləri ilə bəzədilmişdi. Səfərin ilk
  yarısı faciəli olduğu qədər ikinci yarısı da uğurlu oldu.</p>
<p>Puteoli Roma limanı idi. Yəqin ki, burada Paulun ürəyi çırpınırdı,
  çünki o, dünya paytaxtının astanasında dayanmışdı. Kiçik çadır ustası
  uzaq Yəhudeyadan dünyanın ən böyük paytaxtına gələndə özünü başqa cür
  necə hiss edə bilərdi? Puteolinin şimalında Roma donanmasının əsası olan
  Messina limanı yerləşirdi. Uzaqdan döyüş gəmilərini görən Paul, yəqin
  ki, Romanın qüdrəti haqqında düşünürdü. Puteoli yaxınlığında Roma
  zadəganlarının dəbli kurortu və çimərliyi olan Bayya yerləşirdi.
  Çimərliklər insanlarla, dəniz isə zəngin romalıların qayıqlarının rəngli
  yelkənləri ilə dolu idi. Puteoli gəmiqayırma tərsanələri və çoxsaylı
  anbarları ilə qədim dünyanın əsas ticarət limanı idi.</p>
<p>Yəqin ki, Paulun həyəcandan nəfəsi kəsilirdi: axı o, bu böyük Roma
  şəhərinə tək girməli idi. Ancaq sonra möcüzə baş verdi. Appi Bazarı
  Romadan təxminən yetmiş kilometr məsafədə, Üç Mehmanxana isə ondan əlli
  kilometr uzaqlıqda yerləşirdi. Onlar Roma ilə sahilləri birləşdirən Appi
  yolunda idilər. Burada Paulu Romadan gələn məsihçilərdən ibarət
  nümayəndə heyəti qarşıladı. Orijinal yunan mətnində <em>nümayəndə
    heyəti</em> sözü hərbi lider, padşah və ya fatehi qarşılayan adamları
  ifadə etmək üçün istifadə edilir. Bu insanlar Romadan Paulun simasında
  dünyanın ən böyük adamlarından birini qarşılamağa gəlmişdilər. Paul
  Allaha şükür edib ruhlandı. Onu ruhlandıran nə idi? Şübhəsiz ki, tək
  olmadığını bilmək hissi.</p>
<p>Məsihçi heç vaxt tək deyil:</p>
<p>1) O, böyük şahidlər buludu ilə əhatə olunduğunu dərk edir.</p>
<p>2) O, ümumdünya qardaşlığına mənsub olduğunu bilir.</p>
<p>3) O bilir ki, hara getsə, Allah oradadır.</p>
<p>4) O əmindir ki, ölülərdən dirilən Rəbbi həmişə onun yanındadır.</p>
<p><strong>16-29</strong></p>
<h2 id="daşürəkli-yəhudilər-həvarilərin-işləri-2816-29">DAŞÜRƏKLİ
  YƏHUDİLƏR (Həvarilərin işləri 28:16-29)</h2>
<p>Ömrünün sonuna qədər Paulun hara getməsindən asılı olmayaraq, ilk
  növbədə yəhudilərlə danışması, həqiqətən, heyrətamizdir. Artıq otuz il
  idi ki, yəhudilər ona mane olmaq, xidmətini məhv etmək, hətta onu
  öldürmək üçün əllərindən gələni edirdilər. Lakin bütün bunlara
  baxmayaraq, Paul ilk olaraq Müjdəni onlara çatdırırdı. Paul Romada da
  Allahın Padşahlığı haqqında əvvəlcə yəhudilərə təbliğ etdi. Paulda olan
  sarsılmaz ümid və yenilməz məhəbbət kimi başqa bir nümunə varmı? Paul
  vəzini Yeşaya peyğəmbərin kitabından bir sitat gətirməklə bitirir. Axı
  bu kədərli fakt də Allahın işidir — yəhudilərin Məsihi qəbul etməkdən
  imtina etməsi bütpərəstlərin üzünə xilas qapısı açdı. Hər şey Allahın
  məqsədyönlü əli ilə idarə olunur. Yəhudilərin bağladığı qapı başqa
  millətlərin üzünə açıldı. Buna baxmayaraq, bu, son rədd deyil. Çünki bir
  gün, zamanın axırında yalnız bir sürü və bir Çoban olacaq.</p>
<p><strong>30-31</strong></p>
<h2 id="heç-bir-maneə-olmadan-həvarilərin-işləri-2830-31">HEÇ BİR MANEƏ
  OLMADAN (Həvarilərin işləri 28:30-31)</h2>
<p>Paul ömrünün sonuna qədər olduğu kimi qalır. İki il ərzində o
  özü-özünü dolandırır, yəni yeməyini, ehtiyaclarını qarşılamaq üçün
  işləyir. Hətta həbsxanada belə, öz ehtiyaclarını əlinin zəhməti ilə
  qarşılayırdı. Boş vaxtında da bekar qalmazdı. Məhz burada, həbsxanada o,
  Efeslilərə, Kolosselilərə və Filimona məktublarını yazdı. O, burada da
  tək deyildi. Luka və Aristarx onunla birlikdə Romaya gəlmişdi. Luka sona
  qədər onunla qaldı (<em>2Timoteyə 4:10</em>). Timotey tez-tez ona baş
  çəkirdi (<em>Filipililərə 1:1; Kolosselilərə 1:1; Filimona 1</em>).
  Bəzən Tixik yanına gəlirdi (<em>Efeslilərə 6:21</em>). Bir müddət
  Epafrodit də onunla qaldı (<em>Filipililərə 4:18</em>). Bəzən isə Mark
  onun yanında olurdu (<em>Kolosselilərə 4:10</em>). Həbsdə keçirilən iki
  il vaxt itkisi deyildi. Paul Filipililərə məktubunda yazır ki, başına
  gələnlər «Müjdə yaymağı daha da irəli» aparmağa kömək etdi
  (<em>Filipililərə 1:12</em>). Bütün saray mühafizəçiləri daxil olmaqla
  hamıya məlum oldu ki, Paul Məsihdə olduğuna görə həbs olunub
  (<em>Filipililərə 1:13</em>). Bu da Müjdənin yayılmasına şərait yaratdı.
  Ona tək yaşaması üçün icazə verilmişdi, lakin onu qoruyan əsgərin
  gecə-gündüz nəzarəti altında idi (<em>Həvarilərin işləri 28:16</em>).
  Həmin əsgərlər əsas komandanlığın seçilmiş imperator ordusundan,
  Pretoriya Qvardiyasından idi. Ola bilsin, iki il ərzində çox əsgər Paul
  ilə birlikdə uzun gecələr və günlər keçirmişdi. Çox güman, onlardan bir
  çoxu ürəyində İsa Məsihlə birlikdə postunu tərk etmişdi.</p>
<p><em>Həvarilərin İşləri</em> kitabı sanki qələbə nidası ilə başa
  çatır.</p>
<p>Orijinal yunan dilində «<em>heç bir maneə olmadan tam bir
    cəsarətlə</em>» ifadəsi bir kəlmə ilə ifadə edilir. Bu söz qələbə nidası
  kimi səslənir və Lukanın hekayələrinin apofeozudur<a href="#fn6" class="footnote-ref" id="fnref6"
    role="doc-noteref"><sup>6</sup></a>.</p>
<p>Lukanın Paulun sonrakı taleyi haqqında heç nə deməməsi qəribə görünə
  bilər. Paul, edam edildi, yoxsa azad edildi? Amma Luka qarşısına belə
  bir məqsəd qoymamışdı. Luka hekayəsinin əvvəlində İsanın Yerusəlimdə,
  bütün Yəhudeya və Samariyada, hətta yerin ucqarlarında Onun şahidləri
  olmaq əmrini şagirdlərinə çatdırdığını qeyd etməklə, <em>Həvarilərin
    işləri</em> kitabının sxemini bizim üçün açıqlayır (<em>Həvarilərin
    işləri 1:8</em>). Budur, hekayə tamamlandı. Otuz il əvvəl Yerusəlimdə
  başlayan hekayə Romada sona çatdı. Bu, Allahın göstərdiyi açıq-aşkar bir
  möcüzədir. Həvarilərin İşləri kitabının əvvəlində cəmi on adamdan ibarət
  olan İmanlı Cəmiyyəti indi on minlərlə insanı əhatə edirdi. Çarmıxa
  çəkilmiş Nazaretli Məsih barədə Müjdə bütün dünyaya zəfərlə yayıldı.
  İndi isə heç bir maneə olmadan dünyanın paytaxtı Romada yayıla bilər.
  Xoş Xəbər o dövrün dünyasının tam mərkəzinədək çatdırıldı və bütün
  insanlara sərbəst şəkildə təbliğ edildi. Buna görə də Luka tapşırığının
  tamamlandığını hesab edir.</p>
<section id="footnotes" class="footnotes footnotes-end-of-document" role="doc-endnotes">
  <hr />
  <ol>
    <li id="fn1">
      <p><strong>Axilles</strong> — "İliada" poemasının baş
        qəhrəmanı, yunan ordusunun ən cəsur sərkərdəsi, yunanların qəhrəmanı.<a href="#fnref1" class="footnote-back"
          role="doc-backlink">↩︎</a></p>
    </li>
    <li id="fn2">
      <blockquote>
        <p><strong>Portyer</strong> - qapı və ya pəncərə pərdəsi.</p>
      </blockquote>
      <a href="#fnref2" class="footnote-back" role="doc-backlink">↩︎</a>
    </li>
    <li id="fn3">
      <blockquote>
        <p><strong>Liktor</strong> - qamçı ilə döymək vəzifəsi daşıyan
          tələbə.</p>
      </blockquote>
      <a href="#fnref3" class="footnote-back" role="doc-backlink">↩︎</a>
    </li>
    <li id="fn4">
      <p><strong>Falanqa</strong> - tar. qədim yunanlarda bir
        neçə sıradan ibarət piyada düzümü<a href="#fnref4" class="footnote-back" role="doc-backlink">↩︎</a></p>
    </li>
    <li id="fn5">
      <p><strong>Sekstant</strong> - geodeziya və astronomiya
        müşahidələrində işlədilən bucaqölçən alət.<a href="#fnref5" class="footnote-back" role="doc-backlink">↩︎</a></p>
    </li>
    <li id="fn6">
      <p><strong>Apofeoz</strong> - bir şəxsi və ya hadisəni son
        dərəcə şöhrətləndirmə, tərifləmə.<a href="#fnref6" class="footnote-back" role="doc-backlink">↩︎</a></p>
    </li>
  </ol>
</section>