<h1>17-ci fəsil</h1>
<p><strong>1-9</strong></p>
<h2 id="salonikdə-həvarilərin-işləri-171-9">SALONİKDƏ (Həvarilərin
  işləri 17:1-9)</h2>
<p>Paul və Silanın Məsihin yolunu təbliğ etmək üçün Salonikə gəlişi çox
  vacib faktdır. Adriatik dənizindən Yaxın Şərqə gedən Roma yolu Eqnati
  yolu adlanırdı və Salonikin əsas küçəsi bu yolun bir hissəsi idi.
  Salonikdə dərin kök salmış məsihçilik həmin yol boyunca qərbə və şərqə
  yayıla, daha sonra isə Allahın Padşahlığının uğuru üçün əsas yola
  çevrilə bilərdi.</p>
<p>Bu fəslin birinci ayəsi qısa məktubun kompozisiya nümunəsidir. Elə
  görünə bilər ki, söhbət xoş gəzintidən gedir. Əslində isə Filipidən
  Amfipolisə qədər 33 Roma mili və ya təxminən 50 kilometr, Amfipolisdən
  Apolloniyaya qədər daha 30 mil və nəhayət, Salonikə qədər daha 30
  mildir. Beləliklə, təxminən 100 Roma mili və ya 150 kilometrlik səyahət
  bir cümlə ilə xülasə olunur.</p>
<p>Adətə görə, Paul xidmətinə sinaqoqda başlayır. O, sinaqoqda iştirak
  edən bütpərəstlər arasında olduğu qədər yəhudilər arasında uğur
  qazanmamışdı. Bu, yəhudiləri çox qəzəbləndirdi. Çünki onlar həmin
  bütpərəstlərə öz təbii əmlakları kimi baxırdılar. Budur, indi isə
  əmlakları gözlərinin önündə əllərindən çıxırdı. Yəhudilər Paula mane
  olmaq üçün ən iyrənc üsullara əl atdılar. Əvvəlcə onlar xalq arasında
  qarışıqlıq saldılar. Yasonu və Məsihə iman edən digər qardaşları şəhər
  rəhbərliyinin qarşısına gətirəndə, onları iğtişaşlara hazırlaşmaqda
  ittiham etdilər. Onlar bu ittihamın yalan olduğundan xəbərdar idilər.
  Lakin onu elə eyhamlarla təqdim etdilər ki, hakimiyyət ciddi qəbul
  etsin: «Dünyaya çaxnaşma salan bu adamlar gəlib buraya da çıxdı».
  Yəhudilər məsihçiliyin maraq doğuran təsirli qüvvə olduğunu bilirdilər.
  T.R.Qlover bir uşağın Əhdi-Cədidin <em>inqilablarla</em> sona çatdığına
  dair ifadəsini sitat gətirməkdən zövq alırdı. Məsihçiliyin həyatda
  əksini tapması üçün o, hər bir insanda və bütün bəşəriyyətdə köklü
  dəyişikliyə səbəb olmalıdır.</p>
<p><strong>10-15</strong></p>
<h2 id="veriyada-həvarilərin-işləri-1710-15">VERİYADA (Həvarilərin
  işləri 17:10-15)</h2>
<p>Veriya Salonikdən təxminən yüz kilometr qərbdə yerləşirdi. Bu hissədə
  üç məqam diqqət çəkir:</p>
<p>1) Paul təbliğini Müqəddəs Yazılara əsaslandırırdı. O, yəhudiləri
  Müqəddəs Yazıları araşdırmağa təşviq edirdi. Yəhudilər əmin idilər ki,
  İsa Məsih deyil. Çünki O, çarmıxa çəkilmişdi, çarmıxa çəkilmiş adam isə
  lənətli sayılırdı. Amma Yeşaya peyğəmbərin kitabı 53-cü fəsildə
  yazılanlar onları inandırdı ki, İsanın xidməti Müqəddəs Yazılarda
  qabaqcadan deyilib.</p>
<p>2) Burada yəhudilərin hədsiz qəzəbi özünü büruzə verir. Onlar Paulun
  Salonikdə təbliğ etməsinə mane olmaqla yanaşı, Veriyada da onu təqib
  etdilər. Onların faciəsi onda idi ki, onlar bununla Allahı razı
  saldıqlarını düşünürdülər. İnsanın şəxsi məqsədlərini Allahın iradəsinə
  tabe etdirmək əvəzinə onları Allahın iradəsi kimi qələmə verməsi,
  adətən, dəhşətli nəticələrə gətirib çıxarır.</p>
<p>3) Paulun cəsarəti. O, Filipidə həbs olundu. Həyatını təhlükəyə
  ataraq gecənin zülmətində Saloniki tərk etdi və Veriyada yenindən
  həyatını riskə atdı. Çoxları həbs və ölüm təhlükəsi olan mübarizəni
  dayandırardı. Devid Livinqstondan soruşanda ki, hara getməyə hazırdır,
  o, belə cavab vermişdi: «İstənilən yerə getməyə hazıram, <em>təki irəli
    gedim</em>». Paul da heç vaxt geri dönməyi ağlından keçirməzdi.</p>
<p><strong>16-21</strong></p>
<h2 id="afinada-tək-həvarilərin-işləri-1716-21">AFİNADA TƏK (Həvarilərin
  işləri 17:16-21)</h2>
<p>Veriyanı tərk edəndə, Paul Afinaya gəldi. Ancaq dostlarının yanında
  olub-olmamasından asılı olmayaraq, Paul həmişə Məsihi təbliğ edirdi.
  Afina əzəmətini çoxdan itirmişdi. Buna baxmayaraq, şəhər o dövrün ən
  böyük universitet mərkəzi olaraq qalırdı və o dünyanın dörd tərəfindən
  insanlar buraya təhsil almaq üçün axışırdı. Bu, çoxlu tanrıların olduğu
  bir şəhər idi. Deyilənə görə, Yunanıstanın digər şəhərlərindəki tanrı
  heykəlləri toplansaydı, Afinadakı qədər etməzdi. Afinada tanrı ilə
  rastlaşmaq insanla rastlaşmaqdan daha asan idi. İnsanlar söhbət etmək
  üçün böyük şəhər meydanında toplaşırdılar, çünki Afinada başqa
  məşğuliyyətləri yox idi. Paul üçün həmsöhbət tapmaq çətin olmadı. Çox
  keçmədi ki, filosoflar onun haqqında öyrəndilər.</p>
<p>Filosoflar arasında epikürçülər da var idi. Onlar inanırdılar ki:</p>
<p>1) Hər şey taledən asılıdır;</p>
<p>2) ölümlə hər şey bitir;</p>
<p>3) tanrılar dünyadan çox uzaqdadır və dünya onları narahat etmir;</p>
<p>4) insan həyatının əsas məqsədi — zövq almaqdır.</p>
<p>Onlar cismani və maddi həzləri nəzərdə tutmurdular. Onlara görə, ən
  böyük həzz əzabın olmamasıdır.</p>
<p>Onların arasında stoiklər də var idi. Stoiklərə görə:</p>
<p>1) Dünyada olan hər şey Allahdır. Tanrı alovlu bir ruhdur, lakin
  maddi dünyada bir qədər zəifləyib, bununla belə, o, hər şeydə mövcuddur.
  İnsan həyatı onun daxilində yaşayan həmin ruhun kiçik bir qığılcımından
  yaranır. İnsan öləndə həmin ruh Allaha qayıdır.</p>
<p>2) Dünyada hər şey Allahın iradəsi ilə baş verir, buna görə də hər
  şey olduğu kimi qəbul edilməlidir.</p>
<p>3) Kainat vaxtaşırı dağılır, yanır, yenidən başlayır və beləcə dövrü
  olaraq təkrarlanır.</p>
<p>Onlar Paulu Areopaqa — müharibə tanrısı Marsın təpəsinə gətirdilər.
  Orada toplaşan məhkəmə eyni adı daşıyırdı. Areopaq otuz nəfərdən çox
  olmayan seçmə məhkəmə idi. Həmin məhkəmə qətlə dair ittihamları
  araşdırır və ictimai əxlaqa nəzarət edirdi. Budur, dünyanın ən savadlı
  şəhərində və ən tələbkar məhkəmə qarşısında Paul öz imanı barədə şəhadət
  etməli idi. Bu proses hər kəsi qorxuda bilərdi, lakin Paul heç vaxt
  Məsihin Müjdəsindən çəkinmirdi. Paul bu məhkəməni Məsih haqqında şəhadət
  etmək üçün Rəbbin ona verdiyi fürsət kimi görürdü.</p>
<p><strong>22-31</strong></p>
<h2 id="filosoflar-üçün-vəz-həvarilərin-işləri-1722-31">FİLOSOFLAR ÜÇÜN
  VƏZ (Həvarilərin işləri 17:22-31)</h2>
<p>Afinada naməlum Allaha həsr olunmuş çoxlu qurbangahlar var idi. Paul
  Afinaya gəlməmişdən altı əsr əvvəl şəhərdə dəhşətli vəba tüğyan edirdi.
  Epidemiyanın qarşısını heç nə ala bilmirdi. Krit adasından olan şair
  Epimenides öz planını təklif etdi. Areopaqdan şəhərə doğru ağ-qara qoyun
  sürüsü buraxıldı. Onlardan biri harada yerə uzandısa, onu götürüb məbədi
  yaxınlıqda yerləşən tanrıya qurban kəsirdilər. Əgər qoyun naməlum
  tanrının qurbangahı yanında uzanırdısa, o, «naməlum tanrıya» qurban
  kəsilirdi. Paul öz vəzini buradan başlayır və bu fikirləri irəli
  sürür:</p>
<p>1) İnsanlar Allahı yaratmayıb. O Özü Yaradandır. Hər şeyin Yaradıcısı
  Olana insan əli ilə düzəldilmiş əşyalar vasitəsilə ibadət etmək olmaz.
  Doğrudan da, insanlar çox vaxt əlləri ilə yaratdığı şeylərə sitayiş
  edirlər. Çoxları üçün allah öz düşüncələrini, enerjilərini və vaxtlarını
  nəyə sərf edirlərsə, odur. Axı onlar öz əllərinin yaratdığını
  ilahiləşdirir, əşyalara pərəstiş edirlər.</p>
<p>2) Allah tarixin gedişini istiqamətləndirir. O, keçmişdə xalqların
  inkişafına təkan verib, indi də hər şeyi idarə edir.</p>
<p>3) Allah insanı elə yaratmışdır ki, o, instinktiv olaraq qaranlıqda
  Allahı axtarır.</p>
<p>4) İnstinktiv axtarışlar və cəhalət dövrü keçdi. İnsanlar cahil idi
  və Allahı dərk edə bilmirdilər. O da onların günahlarını və səhvlərini
  bağışladı. Lakin indi insanlara Allah haqqında bilik Məsih vasitəsilə
  verildi və Allahın insanları cahilliklərinə görə bağışladığı dövr keçib
  getdi.</p>
<p>5) Qiyamət günü yaxınlaşır. Həyat nə epikürçülərin inandığı kimi
  məhvə doğru hərəkət edir, nə də stoiklərin düşündüyü kimi Tanrı ilə
  birləşmə yolu deyil. Həyat Allahın ədalətli hökmünə aparan yoldur, orada
  Hakim İsa Məsihdir.</p>
<p>6) Allah Məsihi diriltməklə Onun məqsədini nümayiş etdirdi. Biz
  naməlum olan Allahla deyil, ölülərdən dirilmiş Məsihə aidik.</p>
<p><strong>32-34</strong></p>
<h2 id="paulun-təbliğinə-afinalilarin-reaksiyasi-həvarilərin-işləri-1732-34">PAULUN
  TƏBLİĞİNƏ AFİNALILARIN REAKSİYASI (Həvarilərin işləri 17:32-34)</h2>
<p>Ümumiyyətlə, belə təəssürat yarana bilər ki, Paul Afinada başqa
  yerlərdə olduğundan daha az nailiyyət əldə edib. Afinalılar danışmağı
  hər şeydən çox sevirdilər. Onlar nəticəni gözləmirdilər və konkret həll
  yollarını sevmirdilər. Onların yeganə məqsədi bəlağətli danışmaq və
  düşünməyə təşviq etmək idi.</p>
<p>Paulun təbliğinə verdikləri reaksiyaya görə afinalıları üç qrupa
  bölmək olar:</p>
<p>1) Bəziləri Paulu ələ saldılar. Bu qəribə yəhudinin alovlu çıxışı və
  ciddiliyi onları əyləndirirdi. Həyatla bağlı zarafat etmək olar, amma
  çox vaxt komediya kimi başlayan həyat faciə ilə bitir.</p>
<p>2) Digərləri Paul ilə daha sonra, başqa vaxt müzakirə etmək qərarına
  gəldilər. Lakin vacib məsələləri və gələcəklə bağlı qərarları təxirə
  salmaq böyük bəla gətirə bilər.</p>
<p>3) Bəziləri isə iman etdilər. Müdriklər bilirlər ki, Allahın
  təklifini ancaq axmaqlar rədd edər.</p>
<p>Məsihə iman edənlərdən biri Areopaq üzvü Dionis idi. Artıq qeyd
  etdiyimiz kimi, Areopaq otuz nəfərə yaxın üzvdən ibarət idi. Görünür,
  Dionis Afinanın intellektual elitasına mənsub idi. Digəri Damaris idi.
  Afinada qadınların hüquq və azadlıqları yox idi. Çətin ki, Paul bazar
  meydanında ləyaqətli qadına rast gəlsin. Çox güman, Damaris əvvəlki
  günahlı həyat tərzindən utanmış və salehlik yoluna qədəm qoymuşdu.
  Burada bir daha görürük ki, Müjdə cəmiyyətin bütün təbəqələrindən olan
  həm kişiləri, həm də qadınları cəlb edirdi.</p>
<p><em><strong>Korinfdə müjdəçilik</strong></em></p>
<p>Korinfin coğrafi mövqeyi onu Yunanıstanın əsas şəhəri etmişdi.
  Buradakı dəniz Yunanıstanı, demək olar ki, iki hissəyə bölür. Şərqdə
  Kenxreya limanı ilə Saronikos körfəzi, qərbdə isə Lekya limanı ilə
  Korinf körfəzi Şimali Yunanıstanı Peloponnesdən ayırır. Bu iki körfəz
  arasında eni təxminən səkkiz kilometr olan dar bir torpaq zolağı
  yerləşir. Korinf şəhəri məhz həmin zolaqda yerləşir. Yunanıstanın şimalı
  ilə cənubu arasındakı bütün nəqliyyat vasitələri Korinfdən keçirdi,
  çünki başqa yol yox idi. Korinf şəhərini «Yunanıstanın körpüsü»
  adlandırırdılar. Yunanıstanın cənubunda dəniz yolu ilə səyahət çox
  təhlükəli idi. Peloponnes yarımadasının cənubunda Horn burnu qədər
  təhlükəli olan Maleya burnu var idi. Yunanların belə bir məsəli var idi:
  «Maleya burnu ətrafında gəzməyi planlaşdıran hər kəs vəsiyyətini
  yazsın». Buna görə Aralıq dənizinin şərqi ilə qərbi arasında ticarət
  Korinfdən keçirdi. Məqsəd — Maleya burnu ətrafındakı təhlükələrdən
  qaçmaq idi. Korinf «Yunanıstanın bazar meydanı» idi. Korinf təkcə böyük
  ticarət mərkəzi deyil, həm də əhəmiyyətinə görə Olimpiya Oyunlarından
  sonra ikinci olan İstmiya Oyunlarının keçirildiyi yer idi.</p>
<p>Korinf həm də əxlaqsızların şəhəri idi. Yunanlarda «korinflik etmək»
  ifadəsi var idi. Mənası «şəhvətli, pozğun həyat sürmək» demək idi. Yunan
  pyeslərində korinflilər, adətən, sərxoş rolunu oynayırdılar. Korinfin
  mərkəzində Akropol qalası ucalırdı. Bu, nəinki qala, həm də Afrodita
  tanrıçasının məbədi idi. Onun şöhrətli dövründə məbəddə Afroditanın minə
  qədər qadın kahini var idi. Onlar fahişə idilər və hər axşam şəhərin
  küçələrinə çıxıb pozğunluq edirdilər. «Hər kəs Korinfdə ola bilməz»
  ifadəsi Yunanıstanda məşhur deyimə çevrilmişdi. Belə bir şəhərdə Paul
  yaşayıb, işlədi və böyük uğurlar qazandı. Korinflilərə məktubunda Paul
  əxlaqsızlıqların tam siyahısını verir. «Məgər bilmirsiniz ki, haqsızlıq
  edənlər Allahın Padşahlığını irs olaraq almayacaq? Aldanmayın, çünki
  əxlaqsızlar, bütpərəstlər, zinakarlar, fahişə kişilər, kişibaz kişilər,
  oğrular, tamahkarlar, əyyaşlar, böhtançılar, soyğunçular Allahın
  Padşahlığını irs olaraq almayacaq. <em>Sizlərdən bəzisi belə idi</em>.
  Amma Rəbb İsa Məsihin adı ilə və Allahımızın Ruhu ilə yuyulub
  təmizləndiniz, təqdis olundunuz və saleh sayıldınız» (<em>1Korinflilərə
    6:9-11</em>) Korinfin əxlaqsızlığının unikallığı Məsihin təliminin öz
  təsirini daha aydın şəkildə nümayiş etdirməyə imkan verdi.</p>
