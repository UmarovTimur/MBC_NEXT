<h1>12-ci fəsil</h1>
<p><strong>1-11</strong></p>
<h2 id="həbs-olunma-və-azadliğa-buraxilma-həvarilərin-işləri-121-11">HƏBS
  OLUNMA VƏ AZADLIĞA BURAXILMA (Həvarilərin işləri 12:1-11)</h2>
<p>İmanlı Cəmiyyətinə, xüsusən də onun rəhbərlərinə Padşah Hirod
  tərəfindən yeni təqib dalğası gəldi. Gəlin əvvəlcə Hirodun evinə nəzər
  salaq və onun Əhdi-Cədiddə necə təsvir olunduğunu görək. Əhdi-Cədiddə
  adı keçən və Hirodun evindən olan ilk padşah Matta 2-də xatırlanan Böyük
  Hiroddur. O, təxminən eramızdan əvvəl 41-ci ildən eramızın 1-ci ilinə
  kimi, yəni İsanın doğulduğu vaxta kimi hökmdarlıq edib. Şərqdən gələn
  müdrikləri qəbul edən və körpələrin öldürülməsini əmr edən o idi. Böyük
  Hirod on dəfə evlənmişdi.</p>
<p>Onun ailəsinin üzvləri haqqında məlumat Əhdi-Cədidin səhifələrində
  əksini tapır:</p>
<p>1) <em>Birinci Hirod Filip</em>. O, Vəftizçi Yəhyanın ölümünə səbəb
  olan Hirodiyanın ilk əri idi. O, <em>Matta 14:3; Mark 6:17; Luka
    3:19</em>-da Filip adı ilə xatırlanır. Onun heç bir rəsmi titulu yox
  idi. O, Şalomitin atası idi.</p>
<p>2) <em>Hirod Antipa</em> Qalileya və Pereyanın tetrarxı idi. O,
  Hirodiyanın ikinci əri idi və Vəftizçi Yəhyanın edamına razılıq
  vermişdi. Bu, Ponti Pilatın İsanı mühakimə etmək üçün göndərdiyi həmin
  Hiroddur (<em>Luka 23:7</em>).</p>
<p>3) <em>Hirod Arxela</em> Yəhudeya, Samariya və İdumeyanın hökmdarı
  idi. O, çox pis hökmdar olduğuna görə devrildi və ölkədən qovuldu
  (<em>Matta 2:22</em>).</p>
<p>4) <em>II Hirod Filip</em> İtureya və Traxonitis bölgəsi üzərində
  tetrarx idi. O öz şərəfinə adlandırılan Filip Qeysəriyyəsi şəhərinin
  əsasını qoymuşdu. Əhdi-Cədiddə o, Filip adlanır və <em>Luka 3:1</em>-də
  xatırlanır.</p>
<p>5) Böyük Hirodun başqa bir oğlunun adı <em>Aristobul</em> idi. Onun
  anası Marianna böyük Makkabi qəhrəmanlarının nəslindən olan şahzadə idi.
  <em>Aristobul</em> atası tərəfindən öldürüldü, lakin <em>Hirod
    Aqrippa</em> adlı bir oğlu qaldı. Məhz bu Hirodun adı <em>Həvarilərin
    İşləri 12-ci</em> fəsildə qeyd olunur.
</p>
<p>6) Siyahını tamamlamaq üçün qeyd etmək olar ki, Hirod Aqrippa —</p>
<p>a) <em>II Hirod Aqrippanın</em> atası idi. Məhz o, Paulun işini
  araşdırırdı və Paul onun önündə çıxış etmişdir (<em>Həvarilərin işləri
    25</em> və <em>26</em>);</p>
<p>6) Paulun işinin araşdırılması zamanı qardaşı ilə birlikdə adı
  çəkilən <em>Bernikin</em> atası idi;</p>
<p>c) Paulu mühakimə edən hökmdar Feliksin arvadı olan
  <em>Drusillanın</em> atası idi (<em>Həvarilərin işləri 24:24</em>).
</p>
<p>Bu şəcərədən aydın olur ki, <em>Hirod Aqrippa</em> anası Mariannaya
  görə birbaşa Makkabilərin nəslinin nümayəndəsi hesab olunur. O, Romada
  təhsil alsa da, yəhudilərin mədəniyyətini inkişaf etdirir, Qanunu və
  bütün yəhudi adətlərini səylə yerinə yetirirdi. Buna görə də o, xalqın
  rəğbətini qazanmışdı. Dindar yəhudilər arasında daha böyük rəğbət
  qazanmaq üçün o, məsihçilərə və onların rəhbərlərinə qarşı təqibləri
  gücləndirmək qərarına gəldi. Onun Peterin həbs etdirməsi yəhudiləri ələ
  almaq istəyindən xəbər verir. Pasxa Nisan ayının 14-də başlayırdı. Həmin
  gün və sonrakı yeddi gün ərzində mayalanmış xəmirdən istifadə etmək
  qadağan idi. Buna görə də bütün həftə mayasız çörək həftəsi adlanırdı.
  Bu müddət ərzində heç bir məhkəmə və ya edam həyata keçirilə bilməzdi.
  Ona görə də Hirod Peterin edamını həftənin sonuna qədər təxirə saldı.
  Məsihçilərin bu cür təqib edilməsi kiminsə prinsiplərinə görə deyil,
  yalnız Hirodun xalqın rəğbətini qazanmaq istəyi ilə bağlıdır.</p>
<p><strong>12-19</strong></p>
<h2 id="qurtuluş-sevinci-həvarilərin-işləri-1212-19">QURTULUŞ SEVİNCİ
  (Həvarilərin işləri 12:12-19)</h2>
<p>Peterin qaçmasının qarşısını almaq üçün zəruri ehtiyat tədbirləri
  görüldü. Onu dörd nəfərdən ibarət dörd döyüşçü dəstəsi qoruyurdu,
  dəstələr üç saatdan bir dəyişirdi. Adətən, məhbusun sağ əli qarovulun
  sol əlinə zəncirlənirdi. Peterin isə hər iki əli bir mühafizəçiyə
  zəncirlənmişdi. Digər iki mühafizəçi isə qapıda keşik çəkirdi. Bundan
  böyük ehtiyat tədbirləri görmək mümkün deyildi. Peter mələk tərəfindən
  azad edildikdə, onun mühafizəçiləri edam olundu. Qanunda deyilirdi ki,
  əgər cinayətkar qaçıbsa, o zaman keşikdə duran mühafizəçilər
  cinayətkarın cəzasına məhkum olunurdular.</p>
<p>Peter həbsxanadan çıxanda birbaşa Mark adlanan Yəhyanın anası
  Məryəmin evinə getdi. Buradan öyrənirik ki, həmin ev Yerusəlimdəki
  imanlı cəmiyyətinin üzvlərinin əsas toplantı yeri idi. Belə bir fikir də
  var ki, Axırıncı Şam yeməyi həmin evdə keçirilib və o vaxtdan
  Yerusəlimdəki şagirdlərin toplanma yeri olaraq qalıb. Məsihçilərin həmin
  vaxt nə etdiklərinə diqqət yetirin: onlar dua edirdilər. Onlar
  çətinliklər yarananda Allaha dua edirdilər.</p>
<p>Bu hissədən biz ilk dəfə Yerusəlimdəki məsihçi cəmiyyətinin həqiqi
  rəhbərinin adını öyrənirik. Peter qardaşlara deyir ki, gedib Yaquba
  xəbər versinlər. Yaqub İsa Məsihin qardaşı idi. Yaqubda sirli bir şey
  var idi. Şərqdə adətə görə, mərhum böyük qardaşın işini sonrakı ən böyük
  qardaş davam etdirirdi. Lakin Müjdələrdən bilirik ki, İsanın qardaşları
  Ona inanmırdılar (<em>Yəhya 7:5</em>) və Onun ağlını itirdiyini
  deyirdilər (<em>Mark 3:21</em>). Yaqub İsanın sağlığında Onu
  dəstəkləməmişdi. Lakin Məsih diriləndən sonra Yaquba xüsusi şəkildə
  göründü (<em>1Korinflilərə 15:7</em>). Apokrif kitablarındakı arami
  mətnlərinə görə, İsanın ölümündən sonra Yaqub and içdi ki, İsanı
  görməyincə nə yemək yeyəcək, nə də su içəcək. Beləliklə, İsa ona
  göründü. Çox güman, İsanın ölümü Yaquba elə güclü təsir etmişdir ki,
  İsanın öldüyünü görəndə o, Qardaşının əslində Kim olduğunu başa düşdü.
  Beləcə bütün həyatını Ona xidmətə həsr etdi. Yaqubda baş verən böyük
  dəyişiklik Çarmıxa çəkilmənin insanlarda etdiyi köklü dəyişikliyin başqa
  bir mühüm nümunəsidir.</p>
<p><strong>20-25</strong></p>
<h2 id="dəhşətli-ölüm-həvarilərin-işləri-1220-25">DƏHŞƏTLİ ÖLÜM
  (Həvarilərin işləri 12:20-25)</h2>
<p>Hirodla Sur və Sidon şəhərləri arasında düşmənçilik var idi və bu,
  həmin şəhərlərin sakinlərinin böyük narahatlığına səbəb olmuşdu. Onların
  torpaqları İsrailin şimalında yerləşirdi və Hirod onların vəziyyətini
  ciddi şəkildə pisləşdirə bilərdi. Əgər o, məsələn, İsrail mallarının
  limanlar vasitəsilə ixracını qadağan etsəydi, onların gəlirləri kəskin
  şəkildə azalardı. Üstəlik, bu şəhərlərin ərzaq tədarükü tamamilə
  İsraildən asılı idi. Əgər ərzaq təchizatı dayandırılsa idi, sakinlərin
  vəziyyəti çox ağırlaşacaqdı. Buna görə də Sur və Sidon sakinləri Hirodun
  yataq ağası Vlastı öz tərəflərinə çəkdilər. Bir müddət sonra xalq
  yığıncağı keçirdilər. Yəhudi tarixçisi İosif Flavi yazır ki, şənliyin
  ikinci günü Hirod gümüşü paltarda teatra daxil oldu. Günəşin şüaları
  gümüşün üzərində bərq vururdu, camaat da bir ağızdan qışqırdı ki,
  onların yanına allah gəlir. Ancaq birdən Hirod qəfil və dəhşətli bir
  xəstəliyə tutuldu və o, heç vaxt sağalmadı.</p>
<p><em>24</em> və <em>25</em>-ci ayələr bizi <em>Həvarilərin İşləri
    11:27-30</em>-a qaytarır. Paul və Barnaba Yerusəlimdəki imanlı
  cəmiyyətində xidmətlərini yerinə yetirdilər və Mark adlı Yəhyanı da
  özləri ilə götürərək Antakyaya qayıtdılar.</p>
<p><em><strong>Həvarilərin işləri kitabında ilk missioner
      səyahəti</strong></em></p>
<p><em>Həvarilərin işləri 13</em> və <em>14</em>-cü fəsillər ilk
  missioner səyahətindən bəhs edir. Paul və Barnaba Antakyadan yola
  düşdülər. Antakya Oronte çayından iyirmi dörd kilometr yüksəklikdə
  yerləşirdi. Ona görə də onlar Antakya üçün liman rolunu oynayan
  Selevkiyadan yola düşdülər. Oradan dəniz yolu ilə Kiprə getdilər, orada
  Salamis və Pafosda Allahın kəlamını təbliğ etdilər. Pafosdan
  Pamfiliyadakı Pergeyə doğru getdilər. Pamfiliya alçaq mənzərəli sahil
  əyalətidir. Onlar orada Müjdəni vəz etmədilər, çünki Paulun səhhəti ona
  orada yaşamağa imkan vermədi. Paul və Barnaba ölkəyə daxil olub
  Pisidiyada olan Antakyaya gəldilər. Oradakı vəziyyət həyatlarına təhdid
  yaradınca, Pisidiyada olan Antakyadan 144 kilometr aralıda yerləşən
  Konyaya getdilər. Ancaq burada da təhlükə altında idilər və daha da
  irəli, təxminən 30 kilometr aralıda olan Listraya getdilər. Onlar hücuma
  məruz qalandan sonra yeri hələ də dəqiq müəyyən edilməmiş Derbeyə doğru
  getdilər. Oradan geri qayıtmaq qərarına gəldilər və Listra, Konya,
  Pisidiyada olan Antakyadan keçdilər. Onlar Perge və Pamfiliyada Allahın
  kəlamını təbliğ etdikdən sonra Pamfiliyanın əsas limanı olan Antalyada
  gəmiyə mindilər və Selevkiyadan keçərək Suriyada olan Antakyaya
  getdilər. Bütün bu səyahət təxminən üç il çəkdi.</p>
