<h1>27-ci fəsil</h1>
<p><strong>1-8</strong></p>
<h2 id="son-səyahətin-başlanğici-həvarilərin-işləri-271-8">SON SƏYAHƏTİN
  BAŞLANĞICI (Həvarilərin işləri 27:1-8)</h2>
<p>Paul son səyahətinə çıxdı. İki vəziyyət onun ürəyini sevindirməli
  idi: birincisi, bir qəribin Paula qarşı mehriban, xeyirxah münasibəti.
  Çünki bütün səyahət zamanı Roma yüzbaşısı Yuli ona qarşı təkcə nəzakətlə
  deyil, həm də səmimiyyətlə və diqqətlə davranırdı. O, zabitləri
  imperatorla əyalətlər arasında əlaqə rolunu oynayan, xüsusi bir dəstədən
  — Avqust alayından idi. Belə olan halda, Yuli böyük təcrübəyə və əla
  xarakteristikaya malik olmalı idi. Çox güman, Paul və Yuli bir-birini
  cəsur insan kimi tanıdılar. İkincisi, Aristarxın sədaqəti Paulu
  ruhlandırırdı. Güman edilir ki, Aristarx Paulu yalnız onun qulu kimi
  müşayiət edə bilərdi. Görünür, Aristarx Pauldan ayrılmaqdansa, onu qulu
  kimi müşayiət etməyi üstün tutmuşdu. Onun sədaqəti sonsuzdur.</p>
<p>İlk liman Sidon idi. Daha sonra gəmi Likiyadakı Mira limanına getməli
  idi. Amma səyahət şəraiti əlverişli deyildi. İlin bu vaxtında qərb
  küləkləri çox əsirdi. Onlar yalnız Kipr adasını dövrə vuraraq sahil
  boyunca dolambac yolla Miraya çata bildilər. Likiyanın Mira limanında
  Romaya gedən İsgəndəriyyə gəmisi tapdılar. Çox güman, həmin gəmi taxıl
  daşıyırdı. Çünki Misir İtaliyanın taxıl anbarı kimi xidmət edirdi.
  Xəritəyə baxsaq, görərik ki, gəmi necə böyük bir dövrə vurmalı olub.
  Çünki güclü qərb küləkləri ona qısa marşrutla getməyə imkan vermirdi.
  Uzun günlər davam edən küləklə mübarizədən sonra gəmi Kritin külək
  tutmayan tərəfinə və Gözəl Limanlar adlanan körfəzə girdi.</p>
<p><strong>9-20</strong></p>
<h2 id="dənizdə-təhlükəli-anlar-həvarilərin-işləri-279-20">DƏNİZDƏ
  TƏHLÜKƏLİ ANLAR (Həvarilərin işləri 27:9-20)</h2>
<p>Şübhəsiz ki, gəmidə olan ən təcrübəli səyyah Paul idi. Burada qeyd
  olunan oruc — yəhudilərin Kəffarə Günüdür və həmin il oktyabrın birinci
  yarısına düşmüşdü. O dövrün təcrübəsinə əsasən, oktyabrda gəmi səyahəti
  riskli, noyabrda isə tamamilə qeyri-mümkün sayılırdı. Unutmayaq ki,
  qədim gəmilərdə naviqasiya alətləri — nə sekstant<a href="#fn5" class="footnote-ref" id="fnref5"
    role="doc-noteref"><sup>5</sup></a>, nə
  də kompas var idi. Qaranlıq və buludlu havada gəminin olduğu yeri və
  istiqaməti müəyyən etmək mümkün deyildi. Paul tövsiyə etdi ki, qışı
  Gözəl Limanlar körfəzində keçirsinlər. Amma artıq bildiyimiz kimi, gəmi
  İsgəndəriyyədən Romaya taxıl yükü ilə gedirdi. Gəminin sahibi, yəni onun
  podratçısı taxıl daşımaqla məşğul idi. Son söz gəmidəki yüzbaşının idi.
  Maraqlıdır ki, həbsdə olan Paul şurada öz fikrini bildirə bilirdi. Lakin
  Gözəl Limanlar yaxşı liman deyildi və yaxınlıqda gəmi heyətinin qışı
  keçirə biləcəyi böyük şəhər yox idi. Buna görə də yüzbaşı Paulun
  məsləhətini rədd etdi və gəmi sahibinin Finiksə qədər sahil boyu üzmək
  təklifini qəbul etdi. Çünki Finiks daha əlverişli liman idi və şəhərə
  yaxın yerləşirdi. Gözlənilmədən əsən cənub küləyi onun fikirlərini
  dəstəklədi. Lakin çox keçmədi ki, şimal-şərqdən fırtına qopdu. Onlar
  gəmini idarə edə bilməsələr, digər gəmilərin aqibətini yaşaya
  bilərdilər: külək və güclü dalğalar onları aparıb Şimali Afrika
  sahillərindəki qumluğa atacaqdı. Bu vaxt onlar yedək kimi daşıdıqları
  qayığı gəminin içərisinə saldılar ki, qayıq su ilə dolmasın və ya
  gəminin kənarına çırpılmasın. Sonda bütün ehtiyat tədarüklərini dənizə
  atdılar. Buludlar günəşin və ulduzların üzünü örtmüşdü. Buna görə də
  onlar harada olduqlarını bilmirdilər və xilas ümidlərini
  itirmişdilər.</p>
<p><strong>21-26</strong></p>
<h2 id="ruhlanin-həvarilərin-işləri-2721-26">RUHLANIN! (Həvarilərin
  işləri 27:21-26)</h2>
<p>Gəmi çıxılmaz vəziyyətə düşdü. Adətən, taxıl daşıyan gəmilərin
  ölçüləri kifayət qədər böyük olurdu. Onların uzunluğu qırx metrə, eni on
  bir metrə, suya oturma dərəcəsi isə on metrə qədər idi. Lakin onların
  fırtınalı havada çox böyük çatışmazlıqları var idi: onların burnu və dal
  tərəfi, demək olar ki, eyni idi. Yeganə fərq arxa tərəfin qaz boynu
  şəklində yüksəlməsi idi. Onların müasir dövrdəki kimi sükanı yox idi.
  Lakin arxa tərəfdə sağ və sol olmaqla iki böyük avarla idarə olunurdu.
  Buna görə də gəmini idarə etmək çox çətin idi. Bundan əlavə, onların
  yalnız bir dirəyi, papirusdan və ya tikişli dərilərdən hazırlanmış böyük
  kvadrat yelkənləri var idi. Belə yelkənlə, təbii ki, küləyə qarşı üzə
  bilməzdilər. Amma ən pisi o idi ki, iri yelkənli bu tək dirək güclü
  külək zamanı gəminin taxta arakəsmələrində böyük gərginlik yaratdı,
  bunun nəticəsində onlar bir-birindən ayrılıb gəmini batırmağa başladı.
  Bunun qarşısını almaq üçün gəmi heyəti gəmini kəndirlərlə bağladı. Bu o
  deməkdir ki, trosları gəminin dibinin altından keçirib, gəmini bağlama
  kimi bağlayaraq bucurqadlarla göyərtədə möhkəm bərkitdilər. Onların necə
  bir təhlükə ilə üz-üzə qaldığını təsəvvür etmək çətin deyil. Burada
  heyrətamiz bir şey baş verdi: Paul gəmiyə komandanlıq etdi — məhbus
  kapitan oldu, çünki yalnız o, cəsarətini qoruya bilmişdi.</p>
<p>Deyirlər ki, ingilis tədqiqatçısı Hemfi Cilbertin səyahətlərindən
  birində gəminin heyətini qorxu bürümüşdü. Onlar qorxurdular ki, dumana
  və tufana qərq olub onlara yaxın olan dünyadan uzaq düşəcəklər. Buna
  görə də Cilbertdən geri qayıtmasını istədilər. Cilbert isə onlara belə
  cavab verdi: «Mən quruda olduğu kimi dənizdə də Allaha yaxınam».
  Başqalarının ürəyi qorxuya düşsə də, Allah adamı cəsarətini heç vaxt
  itirmir.</p>
<p><strong>27-38</strong></p>
<h2 id="çətinliklərdə-qətiyyət-həvarilərin-işləri-2727-38">ÇƏTİNLİKLƏRDƏ
  QƏTİYYƏT (Həvarilərin işləri 27:27-38)</h2>
<p>Bu vaxt onlar gəmiyə nəzarəti itirmişdilər: gəmi Adriatik dənizinin
  dalğalarına qərq olmuşdu. Gəminin harada olduğunu heç kim bilmirdi.
  Birdən qaranlıqda uzaqdan sahilə çırpılan dalğaların səsini eşitdilər.
  Gəminin sürüşməsini yavaşlatmaq və qaranlıqda görünməyən qayalara
  çırpılmamaq üçün arxa tərəfdən lövbərlər atdılar. Bu zaman Paul yenidən
  kapitanlığı üzərinə götürdü. Dənizçilər gəmidə təkbaşına qayıqla üzməyə
  çalışdılar. Təbii ki, qayığa iki yüz yetmiş altı nəfəri yerləşdirmək
  mümkün deyildi. Paul onları dayandırdı. Dənizçilər ya hamı ilə birlikdə
  ölməli, ya da hamı ilə birlikdə xilas olmalı idi. Sonra isə olduqca
  maraqlı bir səhnə baş verdi. Paul hər kəsə yemək yeməyi təklif etdi. O,
  Allahdan görüntülər alsa da, eyni zamanda çox praktik insan idi. Buna
  görə də Paul Allahın Özündən asılı olanı yerinə yetirəcəyinə şübhə
  etmirdi. O, həm də insanlardan özlərindən asılı olan hər şeyi etməyi
  tələb edirdi. Paul «fikirləri Allaha qarışdığından yer üzündəkiləri
  unudanlar»dan deyildi. O, ac insanların zəif olduğunu bildiyi üçün
  hamını bir yerə yığıb onlara yemək təklif etdi.</p>
<p>Hadisələri oxuyanda adamda elə təəssürat yaranır ki, insanlar sanki
  fırtınanın ortasında qəribə şəkildə sakit dayanmışdılar. Allah adamı
  ümidini itirən insanları ruhlandırdı ki, onların taleyi Allahın
  əlindədir.</p>
<p>Bəşəriyyət üçün ən böyük faydanı çətin şəraitdə sakitliyini qoruyan
  və bununla da başqalarında əminlik yaradan insanlar verir. Paul məhz
  belə bir adam idi. Hər bir məsihçi digər insanlar ümidsizliyə qapılanda
  mətanətli və güclü olmalıdır.</p>
<p><strong>39-44</strong></p>
<h2 id="uçurumdan-qurtuluş-həvarilərin-işləri-2739-44">UÇURUMDAN
  QURTULUŞ (Həvarilərin işləri 27:39-44)</h2>
<p>Bu hissə bir daha Roma zabitinin nəcibliyini və iradəli xarakterini
  göstərir. Mühafizəçilər bütün məhbusları öldürmək istəyirdilər ki,
  onlara sahilə üzmək imkanı veriləndə heç kim qaça bilməsin. Bu
  niyyətlərinə görə mühafizəçiləri qınamaq olmazdı. Çünki Roma qanunlarına
  görə məhbus qaçanda onun cəzasını mühafizəçi çəkməli olurdu. Lakin
  Paulun həyatını xilas etmək istəyən zabit bu qərarı ləğv etdi, bununla
  da bütün məhbusların həyatını xilas etdi. Beləliklə, bu gərgin hekayə
  rahat nəfəs almaqla bitir. Gəmidəki hər kəs Paulun sayəsində xilas
  olur.</p>
