<h1>20-ci fəsil</h1>
<p><strong>1-6</strong></p>
<h2 id="yerusəlimə-gedən-yolda-həvarilərin-işləri-20-1-6">YERUSƏLİMƏ
  GEDƏN YOLDA (Həvarilərin işləri 20: 1-6)</h2>
<p>Biz artıq gördük ki, Paul Yerusəlimdəki imanlı cəmiyyətinə kömək
  etmək üçün bütün imanlı cəmiyyətlərindən ianə toplamaq istəyirdi. Bunun
  üçün o, Makedoniyaya yola düşdü. Buradan Paul haqqında nə qədər az
  məlumatlı olduğumuz bizə aydın olur. <em>2-ci ayədə</em> deyilir ki,
  Paul o tərəfləri gəzib-dolaşandan sonra Yunanıstana gəldi. Çox güman, o,
  həmin vaxt İllirikumu da ziyarət etmişdi (<em>Romalılara 15:19</em>). Bu
  sətirlərdə təxminən bir illik səyahətin və onunla bağlı macəraların
  nəticələri əksini tapır.</p>
<p><em>3-cü ayədə</em> deyilir ki, Paul Yunanıstandan Suriyaya getməyə
  hazırlaşanda, yəhudilərin hiyləsi aşkar olundu. Pasxada iştirak etmək
  istəyən yəhudi zəvvarlar çox vaxt xarici limanlardan Suriyaya yola
  düşürdülər. Görünür, Paul bu gəmilərdən birində getmək istəyirdi. Belə
  bir gəmidə yəhudilərə Paulun dənizdə yoxa çıxmasını təşkil etmək çox
  asan olardı, bir daha heç kim onun haqqında eşitməzdi. Paul həmişə
  həyatını riskə atırdı.</p>
<p><em>4-cü ayədə</em> onu müşayiət edənlərin siyahısı verilir. Çox
  güman, bu adamlar müxtəlif imanlı cəmiyyətləri tərəfindən Yerusəlimdəki
  imanlı cəmiyyətinə ianələrini vermək üçün göndərilmişdi. Hələ o zaman,
  məsihçiliyin başlanğıcında aydın şəkildə göstərilirdi ki, İmanlı
  Cəmiyyəti birdir və birinin ehtiyacı yarananda başqaları ona kömək
  etməlidir.</p>
<p><em>5-ci ayədə</em> Luka üçüncü şəxsdən birinci şəxsin nəqlinə keçir.
  Bu o deməkdir ki, Luka yenidən Paulun yanındadır və bizə bilavasitə
  şahidi olduqlarını çatdırır. Luka yazır ki, onlar Mayasız Çörək
  bayramından sonra Filipi tərk etdilər. Bu bayram Pasxa bayramından
  başlayır və bir həftə davam edirdi. Həmin müddət ərzində yəhudilər Misir
  köləliyindən qurtuluşlarının xatirəsinə mayasız çörək yeyirdilər. Pasxa
  aprelin ortalarına təsadüf edirdi.</p>
<p><strong>7-12</strong></p>
<h2 id="gənc-yuxuya-gedir-həvarilərin-işləri-207-12">GƏNC YUXUYA GEDİR
  (Həvarilərin işləri 20:7-12)</h2>
<p>Bu bizə imanlıların ibadətinin necə keçdiyi barədə aydın təsəvvür
  verən ilk canlı şahid ifadəsidir. Burada iki dəfə Rəbbin süfrəsindən
  danışılır. İlk məsihçi cəmiyyətində bir-biri ilə sıx əlaqəsi olan iki
  ayin keçirilirdi. Onlardan biri Məhəbbət süfrəsi adlanırdı. Hər kəs
  yemək üçün bir pay gətirirdi. Bu da çox vaxt qulların həftə ərzində
  yediyi normal yemək idi. Həmin məhəbbət süfrəsində məsihçilər mehriban
  dostlar kimi birlikdə yemək yeyirdilər. Digər ayin Axırıncı Şam yeməyi
  adlanırdı. Bu, ya Məhəbbət süfrəsindən dərhal sonra başlayırdı, ya da
  elə məhəbbət süfrəsi zamanı. Ola bilsin, biz birlikdə süfrə arxasında
  oturmaqdan irəli gələn xoşbəxtlik hisslərini itirmişik. Başqa heç nə
  onun qədər Məsihçi Cəmiyyətinin ailə xarakterini və ruhunu nümayiş
  etdirmir.</p>
<p>Bütün bunlar gecə baş verirdi. Bəlkə də bu, qulların yalnız gecə
  vaxtı işlərindən azad olmaları və məsihçi qardaşların yanına gələ
  bilmələri ilə əlaqədar idi. Eftikin başına gələnlər də bununla izah
  olunur. Qaranlıq idi. Üçüncü mərtəbədəki alçaq otaq isti idi. Çoxsaylı
  çıraqlara görə otağın havası ağırlaşmışdı. Şübhəsiz ki, Eftik bütün günü
  çox işləmişdi və bərk yorulmuşdu. O, gecənin sərin havasını udmaq üçün
  açıq pəncərədə oturmuşdu. Pəncərələr şüşədən deyil, ağacdan
  düzəldilmişdi və döşəmədən idi. Onlar qapı kimi açılır və həyətə
  baxırdı. Yorğun Eftik ağır havada yuxuya getdiyindən üçüncü mərtəbədən
  həyətə yıxıldı. Elə düşünmək olmaz ki, Paul ara vermədən danışırdı. Onun
  vəzi söhbətlər və müzakirələrlə əvəz olunurdu. Otaqda olanlar
  pilləkənlərlə həyətə enib gəncin huşsuz vəziyyətdə olduğunu görəndə Şərq
  adətinə görə ucadan qışqırmağa başladılar. Lakin Paul onları
  sakitləşdirdi, çünki gənc nəfəs alırdı. Növbəti ayələrdən öyrənirik ki,
  Paul hamı ilə birlikdə getmədi. O, Evtikin yıxıldıqdan sonra tam
  sağalmasına əmin olmaq üçün orada qaldı. Təsvir edilən mənzərə xoş
  təəssürat yaradır. Çünki bu, müasir imanlı cəmiyyətinin xidmətindən çox
  ailə görüşü təsiri bağışlayır. Ola bilərmi ki, ailə mühitinə görə imanlı
  cəmiyyətinin xidmətindən daha böyük nailiyyət əldə edək?</p>
<p><strong>13-16</strong></p>
<h2 id="səyahət-mərhələləri-həvarilərin-işləri-2013-16">SƏYAHƏT
  MƏRHƏLƏLƏRİ (Həvarilərin işləri 20:13-16)</h2>
<p>Luka Paul ilə birlikdə olduğuna görə biz səyahəti günbəgün,
  mərhələ-mərhələ izləyə bilərik. Troasdan Assosa qədər yol 30 kilometrdən
  çox idi. Bu yolu dənizlə gedəndə əlli kilometrə qədər uzanırdı. Çünki
  dənizdə güclü şimal-şərq küləyinə qarşı üzmək, üstəlik Lektum burnunun
  ətrafında dolanmaq lazım gəlirdi. Paulun piyada səyahət etmək və Assosda
  yenidən gəmiyə minmək üçün kifayət qədər vaxtı var idi. Bəlkə də
  qarşıdakı xidmətlərə hazırlaşmaq üçün təklikdə vaxt keçirmək istəyirdi.
  Mitilini Lesvos adasında, Hios (Sakız) isə Samos (Sisam) adasında
  yerləşirdi. Milet Efesdən qırx beş kilometr cənubda, Meandr çayının
  mənsəbində yerləşirdi.</p>
<p>Biz Paulun Pasxa bayramında Yerusəlimə getmək istədiyini və
  yəhudilərin sui-qəsd hazırlayaraq, buna necə mane olduğunu görürük.
  Əllinci günü bayramı Pasxadan yeddi həftə sonra qeyd olunurdu. Paul bu
  böyük bayramda orada olmağa çalışırdı. Paul yəhudilərlə əlaqəsini kəssə
  də, əcdadlarının bayramları ona çox əziz idi. O, bütpərəstlərin həvarisi
  idi, buna görə xalqı hətta ona nifrət edə bilərdi. Amma onun qəlbində
  xalqına qarşı böyük məhəbbət var idi.</p>
<p><strong>17-38</strong></p>
<h2 id="kədərli-ayriliq-həvarilərin-işləri-2017-38">KƏDƏRLİ AYRILIQ
  (Həvarilərin işləri 20:17-38)</h2>
<p>Duyğularla dolu olan bu vida nitqini tamlığı ilə təsvir etmək mümkün
  deyil. Ancaq gəlin bəzi məqamları vurğulayaq. Birincisi, Paul özü
  haqqında nəsə qeyd edir:</p>
<p>1) O, Allahın bütün iradəsini bəyan edərək, çəkinmədən və ya
  insanların iltifatına uymadan <em>cəsarətlə danışırdı</em>.</p>
<p>2) O, <em>heç kimdən asılı olmadan yaşayırdı</em>. Bütün
  ehtiyaclarını öz əlinin zəhməti ilə qarşılayırdı. O, təkcə öz
  ehtiyaclarını ödəmək üçün deyil, ondan daha pis vəziyyətdə olanlar üçün
  də çalışırdı.</p>
<p>3) O, <em>gələcəyə cəsarətlə baxırdı</em>. O, Müqəddəs Ruhun təsiri
  altında olaraq və Ona güvənərək, gələcəkdə istənilən vəziyyətlə
  qarşılaşmağa hazır idi.</p>
<p>Paul dostlarına da tələblər qoyur:</p>
<p>1) Paul onlara <em>öz vəzifələrini</em> xatırladır. Onlar Rəbb
  Allahın sürüsünün nəzarətçiləri və çobanları idilər. Bu xidməti onlar
  özləri seçmədilər, Allah onları bu xidmətə təyin etdi. Yaxşı Çobanın
  xidmətçiləri həm də Onun Cəmiyyətinin çobanları olmalı idilər.</p>
<p>2) Paul qarşıda <em>onları gözləyən təhlükə</em> barədə xatırladır.
  Dünya pisliklərlə doludur. Həqiqət olan yerdə yalan hücum edə bilər.
  İman və Cəmiyyətin saflığı uğrunda onları daimi mübarizə gözləyir.</p>
<p>Paulun vida mərasimi dərin məhəbbət hissi ilə doludur. Məhəbbət hissi
  hər bir imanlı cəmiyyətini idarə etməlidir, çünki imanlı cəmiyyətinin
  sevgisi soyusa, sözsüz ki, imanı sönər.</p>
