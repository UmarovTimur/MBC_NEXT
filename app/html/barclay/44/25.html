<h1>25-ci fəsil</h1>
<p><strong>1-12</strong></p>
<h2 id="qeysərin-məhkəməsini-tələb-edirəm-həvarilərin-işləri-251-12">QEYSƏRİN
  MƏHKƏMƏSİNİ TƏLƏB EDİRƏM (Həvarilərin işləri 25:1-12)</h2>
<p>Fest Feliksdən tamamilə fərqli insan idi: biz onun haqqında çox az
  məlumata malikik. Lakin onu bilirik ki, o, ədalətli və düzgün insan idi.
  Cəmi iki il hökmdarlıq edəndən sonra öldü, amma pis əməlləri ilə adını
  ləkələmədi. Yəhudilər ondan öz məqsədləri üçün istifadə etməyə
  çalışırdılar. Onlar istəyirdilər ki, Fest Paulu Yerusəlimə çağırsın.
  Çünki yenə də Paulu yolda öldürmək niyyətinə düşmüşdülər. Lakin Fest
  romalı idi. O, bütün romalılar kimi ədalətli idi. O, yəhudiləri
  Qeysəriyyəyə gəlməyə və orada öz ittihamlarını söyləməyə dəvət etdi.
  Paulun cavablarından yəhudilərin ona qarşı necə pis ittihamlar irəli
  sürdüyünü görə bilərik. Onlar Paulu bidətdə, Məbədi təhqir etməkdə və
  üsyan qaldırmaqda ittiham edirdilər. Düzdür, onlara görə, bidət ittihamı
  haqlı idi. Lakin Roma qaydalarına görə bidətin heç bir hüquqi qüvvəsi
  yox idi. Ancaq küfr və üsyan ittihamları yalan idi.</p>
<p>Fest hakimiyyətinin ilk günlərindən yəhudiləri özünə qarşı qaldırmaq
  niyyətində deyildi və güzəştə getməyi təklif etdi. Fest Pauldan soruşdu
  ki, ədalətə zəmanət verildiyi halda, mühakimə olunmaq üçün o, Yerusəlimə
  getməyə hazırdırmı? Amma Paul bilirdi ki, Yerusəlimdə ədalətli mühakimə
  olunmayacaq. Buna görə çox vacib bir qərar verdi. Roma vətəndaşı əyalət
  məhkəməsində ədalətə nail olmayacağını görərdisə, birbaşa imperatora
  müraciət edə bilərdi. Yalnız cinayət başında yaxalanan qatillər, dəniz
  quldurları və cinayətkarlar bu hüquqdan məhrum idilər. Digər hallarda
  isə məhkəmə qapalı keçirilirdi və iddiaçı imperatorun şəxsi qərarı üçün
  Romaya göndərilirdi. Paul «Mən qeysərin məhkəməsinə müraciət etmək
  istəyirəm» cümləsini söyləyəndə, Festin başqa seçimi qalmadı. Beləcə
  Paul təsəvvür etdiyindən tamamilə fərqli şəraitdə Romaya ilk addımını
  atdı.</p>
<p><strong>13-21</strong></p>
<h2 id="fest-və-aqrippa-həvarilərin-işləri-2513-21">FEST VƏ AQRİPPA
  (Həvarilərin işləri 25:13-21)</h2>
<p>Aqrippa hələ də İsrailin çox kiçik bir hissəsinin — Qalileyanın və
  Pereanın hökmdarı idi. O, bu az şeyə yalnız romalıların lütfü ilə sahib
  olduğunu yaxşı bilirdi. Ona vəzifə verən romalılar idi. Romalılar da onu
  vəzifəsindən azad edə bilərdilər. Buna görə də Roma valisi vəzifəsinə
  başlayanda, o, hörmət əlaməti olaraq ona baş çəkərdi. Berniki Feliksin
  arvadı Drusillanın və Aqrippanın bacısı idi. Fest bilirdi ki, Aqrippa
  yəhudi inancının və adət-ənənələrinin bütün incəliklərinə yaxşı
  bələddir. Buna görə də Paulun işini onunla müzakirə etməyi təklif etdi.
  O, heç bir qərəzə yol vermədən məsələ barədə Aqrippanı məlumatlandırdı.
  Beləcə Paul hökmdarın önündə onun barəsində irəli sürülən ittihamlara
  qarşı özünü müdafiə etmək imkanı qazandı.</p>
<p>«…siz Mənə görə valilərin və padşahların qarşısına aparılacaqsınız»
  (<em>Matta 10:18</em>). Xəbərdaredici peyğəmbərlik yerinə yetdi. Lakin
  vəd edilmiş kömək də (<em>Matta 10:19</em>) bol-bol verildi.</p>
<p><strong>22-27</strong></p>
<h2 id="fest-ətrafli-məlumat-əldə-etməyə-çalişir-həvarilərin-işləri-2522-27">FEST
  ƏTRAFLI MƏLUMAT ƏLDƏ ETMƏYƏ ÇALIŞIR (Həvarilərin işləri 25:22-27)</h2>
<p>Fest çətin vəziyyətə düşdü. Roma qanunlarına görə, bir şəxs Qeysərin
  məhkəməsini tələb edirdisə, ona qarşı irəli sürülən ittihamlar haqqında
  yazılı hesabat Romaya göndərilməli idi. Çətinlik o idi ki, Festin
  fikrincə, onun Paula qarşı Romaya göndərə biləcəyi heç bir ciddi ittiham
  yox idi. Ona görə də o, bu görüşü təşkil etdi.</p>
<p>Bütün Əhdi-Cədiddə bundan dramatik vəziyyət yoxdur. Aqrippa və
  Berniki təntənəli ziyafət geyimində idilər. Çox güman, onlar bənövşəyi
  padşah paltarları geyinmişdilər və alınlarında qızıldan tac var idi.
  Şübhəsiz ki, Fest də dövlət işlərini görərkən hökmdara yaraşan tərzdə
  qırmızı paltarını geyinmişdi. Yəqin ki, hökmdar Aqrippanın əyanları da
  onun yanında idilər. Çox güman, orada yəhudilərin nüfuzlu nümayəndələri
  də iştirak edirdilər. Festin yanında Qeysəriyyədə yerləşən beş
  koqortanın sərkərdələri dayanmışdı. Hamısının arxasında fəxri qarovul
  kimi hündürboylu Roma döyüşçülərindən ibarət sanballı bir falanqa<a href="#fn4" class="footnote-ref" id="fnref4"
    role="doc-noteref"><sup>4</sup></a> dayanmışdı.</p>
<p>Budur, belə bir səhnəyə qısa boylu, çadır ustası olan yəhudi — Paul
  əlləri qandallı vəziyyətdə daxil olur. Lakin danışmağa başladığı andan
  Paul diqqət mərkəzinə düşür. Bəzi insanlar ətrafa böyük təsir göstərə
  bilir. Qəlbində Məsih, sağında isə Allah olan insan səlahiyyətin sirrinə
  sahibdir. Belə birisi kimdən qorxmalıdır?</p>
