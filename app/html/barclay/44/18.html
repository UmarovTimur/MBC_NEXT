<h1>18-ci fəsil</h1>
<p><strong>1-11</strong></p>
<h2 id="ən-əxlaqsiz-şəhər-həvarilərin-işləri-181-11">ƏN ƏXLAQSIZ ŞƏHƏR
  (Həvarilərin işləri 18:1-11)</h2>
<p>Budur, Paulun gündəlik həyatının canlı mənzərəsi. O, ravvin idi və
  ravvin adətinə görə, hansısa sənətə yiyələnməli idi. Onun təbliğ
  etdiyinə və öyrətdiyinə görə ödəniş almaq hüququ var idi. Buna
  baxmayaraq, öz sənəti ilə çörək pulu qazanmalı idi. Yəhudilər zəhmətə
  qatlaşmağı yüksək qiymətləndirirdilər. Onlar deyirdilər: «Zəhməti sev.
  Oğluna sənət öyrətməyən ona oğurluğu öyrədir». «İnsan həm Qanunu, həm də
  dünyəvi sənəti öyrənirsə, bu əladır. Çünki hər ikisini yerinə
  yetirərkən, o, günah haqqında düşünmür. Yalnız Qanunu öyrənməklə məşğul
  olarsa, nəticədə büdrəyər və günah işlədər». Buna görə ravvinlər hansısa
  sənətə sahib olurdular. Bu səbəbdən heç vaxt həyatdan təcrid olunmuş
  alimlərə çevrilmirdilər və zəhmət çəkən insanın həyatının necə olduğunu
  bilirdilər.</p>
<p>Paul çadırlar hazırlayırdı. Tarsus şəhəri Kilikiyada yerləşirdi,
  burada yunu ilə seçilən xüsusi cins keçi sürüləri var idi. Onların
  yunundan xüsusi <em>kilikiya</em> parçası hazırlanırdı. Həmin parçadan
  çadırlar, portyerlər<a href="#fn2" class="footnote-ref" id="fnref2" role="doc-noteref"><sup>2</sup></a>, pərdələr və
  palazlar tikilirdi.
  Paulun işi bundan ibarət idi. Halbuki burada işlədilən yunan sözü dabbaq
  kimi də başa düşülə bilər. Ola bilsin, Paul mahir usta idi. O,
  məktublarında fəxrlə xatırladır ki, heç vaxt heç kimə yük olmayıb
  (<em>1Salonikilərə 2:9; 2Saloniklərə 3:8; 2Korinflilərə 11:9</em>). Amma
  çox güman, Afinaya gələn Sila və Timotey Paulu xüsusilə sevən Filipidəki
  imanlı cəmiyyətindən hədiyyə gətirmişdilər. Bu hədiyyə ona özünü
  tamamilə Müjdəyə həsr etməyə imkan verdi. İmperator Klavdi 49-cu ildə
  bütün yəhudiləri Romadan qovdu. Yəqin ki, Akila və Priskila həmin vaxt
  Korinfə gəlmişdilər.</p>
<p>Paul Allahın səsini eşitməyə ehtiyac duyanda, Allah onunla danışdı.
  Paul Korinfdə tez-tez qorxuya düşürdü. Axı o, emosional adam idi və
  görünür, tez-tez çətin məsələləri həll etməli olurdu. Lakin Allah insana
  hansısa bir işi həvalə edəndə, onu yerinə yetirmək üçün güc də verir.
  Allahın köməyi ilə Paul cəsarət və güc tapdı.</p>
<p><strong>12-17</strong></p>
<h2 id="obyektiv-roma-ədaləti-həvarilərin-işləri-1812-17">OBYEKTİV ROMA
  ƏDALƏTİ (Həvarilərin işləri 18:12-17)</h2>
<p>Həmişə olduğu kimi, yəhudilər yenidən Paula qarşı sui-qəsd
  hazırladılar. Ola bilsin, onlar vali vəzifəsinə yeni gələn Qalliyonu
  məsihçilərə qarşı təhrik etməyə çalışdılar. Buna görə o, idarəçiliyində
  olan ərazinin vəziyyətini düzgün qiymətləndirə bilmirdi. Qalliyo
  zadəganlığı ilə tanınırdı. Qardaşı Seneka onun haqqında belə deyirdi:
  «Hətta qardaşımı şəksiz sevənlər də onu kifayət qədər sevmirlər.
  Qardaşımın rəftar etdiyi kimi heç kim heç kəsə yaxşı münasibət
  göstərməmişdir». Yəhudilər Qalliyodan öz məqsədləri üçün istifadə etmək
  istəyirdilər, lakin o özünü qərəzsiz bir Romalı kimi göstərdi. O, Paulun
  və onun tərəfdarlarının heç bir cinayət törətmədiyini və yəhudilərin
  ondan öz məqsədləri üçün istifadə etmək istədiklərini yaxşı bilirdi.
  Onun mühakimə kürsüsünün yanında liktorlar<a href="#fn3" class="footnote-ref" id="fnref3"
    role="doc-noteref"><sup>3</sup></a>
  dayanırdılar. Onlar Qalliyonun əmri ilə yəhudiləri hökm kürsüsünün
  yanından qovdular. Bu hissənin son ayəsində deyilir: «Qalliyo isə bu
  hadisələrə əhəmiyyət vermədi». Bəzən bu ayəni elə şərh edirlər ki, sanki
  Qalliyo bu məsələyə maraq göstərməyib. Əslində isə Qalliyo kifayət qədər
  qərəzsiz idi və başqalarının onun qərarlarına təsir etməsinə imkan
  vermirdi.</p>
<p>Bu hissə bizə məsihçi həyatının danılmaz üstünlüklərini göstərir.
  Qalliyo bilirdi ki, Paul və onun qardaşları günahsızdırlar.</p>
<p><strong>18-23</strong></p>
<h2 id="antakyaya-qayidiş-həvarilərin-işləri-1818-23">ANTAKYAYA QAYIDIŞ
  (Həvarilərin işləri 18:18-23)</h2>
<p>Paul evə qayıtmaq qərarına gəldi. Onun yolu Korinf limanı olan
  Kenxreyadan Efesə keçirdi. Oradan Qeysəriyyəyə, sonra isə yerli imanlı
  cəmiyyətinə baş çəkmək və onun rəhbərləri ilə görüşmək üçün Yerusəlimə
  getdi. Daha sonra o, Antakyaya — səyahətinin başlandığı yerə
  qayıtdı.</p>
<p>Paul Kenxreyada əhd olaraq başını qırxdırdı. Əgər yəhudi ona
  göstərilən mərhəmətə görə Allaha xüsusilə minnətdarlıq etmək
  istəyirdisə, o, nəzirlik əhdi edirdi (<em>Saylar 6:1-21</em>). Bu əhdi
  tam yerinə yetirmək üçün o, otuz gün ərzində nə ət yedi, nə də şərab
  içdi, saçlarını isə uzatdı. Otuz gün bitəndən sonra Məbəddə müəyyən
  qurbanlar təqdim etməli idi. Saçları da Allaha qurban olaraq qurbangahda
  yandırılmaq üçün kəsildi. Şübhəsiz ki, Paul Allahın Korinfdə ona
  göstərdiyi lütf haqqında düşünürdü və minnətdarlığını bildirməkdən ötrü
  bu əhdi etmişdi.</p>
<p><em><strong>Üçüncü missioner səyahəti</strong></em></p>
<p>Üçüncü missioner səyahətinin hekayəsi <em>Həvarilərin işləri
    18:23</em>-dən başlayır. Bu səyahət şagirdlərin ruhən möhkəmləndirilməsi
  üçün Qalatiya və Frigiyadan başladı. Paul oradan Efesə getdi və üç ilə
  yaxın orada qaldı. Sonra Makedoniyaya, oradan da geri — Troasa və
  Militini, Sur və Qeysəriyyə vasitəsilə Yerusəlimə getdi.</p>
<p><strong>24-28</strong></p>
<h2 id="apollonun-vəzi-həvarilərin-işləri-1824-28">APOLLONUN VƏZİ
  (Həvarilərin işləri 18:24-28)</h2>
<p>Burada məsihçilik «Rəbbin yolu» kimi təsvir olunur. «Yol» sözü
  Həvarilərin işləri <em>19:9, 23</em>-də də istifadə olunur. Bu da
  məsihçiliyin təkcə müəyyən həqiqətlərə əsaslanmadığını, həm də onları
  həyatda tətbiq etdiyini göstərir.</p>
<p>Apollo bir milyona yaxın yəhudinin yaşadığı İsgəndəriyyədən gəlmişdi.
  Yəhudi icması İsgəndəriyyədə o qədər güclü idi ki, onun beş rayonundan
  ikisində yəhudilər yaşayırdılar. İsgəndəriyyə Əhdi-Ətiqin alleqorik
  təfsirini sevən alimlərin şəhəri idi. Onlar Əhdi-Ətiqin tarixi qeyd
  olduğuna nəinki inanır, həm də orada qeyd olunan hər bir hadisənin gizli
  mənasının olduğunu zənn edirdilər. Bu cür biliyə malik olan Apollo
  yəhudiləri inandırmaqda təsirli ola bilərdi. O, Əhdi-Ətiqdə Məsihə işarə
  edən istinadları tapıb, onlara sübut edə bilərdi ki, Əhdi-Ətiq Onun
  gəlişini qabaqcadan xəbər verib.</p>
<p>Lakin onun təhsilində əhəmiyyətli bir çatışmazlıq da var idi. Çünki
  o, yalnız Yəhyanın vəftizindən xəbərdar idi. Növbəti hissəni təhlil
  etdikdə bunun nə demək olduğunu daha aydın görəcəyik. Ancaq deyə bilərik
  ki, Apollo tövbənin vacibliyini dərk etmiş və Məsihi İsada tanımışdı.
  Halbuki o, hələ Müjdə, İsanın Xilaskar olması və Müqəddəs Ruhun zühuru
  haqqında bilmirdi. O, İsanın şagirdlərinə verdiyi tapşırıq barədə
  bilirdi. Lakin bu tapşırığı yerinə yetirməkdə İsanın onlara verdiyi
  köməkdən xəbərsiz idi. O, bu həqiqəti Akila və Priskilanın
  danışıqlarından başa düşdü. Nəticədə tarixi İsanı tanıyan Apollo,
  imanlıların ürəyində daim yaşayan İsanın Məsih olduğunu dərk etdi. Buna
  görə, çox güman, onun təbliğinin təsiri qat-qat artdı.</p>
<p><em><strong>Efesdə</strong></em></p>
<p><em>Həvarilərin işləri kitabının 19</em>-cu fəsli əsasən Paulun
  Efesdəki fəaliyyətindən bəhs edir. O, orada üç ilə yaxın, yəni başqa
  yerlərdən daha çox qaldı.</p>
<p>1) Efes Kiçik Asiyanın bazarı sayılırdı. Həmin dövrlərdə ticarət çay
  dərələri boyunca aparılırdı. Efes Kaistr çayının mənsəbində yerləşirdi
  və Kiçik Asiyanın ən zəngin bölgəsini idarə edirdi. <em>Vəhy
    18:12-13</em> bizə o dövrdə ticarət obyektləri haqqında təsvir verir.
  Efes «Asiyanın xəzinəsi» kimi tanınırdı. Bir nəfər bu şəhəri «Kiçik
  Asiyanın şöhrətpərəst yarmarkası» adlandırmışdı.</p>
<p>2) Efesdə prisyajnılar məhkəməsi keçirilirdi. Başqa sözlə, Roma
  valisi xüsusi günlərdə Efesə gəlir və mühüm hüquqi işlərlə məşğul
  olurdu. Şəhər Roma hakimiyyətinin əzəmətinə və məhkəmə proseslərinə
  yaxşı bələd idi.</p>
<p>3) Efesdə İonik idman oyunları keçirilirdi. Bu zaman ölkənin dörd bir
  yanından şəhərə adamlar gəlirdi. Bu oyunlara ev sahibliyi etmək və onu
  təşkil etmək böyük şərəf sayılırdı. Belə yüksək vəzifə tutan şəxslərə
  asiarx deyilirdi. Onlar haqqında <em>Həvarilərin İşləri kitabında</em>
  <em>19:31</em>-də danışılır.
</p>
<p>4) Efes cinayətkarların sığınacağı idi. Efesdə yerləşən Diana məbədi
  cinayətkarlara sığınacaq vermək hüququna malik idi. Yəni cinayətkar
  məbədə sığına bilsəydi, o, təhlükəsizlikdə sayılırdı. Buna görə də qədim
  dünyanın bir çox cinayətkarı Efesdə sığınacaq tapmışdı.</p>
<p>5) Efes bütpərəst xurafatların mərkəzi idi. O, «Efes məktubları» adlı
  cadugər kitabları ilə məşhur idi. Bu kitablar insanlara yolda
  təhlükəsizlik, sonsuzlara uşaq, sevgi və ya işgüzar münasibətlərdə uğur
  vəd edirdi. Bu məktublardan ötrü dünyanın hər yerindən adamlar Efesə
  gəlirdilər. Sonra isə onları gözmuncuğu kimi üstündə gəzdirirdilər.</p>
<p>6) Amma Efes ən çox Artemida məbədi ilə məşhur idi. Əslində Artemida
  və Diana eyni ilahədir. Artemida onun yunan, Diana isə latın adıdır. Bu
  məbəd dünyanın yeddi möcüzəsindən biri hesab olunurdu. Onun uzunluğu
  təxminən 130 metr, eni 67 metr və hündürlüyü 18 metr idi. Məbəd 127
  sütunla əhatə olunmuşdu. Hər bir sütun hansısa padşahın hədiyyəsi idi.
  Bütün sütunlar Paros mərmərindən hazırlanmışdı, onların otuz altısı
  dəbdəbəli şəkildə qızılla örtülmüş və mozaika ilə bəzədilmişdir. Əsas
  qurbangah ən böyük yunan heykəltəraşı Praksitel tərəfindən oyulmuşdur.
  Amma Artemida obrazı gözəl deyildi. Bu, çoxlu döşləri olan,
  məhsuldarlığı təmsil edən çömbəlmiş qara fiqur idi. Heykəl o qədər köhnə
  idi ki, heç kim onun haradan gəldiyini və nədən hazırlandığını bilmirdi.
  Deyilənə görə, göydən düşmüşdü.</p>
