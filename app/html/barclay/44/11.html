<h1>11-ci fəsil</h1>
<p><strong>1-10</strong></p>
<h2 id="peter-öz-xidmətinə-haqq-qazandirir-həvarilərin-işləri-111-10">PETER
  ÖZ XİDMƏTİNƏ HAQQ QAZANDIRIR (Həvarilərin işləri 11:1-10)</h2>
<p>Müqəddəs Yazılardan aydın olur ki, Luka bu hadisəyə böyük əhəmiyyət
  verirdi. Antik dövrün müəllifləri həmişə öz işlərinin əhatə dairəsi ilə
  məhdudlaşırdılar. O vaxt kitablar yox idi. Onlar bir növ qamışabənzər
  papirus bitkisinin özəyindən hazırlanmış papirus tumarlarından istifadə
  edirdilər. Lakin belə bir tumarla işləmək rahat deyildi. Ən uzun tumar
  təxminən on metr uzunluğunda idi. Həvarilərin İşləri kitabını yazmaq
  üçün tələb olunan tumar, demək olar ki, elə bu uzunluqda idi. Luka bu
  həcmə olduqca böyük material sığdırmalı idi. Görünür, o, yazacaqlarını
  çox diqqətlə seçmişdi. Lakin Korneli və Peterin hekayəsini o qədər vacib
  hesab edirdi ki, bu barədə iki dəfə təfsilatı ilə danışır.</p>
<p>Luka haqlıdır. Axı biz, adətən, başa düşmürük ki, məsihçilik
  yəhudiliyin bir qoluna çevrilmək təhlükəsi ilə üzləşə bilərdi. İlk
  məsihçilərin hamısı yəhudi idilər. Onların adət-ənənələri və dünyagörüşü
  məsihçiliyi inhisara almağa vadar edə bilərdi, yəni Tanrı bu yolu
  bütpərəstlər üçün nəzərdə tutmayıb. Luka bu hadisəni İmanlı Cəmiyyətini
  Məsihin bütün dünyaya aid olması anlayışına doğru aparan mühüm mərhələ
  hesab edir.</p>
<p><strong>11-18</strong></p>
<h2 id="inandirici-dəlil-həvarilərin-işləri-1111-18">İNANDIRICI DƏLİL
  (Həvarilərin işləri 11:11-18)</h2>
<p>Əvvəlcə Peteri bütpərəstlərlə birlikdə yeməkdə ittiham etdilər
  (<em>3-cü ayə</em>). Çünki belə etməklə o, əcdadlarının qədim
  qanunlarını və xalqının adət-ənənələrini pozurdu. Özünü müdafiə edərkən
  Peter mübahisə etmir, sadəcə faktları sadalayır. Onu tənqid edənlərin nə
  deməsindən asılı olmayaraq, fakt budur ki, Müqəddəs Ruh bütpərəstlərin
  üzərinə ən qeyri-adi şəkildə enmişdir. <em>12-ci ayə</em> mühüm məlumat
  verir. Peter deyir ki, onunla altı qardaş getmişdi, ona görə də yeddi
  nəfər idilər. Yəhudilərə yaxşı məlum olan Misir qanunlarına görə, faktı
  tam təsdiqləmək üçün yeddi şahid lazım idi. Həmçinin yəhudilərə yaxşı
  məlum olan Roma qanunlarına görə, çox vacib bir sənədin təsdiqi üçün
  yeddi möhür lazım idi. Beləliklə, Peter mahiyyətcə deyir: «Mən sizinlə
  mübahisə etmirəm. Sadəcə sizə faktları deyirəm və dediklərimin yeddi
  şahidi var».</p>
<p>Məsihçilik faktlarla sübut olunur. Çətin ki, kimisə şifahi və məntiqi
  sübutla məsihçiliyə cəlb etmək olar. Məsihin yolu aydın şəkildə sübut
  edir ki, o, insanları dəyişdirir, pisliyi yaxşılığa çevirir və onlara
  Allahın Ruhunu verir. İnsanın yalanları, hərəkətləri ilə sözləri
  arasındakı uyğunsuzluq Məsihin yoluna böyük zərər verir. Əgər insanın
  sözləri onun hərəkətlərinə əsaslanırsa, bu, məsihçi inancının
  etibarlılığını sübut edir.</p>
<p><strong>19-21</strong></p>
<h2 id="antakyada-baş-verən-mühüm-hadisələr-həvarilərin-işləri-1119-21">ANTAKYADA
  BAŞ VERƏN MÜHÜM HADİSƏLƏR (Həvarilərin işləri 11:19-21)</h2>
<p>Burada tarixin ən böyük hadisələrindən biri qısaca izah olunur. Çünki
  Müjdə tarixdə ilk dəfə məqsədli şəkildə bütpərəstlərə təbliğ edildi. Hər
  şey buna doğru gedirdi. Bu yolda üç pilləkən var idi. Əvvəlcə Filip
  samariyalılara təbliğ etdi. Lakin samariyalılar yarı yəhudi, yarı
  bütpərəst olduqlarına görə yəhudilər ilə bütpərəstlər arasında bir növ
  körpü rolunu oynayırdılar. İkincisi, Peter Kornelini Məsihin yoluna
  gətirdi. Lakin bu halda təşəbbüsü üzərinə götürən Kornelinin özü idi.
  Kornelini axtaran Məsihçi Cəmiyyəti deyildi, Korneli özü Məsihçi
  Cəmiyyətinə susamışdı. Bundan əlavə, Luka qeyd edir ki, Korneli Allahdan
  qorxan dindar bir insan idi, yəni yəhudiliyə yaxın idi. Üçüncüsü,
  Antakyadakı imanlı cəmiyyəti artıq yəhudilərə və ya yarı yəhudilərin
  yanına getmirdi və imanlı olmaq istəyən bütpərəstlərin gəlməsini
  gözləmirdi; o, məqsədyönlü şəkildə Müjdəni bütpərəstlərə təbliğ etməyə
  başladı. Məsihçilik dünya miqyasında bir missiyaya çevrilirdi.</p>
<p>Qarşımızda heyrətamiz bir fakt var. İmanlı Cəmiyyəti ən vacib tarixi
  addımı atdı, biz isə bunu edən adamların adlarını belə bilmirik. Bizim
  bildiyimiz yalnız odur ki, onlar Kipr və Kirenadan gəlmişdilər. Onlar
  tarixə Məsihin ilk adsız elçiləri kimi düşdülər. İmanlı Cəmiyyətində çox
  adam böyük işlər görüb, lakin kölgədə qalıb. İmanlı Cəmiyyəti həmişə
  kimin uğur qazanacağı barədə deyil, ən çox xidmət haqqında düşünən
  insanlara ehtiyac duyur. Onların adları tarixin salnaməsinə düşməsə də,
  Həyat kitabına əbədi olaraq yazılır. Bu hadisə Antakyanın xidmət
  mərkəzinə çevrildiyi həvarilərin xidmətinin paylaşılması ilə də diqqət
  çəkir. Roma və İsgəndəriyyədən sonra Antakya qədim dünyanın üçüncü ən
  böyük şəhəri idi. Antakya Aralıq dənizindən təxminən 25 kilometr
  aralıda, Oronte çayının mənsəbində yerləşirdi. Bu, gözəl və çoxdilli
  şəhər idi. Amma onun adı dəbdəbə və əxlaqsızlığın sinonimi kimi
  səslənirdi. Antakya həm də araba yarışları və gecə-gündüz eyş-işrət
  axtarışı ilə məşhur idi. Lakin bu şəhər Dəfnə kultu ilə də məşhur idi.
  Dəfnə kultunun məbədi şəhərdən səkkiz kilometr aralıda, dəfnə bağlarının
  arasında yerləşirdi. Əfsanəyə görə, Dəfnə Apollonun aşiq olduğu qız idi.
  Apollon qızı təqib edirdi, qız da qurtulmaq üçün dəfnə koluna çevrildi.
  Dəfnə məbədinin qadın kahinləri müqəddəs fahişələr sayılırdı. Qadın
  kahinlər hər gecə Dəfnə kultuna sitayiş edənlərlə birlikdə dəfnə
  bağlarında təqib səhnələrini təkrarlayırdılar. «Dəfnənin əxlaqı» deyimi
  bütün qədim dünyada tanınırdı və əxlaqsızlığın sinonimi idi. Bizə
  inanılmaz görünsə də, məhz bu şəhərdə məsihçilik dünya dininə doğru
  mühüm addım atdı. Bu barədə xatırlamaq kifayətdir, onda ümidsiz
  vəziyyətlərin çarəsiz olmadığı aydın olacaq.</p>
<p><strong>22-26</strong></p>
<h2 id="barnabanin-hikməti-həvarilərin-işləri-1122-26">BARNABANIN
  HİKMƏTİ (Həvarilərin işləri 11:22-26)</h2>
<p>Yerusəlimdəki imanlı cəmiyyətinin rəhbərləri Antakyada baş
  verənlərdən xəbər tutanda, təfərrüatları öyrənmək üçün adamları oraya
  göndərdilər.</p>
<p>Allahın planına görə oraya Barnaba göndərildi. Elə ola bilərdi ki,
  Əhdi-Ətiq Qanununa, onun norma və tələblərinə bağlı olan bir adam
  göndərilsin; amma onlar ən xeyirxah adamı göndərdilər. Hamı Pauldan
  şübhələnəndə, Barnaba onun arxasında dayandı və onu dəstəklədi
  (<em>Həvarilərin işləri 9:27</em>). O, ehtiyacı olan qardaşlarına
  səxavət göstərməklə məsihçi sevgisini sübut etdi (<em>Həvarilərin işləri
    4:36, 37</em>). Barnaba Allahın bütpərəstləri İmanlı Cəmiyyətinə gətirən
  lütfünü görəndə, sevindi. Eyni zamanda o, başa düşürdü ki, bütün bunları
  böyük və hərtərəfli təcrübəyə malik, yəhudi olan, yəhudi ənənəsində
  tərbiyə alan, lakin bütpərəstlərin öhdəsindən gələ biləcək layiqli bir
  şəxsə həvalə etmək lazımdır. Həmin adam cəsarətli olmalı idi, çünki
  Antakyada imanlı cəmiyyətinin rəhbəri olmaq asan deyildi. O, yəhudilərin
  və bütpərəstlərin böhtanlarına qarşı davam gətirməli idi. Barnaba belə
  bir adamı tanıyırdı.</p>
<p>Paul haqqında sonuncu dəfə eşitdiyimiz vaxtdan təxminən doqquz il
  keçmişdi. <em>Həvarilərin işləri kitabı 9:30</em>-da onun haqqında
  sonuncu dəfə oxuyanda, o, Qeysəriyyədən keçərək Tarsusa qaçmalı olmuşdu.
  Şübhəsiz ki, o, doqquz il ərzində məmləkətində Məsih haqqında şəhadət
  edirdi. İndi isə təyin olunduğu missiyanın vaxtı gəlib çatmışdı. Barnaba
  uzaqgörən müdrikliklə bu mühüm tapşırığı Paula həvalə etdi.</p>
<p>İsanın şagirdləri məhz Antakyada ilk dəfə məsihçi adlandırılmağa
  başladılar. İlk vaxt bu, ləqəb xarakteri daşıyırdı. Antakyalılar
  insanlara alçaldıcı ləqəblər verməklə məşhur idilər. Saqqallı imperator
  Yulian sonuncu dəfə Antakyaya baş çəkəndə, ona «Keçi» ləqəbini qoydular.
  «Çi» sonluğu <em>bir partiyaya</em> və ya <em>xalqa</em> mənsub olmağı
  bildirirdi. Məsələn, <em>qeysərçi</em> Qeysərin partiyasına mənsub olmaq
  demək idi. <em>Məsihçi</em> isə Məsihə. Bu, alçaldıcı bir ləqəb idi.
  Amma məsihçilər onu qəbul edib, bütün dünyada izzətləndirdilər. Onlar öz
  həyat tərzləri ilə məsihçiliyi aşağılayıcı ləqəbdən hörmət, heyranlıq və
  hətta təəccüb doğuran bir ada çevirdilər.</p>
<p><strong>27-30</strong></p>
<h2 id="çətinlikdə-kömək-həvarilərin-işləri-1127-30">ÇƏTİNLİKDƏ KÖMƏK
  (Həvarilərin işləri 11:27-30)</h2>
<p>Burada peyğəmbərlərdən danışılır. İlk Məsihçi Cəmiyyətində onların
  rolu böyük idi. Onlar yenidən <em>Həvarilərin işləri kitabı 13:1; 15:32;
    21:9,10</em>-da xatırlanır. İlk Məsihçi Cəmiyyətində üç qrup rəhbər var
  idi:</p>
<p>1) Birincisi, <em>həvarilər</em> idi. Onların xidməti hansısa yerlə
  məhdudlaşmırdı. Onların təlimi bütün İmanlı Cəmiyyətlərinə yayılmışdı.
  Onlara İsanın həqiqi elçiləri və davamçıları kimi baxılırdı.</p>
<p>2) İkincisi, <em>ağsaqqallar</em> idi. Onlar yerli icmanın
  nümayəndələri idilər və xidmətləri yalnız yaşadıqları yerlə
  məhdudlaşırdı.</p>
<p>3) Üçüncüsü, <em>peyğəmbərlər</em> idi. Onların İmanlı Cəmiyyətindəki
  rolu gələcəkdən xəbər vermək və xəbərdarlıq etmək idi. Onlar
  <em>gələcəkdən</em> xəbər verirdilər, amma daha çox Allahın iradəsini
  insanlara çatdırırdılar. Fəaliyyət sahələrinə görə onların arasında heç
  bir bölgü yox idi: onlar yerli imanlı cəmiyyətinə aid deyildilər. Onlara
  böyük hörmət göstərilirdi. 100-cü ilə istinad edən «On İki Həvarinin
  Təlimi» kitabında ibadət qaydasının ilk təsvirinə rast gəlirik. Orada
  Rəbbin süfrəsi barədə qaydalar verilir, sonra isə deyilir ki,
  peyğəmbərlər ibadət qaydalarını öz bildikləri kimi dəyişə bilərlər.
  İmanlılar bilirdilər ki, peyğəmbərlərə xüsusi ənam verilib. Bununla
  belə, onlar da böyük təhlükələrə məruz qalırdılar. Ancaq İmanlı
  Cəmiyyətini öz məqsədləri üçün istifadə edən bir çox yalançı
  peyğəmbərlər də var idi. «On iki Həvarinin Təlimi» kitabında görüntülər
  qarşılığında pul və ya yemək istəyən peyğəmbərlər barədə xəbərdarlıq
  edilir. Orada deyilir ki, peyğəmbərlərə yalnız bir gecə qonaqpərvərlik
  göstərilə bilər. Sonra da izah edilir ki, əgər onlar daha çox qalıb
  işləmək istəməsələr, deməli, yalançı peyğəmbərlərdir.
</p>
<p>Lakin bu hissədə qeydə alınan hadisə göstərir ki, o dövrün insanları
  İmanlı Cəmiyyətinin birliyinin vacibliyini dərk etmişdilər. İsraildə
  aclıq başlayanda Antakyadakı məsihçilərin ilk istəyi insanlara kömək
  etmək oldu. Onlar başqalarının ehtiyaclarına biganə qala bilməzdilər.
  Yəni ağıllarına belə gətirməzdilər ki, məsihçilərin bir hissəsi çətinlik
  çəkəndə, digər hissəsi onlar üçün heç nə etməsin. Onlar İmanlı
  Cəmiyyətini təkcə yerli cəmiyyət kimi görmürdülər, vahid bir bütövlükdə
  baxırdılar.</p>
