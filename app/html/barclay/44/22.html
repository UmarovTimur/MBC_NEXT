<h1>22-ci fəsil</h1>
<p><strong>1-10</strong></p>
<h2 id="xalq-qarşisinda-müdafiə-həvarilərin-işləri-221-10">XALQ
  QARŞISINDA MÜDAFİƏ (Həvarilərin işləri 22:1-10)</h2>
<p>Qanına susamış izdiham qarşısında özünü müdafiə edən Paul heç də
  onları inandırmağa və ya fikrindən daşındırmağa çalışmır, sadəcə olaraq,
  öz təcrübəsini bölüşür. Şəxsi təcrübə isə ən təkzibolunmaz sübutdur.
  Ümumiyyətlə desək, bu müdafiənin paradoksal mahiyyəti göz qabağındadır
  və iki mühüm məqamı vurğulayır:</p>
<p>1) Paradoks ondadır ki, Paul danışdığı insanlarla eyni idi. Paul
  yəhudi idi və yəhudi olduğunu heç vaxt unutmurdu (<em>2Korinflilərə
    11:22; Filipililərə 3:4-5</em>). O, Tarsus vətəndaşı idi və Tarsus Kidn
  (Tarsus çayı) çayının mənsəbində kifayət qədər böyük şəhər və Aralıq
  dənizi limanı idi. Həmçinin uzaq Fəratdan bütün Kiçik Asiyaya keçən
  böyük ticarət yolunun son dayanacağı idi. Tarsus qədim dünyanın ən böyük
  universitet mərkəzlərindən biri idi. Paul isə Qamliel tərəfindən
  yetişdirilmiş ravvin idi. Qamliel öz növbəsində «qanunun izzəti»,
  «ənənənin qeyrətli sadiqi» sayılırdı və cəmi beş il əvvəl vəfat etmişdi.
  Bütün bu sadalananlara görə Paulun fikri onun danışdığı kütlənin
  əhval-ruhiyyəsi ilə tamamilə üstü-üstə düşürdü.</p>
<p>2) Lakin digər tərəfdən bu paradoks Paul ilə onun dinləyiciləri
  arasındakı fərqi vurğulayır. Onların arasında əsas fərq o idi ki, o,
  Məsihə bütün insanların Xilaskarı, Allaha isə bütün insanları sevən
  Varlıq kimi baxırdı. Amma onu dinləyən kütlə inanırdı ki, Allah yalnız
  yəhudiləri sevir. Onlar Allahın imtiyazlarını mənimsəyirdilər və bu
  imtiyazları başqa millətlərə layiq görən hər kəsi lənətləyirdilər.
  Onların arasındakı fərq o idi ki, Paul Məsihlə üz-üzə görüşmüşdü.</p>
<p>Bir tərəfdən, Paul danışdığı insanlarla eyni idi, digər tərəfdən isə
  onlardan fərqlənirdi. Hər məsihçi də məhz belədir. O, dünyada yaşasa da,
  Allah onu müəyyən bir iş üçün seçib, təqdis və təyin edib.</p>
<p><strong>11-21</strong></p>
<h2 id="paul-tərcümeyi-halina-davam-edir-həvarilərin-işləri-2211-21">PAUL
  TƏRCÜMEYİ-HALINA DAVAM EDİR (Həvarilərin işləri 22:11-21) </h2>
<p>Paul bir daha onu dinləyən kütlə ilə eyni olduğunu vurğulayır. O,
  Dəməşqə gələndə Qanuna görə yaşayan və yəhudilərin dindar biri kimi
  tanıdığı Xananyadan göstəriş aldı. Paul vurğulayır ki, o, ataların
  imanını məhv etmək üçün deyil, onu tamamlamaq üçün gəlib. Burada yenə
  Lukanın qısaldılmış izahı var. Əgər bu hissə ilə yanaşı, biz
  <em>Həvarilərin işləri 9-a və Qalatiyalılara məktub 1</em>-ə nəzər
  salsaq, görərik ki, Paul Yerusəlimə Ərəbistana səfərindən və Dəməşqdə
  Məsih haqqında şəhadət edəndən cəmi üç il sonra gəlir. <em>Həvarilərin
    işləri 9</em>-da deyilir ki, Paul Yerusəlimi yəhudilər onun həyatına
  qəsd etmək istədiklərinə görə tərk etdi. Buradakı nəqlində isə Paulu
  onun görüntüsünə görə öldürmək istəyirdilər. Bu iki hadisə arasında
  mahiyyət etibarı ilə heç bir ziddiyyət yoxdur: bunlar fərqli
  nöqteyi-nəzərdən deyilən eyni hadisədir. Paul burada yəhudiləri tərk
  etmək istəmədiyini vurğulayır. Allah ona yəhudiləri tərk etməyi əmr
  edəndə Paul etiraz etdi. Lakin Allah dedi ki, yəhudilər ona qulaq
  asmayacaq, buna görə o, bütpərəstlərin yanına getməlidir.
</p>
<p>Paulun bu ifadəsində kədər hiss olunur. Xilaskarı qəbul etmədikləri
  kimi, onu da qəbul etmədilər (<em>Yəhya 1:11</em>). Paul belə demək
  istəyir: «Məndə sizin üçün əvəzsiz bir hədiyyə var, lakin siz ondan
  imtina etdiniz; ona görə də o, başqa millətlərə təqdim edildi».</p>
<p><em>14-cü ayədə</em> təkcə Paulun deyil, bütövlükdə məsihçinin
  həyatının xülasəsi verilir. Bunun üç əsas aspekti var:</p>
<p>1) <em>Allahın iradəsini bilmək</em>. Məsihçinin əsas məqsədi Allahın
  iradəsini bilmək və onu yerinə yetirməkdir.</p>
<p>2) <em>Salehi görmək.</em> Hər bir məsihçinin arzusu həyatının hər
  gününü dirilmiş Rəbb İsa Məsihlə yaşamaqdır.</p>
<p>3) <em>Allahın səsini eşitmək</em>. Böyük təbliğçilərdən biri
  haqqında deyirdilər ki, o, vəz zamanı bəzən kiminsə səsini dinləyirmiş
  kimi susurdu. Məsihçi hara getmək barədə daim Allahın səsini
  dinləyir.</p>
<p><strong>22-30</strong></p>
<h2 id="qati-düşmənçilik-həvarilərin-işləri-2222-30">QATI DÜŞMƏNÇİLİK
  (Həvarilərin işləri 22:22-30)</h2>
<p>Paulun bütpərəstləri xatırlatması yenidən camaatın hiddətlənməsinə
  səbəb oldu. Yəhudilər kiminsə bütpərəstlərə vəz etməsi ilə
  razılaşırdılar. Lakin onlar sünnət ayinlərini yerinə yetirmədən və
  Qanunu qəbul etmədən bütpərəstlərə bütün imtiyazların verilməsinə etiraz
  edirdilər. Əgər Paul bütpərəstlərə yəhudiliyin bağlarını — təməl
  biliklərini təbliğ etsəydi, onlar bundan məmnun olardılar. Amma onları
  hiddətləndirən o idi ki, Paul bütpərəstlərə məsihçiliyin lütfünü təbliğ
  edirdi. Onlar narazılıqlarını bildirmək üçün ən adi yolu seçdilər, yəni
  şərq adətinə görə qışqırıb paltarlarını atdılar, havaya toz
  qaldırdılar.</p>
<p>Minbaşı arami dilini bilmirdi və Paulun nə dediyini başa düşmürdü.
  Ancaq bir şeyi yaxşı başa düşürdü — üsyana yol verməməli və üsyana səbəb
  ola biləcək hər kəsə qarşı tədbir görməlidir. O, Paulu işgəncə altında
  dindirmək qərarına gəldi. Bu cəza deyildi. Bu, sadəcə olaraq, həqiqəti
  öyrənmək və ya etiraf etdirmək üçün ən asan yol idi. Qamçılanma ucuna
  qurğuşun ilgəklərin keçirildiyi dəri qamçı ilə yerinə yetirilirdi. Çox
  az adam ağlını itirmədən bu cür qamçılanmaya tab gətirə bilirdi. Böyük
  əksəriyyəti isə ölürdü. Siseron deyirdi ki, Roma vətəndaşının əl-qolunu
  bağlamaq cinayətdir; onu qamçılamaq cinayətdir; onu öldürmək ata qatili
  olmaq qədər dəhşətlidir. Beləliklə, Paul Roma vətəndaşı olduğunu
  bildirdi. Minbaşı dəhşətə gəldi. Paul təkcə Roma vətəndaşı deyildi, o,
  azad doğulmuşdu, minbaşı isə azadlığını satın almışdı. Minbaşı başa
  düşdü ki, o, az qala onun vəzifəsi, bəlkə də həyatı bahasına başa
  gələcək bir səhvə yol versin. Buna görə də o, Paulu buxovdan azad edib,
  bu məsələnin səbəbini öyrənmək üçün onu Ali Şuranın qarşısına çıxartmaq
  qərarına gəldi.</p>
<p>Elə vaxtlar olub ki, Paul öz imtiyazlarını vurğulayırdı, amma o, bunu
  şəxsi mənfəəti üçün etmirdi. Bilirdi ki, hələ Allahın tapşırığını tam
  yerinə yetirməyib. Bir gün o, Məsih uğrunda məmnuniyyətlə öləcək. Amma
  burada hüquqlarını bilərək, müdrikcəsinə özünü müdafiə edir.</p>
