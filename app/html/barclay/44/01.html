<h1>1-ci fəsil</h1>
<p><strong>1-5</strong></p>
<h2 id="xidməti-davam-etdirmək-üçün-qüdrət-həvarilərin-işləri-11-5">XİDMƏTİ
  DAVAM ETDİRMƏK ÜÇÜN QÜDRƏT (Həvarilərin İşləri 1:1-5)</h2>
<p>Həvarilərin İşləri kitabı iki mənada tamamlanmamış hekayənin ikinci
  cildini təmsil edir. Birinci mənada Həvarilərin İşləri kitabı Lukanın
  Teofilə göndərdiyi ikinci cilddir. Birinci cilddə Müjdədə Luka İsa
  Məsihin yer üzündəki həyatından bəhs edir. İkinci cilddə o, İmanlı
  Cəmiyyəti haqqında hekayəni davam etdirir. Digər tərəfdən, Həvarilərin
  İşləri kitabı sonu olmayan bir hekayənin ikinci hissəsidir. Müjdə yalnız
  «İsanın göyə qaldırıldığı günədək başladığı işlər və öyrətməyə başladığı
  tam təlim barəsində» hekayədir.</p>
<p>Ölümsüzlük fərqli ola bilər. Birincisi, <em>şöhrətin
    ölümsüzlüyü</em>. «Henri» əsərində V.Şekspir kralın dili ilə Azenkur
  döyüşündə qələbə qazanılacağı təqdirdə ölməz xatirə vəd edən belə bir
  nitq söyləyir:</p>
<p>«Döyüşün əks-sədası bütün əsrlərə çatacaq,</p>
<p>Qələbə çalan adlarımız əbədi olaraq şanlı olacaq»</p>
<p>Şübhəsiz, İsa elə bir ölümsüzlük qazandı ki, Onun adı heç vaxt
  unudulmayacaq.</p>
<p>İkincisi, <em>davamlı təsir</em>. Bəzi insanlar dünyaya elə təsir
  göstərir ki, heç vaxt izi getmir. Kopernik və Kolumbu xatırlatmaq
  kifayətdir. İsa dünyaya və insan həyatına əbədi davam edəcək daha böyük
  təsir göstərmişdir. Lakin ölməzliyin bütün formalarından daha yüksəyi
  <em>əbədi mövcudluq</em> və <em>səlahiyyətdir</em>. Məsih bizə nəinki
  əbədi adını və təsirini qoydu, O, bu gün də diridir və fəaliyyət
  göstərir. O, «Var olan, Var olmuş və Gəlməli olan Külli-İxtiyar» Rəbdir
  (<em>Vəhy 1:8</em>).
</p>
<p>Həvarilərin İşləri kitabı bizə öyrədir ki, Məsihin həyatı Onun
  Cəmiyyətində davam edir. Con Forster günlərin bir günü hindi
  nümayəndəsinin hind yepiskopunun yanına gəldiyindən bəhs edir. O, heç
  bir kömək olmadan Əhdi-Cədidi oxumuş, ona valeh olmuş və Məsihin
  təsirinə düşmüşdü. O, daha çox oxuduqca hiss etdi ki, başqa bir dünyaya
  qədəm qoyub. İncildə o, Məsih, Onun əməlləri və əzabları haqqında
  öyrəndi. Həvarilərin İşləri kitabında İsanın yerini Onun şagirdləri,
  onların işləri, düşüncələri və təlimləri tutdu. İmanlı Cəmiyyəti ölümün
  İsanın həyatında bitirdiyi işi davam etdirirdi. Buna görə həmin adam
  dedi: «Mən <em>Məsihin həyatını davam etdirən İmanlı Cəmiyyətinə</em>
  mənsub olmalıyam». Həvarilərin İşləri kitabı bizi «Məsihin həyatını
  davam etdirən İmanlı Cəmiyyəti» ilə tanış edir.</p>
<p>Birinci hissə İmanlı Cəmiyyətinin Müqəddəs Ruh vasitəsilə İsanın
  işlərini görmək üçün necə qüdrət aldığını izah edir. Biz çox vaxt
  Müqəddəs Ruhu <em>Təsəlliverici</em> kimi qəbul edirik. Bu söz Uiklifə
  gedib çıxır. Lakin Uiklifin dövründə bu söz başqa məna daşıyırdı. O,
  latın mənşəli <em>fortis</em> sözündən irəli gəlir, mənası
  <em>cəsarətli</em> deməkdir. Məhz buna görə Təsəlliverici insanları
  cəsarət və qüdrətlə doldurur.
</p>
<p>Həvarilərin İşləri kitabında Müqəddəs Ruhun işini dirilmiş Məsihin
  işlərindən ayırmaq çətindir. Onları ayırmağa ehtiyac da yoxdur. Çünki
  Ruhun təzahürü İsanın vədinin yerinə yetirilməsidir: «Budur, Mən dövrün
  sonuna qədər hər gün sizinləyəm» (<em>Matta 28:20</em>).</p>
<p>Həmçinin aşağıdakıları da qeyd etmək lazımdır. Həvarilərə Müqəddəs
  Ruhun təzahürünü gözləmək əmr edilmişdi. Əgər biz gözləməyi öyrənsəydik,
  daha çox qüdrətə, cəsarətə və sülhə sahib olardıq.</p>
<p>Gündəlik həyatda biz sakitlikdə gözləməyə məcburuq. «Rəbbə ümid
  bağlayanlarsa yeni qüvvət alar» (<em>Yeşaya 40:31</em>) Ağır işin içində
  yeni qüvvət almaq vacibdir.</p>
<p><strong>6-8</strong></p>
<h2 id="allahin-padşahliği-və-onun-şahidləri-həvarilərin-işləri-16-8">ALLAHIN
  PADŞAHLIĞI VƏ ONUN ŞAHİDLƏRİ (Həvarilərin işləri 1:6-8)</h2>
<p>İsa Öz missiyası boyunca ciddi anlaşılmazlıqlarla üzləşirdi. Onun
  təbliğində mərkəzi yeri Allahın Padşahlığı tuturdu (<em>Mark 1:14</em>).
  Amma O, Allahın Padşahlığı haqqında danışarkən heç də dinləyicilərinin
  başa düşdüklərini nəzərdə tutmurdu.</p>
<p>Yəhudilər Allahın seçilmiş xalqı olduqlarını yaxşı bilirdilər.
  Bununla da onlar xüsusi imtiyazlara malik olduqlarını düşünürdülər. Yəni
  bu dünyadakı hakimiyyət onlara məxsusdur. Lakin bu xalqın tarixi gedişi
  göstərdi ki, insani nöqteyi-nəzərdən bunu heç vaxt həyata keçirmək
  mümkün deyil. İsrail kiçik ölkə idi. Onun sərhədləri şimaldan cənuba 190
  kilometr, qərbdən şərqə 65 kilometr təşkil edirdi. Bir vaxtlar o,
  müstəqil ölkə idi. Lakin sonralar dalbadal Babil, Fars, Yunanıstan və
  Roma tərəfindən fəth edilmişdi. Buna görə də yəhudilər Allahın
  bəşəriyyət tarixinə birbaşa müdaxilə edəcəyi və arzuladıqları
  hakimiyyəti onlara verəcəyi günü gözləyirdilər. Onlar səltənəti siyasi
  mənada anlayırdılar.</p>
<p>Bəs İsa Səltənəti necə təsəvvür edirdi? Bunun üçün «Ey göylərdə olan
  Atamız» duasına baxaq. Burada iki xahiş yan-yana durur: «Qoy Padşahlığın
  gəlsin; Göydə olduğu kimi yerdə də Sənin iradən olsun».</p>
<p>Yəhudilər üçün bir fikri iki paralel formada ifadə etmək səciyyəvidir
  (bunu məzmurun istənilən ayəsini təhlil edərkən görmək olar), həm də
  ikinci fikirdə birincisi təkrarlanır və ya mənası qüvvətlənir. Rəbbin
  duasında bu iki xahiş eyni şəkildə tərtib edilmişdir. İkinci xahiş
  birincini aydınlaşdırır. Beləliklə, biz görürük ki, İsa Padşahlıq
  dedikdə, Allahın iradəsinin göydə olduğu kimi yerdə də mükəmməl
  olacağını nəzərdə tuturdu. Məhz buna görə də Onun Padşahlığı zorakılığa
  deyil, sevgiyə əsaslanmalıdır.</p>
<p>Müqəddəs Ruh olmadan insanlar Padşahlığa nail ola bilməzlər. Luka
  artıq iki dəfə Ruhun təzahürü haqqında danışıb. Düşünmək lazım deyil ki,
  Müqəddəs Ruh insanlara ilk dəfə idi görünürdü və ya O, əvvəl,
  ümumiyyətlə, mövcud olmayıb. Çünki hansısa bir qüvvə mövcud ola və eyni
  zamanda müəyyən vaxta qədər insan təcrübəsi üçün əlçatmaz qala bilər.
  Məsələn, insanlar atom enerjisini icad etməyiblər. O, həmişə mövcud
  olub, aşkara çıxarılması isə bizim dövrümüzə təsadüf edib. Allahda da
  belədir. Ata, Oğul və Müqəddəs Ruh əbədi mövcud olub. Lakin insanlar
  yalnız müəyyən vaxtlarda həmişə yanlarında olan gücü tamlığı ilə hiss
  edirdilər.</p>
<p>Müqəddəs Ruhun qüdrəti insanları Məsihin şahidləri etdi. Bu şəhadət
  bir sıra genişlənən mərkəzi dairələrdə özünü göstərməli idi: əvvəlcə
  Yerusəlimdə, sonra Yəhudeyada, daha sonra bütpərəst dünyaya bir növ
  körpü rolunu oynayan yarı yəhudi ölkəsi olan Samariyada. Sonda isə yerin
  ucqarlarınadək çatmalı idi.</p>
<p>Gəlin əvvəlcə məsihçi şəhadəti haqqında bəzi məqamları qeyd edək.
  Birincisi, şahid «Bilirəm ki, bu doğrudur» deyir. Bir vaxtlar Con Bunyan
  imanından tam əmin deyildi. Yəhudilərin və müsəlmanların öz dinlərini ən
  yaxşı hesab etmələri onu narahat edirdi. Bəs məsihçilər də məsihçiliyin
  ən yaxşı din olduğuna <em>inanırlarsa</em>, onda necə? Şahid «məncə,
  belə olub» demir. O, «Bunun belə olduğunu dəqiq bilirəm» deyir.</p>
<p>İkincisi, həqiqi şahid təkcə sözdə deyil, əməldə də etibarlıdır.
  Stenli Mərkəzi Afrikada Livinqstonu tapıb onunla bir qədər vaxt
  keçirəndə belə demişdi: «Əgər onun yanında daha çox qalsaydım, şübhəsiz,
  məsihçi olardım, baxmayaraq ki, o, məsihçilik haqqında mənə heç vaxt
  danışmayıb». Livinqstonun həyatı məsihçiliyin təkzibolunmaz sübutu
  idi.</p>
<p>Üçüncüsü, yunan dilində şahid və şəhid <em>martus</em> sözü ilə
  müəyyən edilir. Şahid şəhid olmağa hazır olmalı idi. Şahid olmaq, nəyin
  bahasına olursa-olsun, sadiq qalmaq deməkdir.</p>
<p><strong>9-11</strong></p>
<h2 id="göyə-qaldirilmanin-və-qayidişin-əzəməti-həvarilərin-işləri-19-11">GÖYƏ
  QALDIRILMANIN VƏ QAYIDIŞIN ƏZƏMƏTİ (Həvarilərin İşləri 1:9-11) </h2>
<p>Bu qısa hissədə biz Əhdi-Cədiddə iki çətin anlayışla qarşılaşırıq.
  Birincisi, orada göyə qaldırılmadan bəhs edilir. Bu barədə yalnız Luka
  yazır və artıq öz Müjdəsində bu barədə danışmışdır (<em>Luka
    24:50-53</em>). Göyə qaldırılma faktı iki səbəbə görə zəruridir:</p>
<p>a) Göyə qaldırılma İsanın Öz izzətinə qayıtmasının son akkordunu
  aydın şəkildə göstərir. Onun ölülərdən dirildəndən sonra zühur etdiyi
  günlər ötüb keçdi. Aydındır məsələdir ki, bu, xüsusi bir vaxt olub, amma
  məhdud olub. Həm də bu vaxt qeyri-adi bir şeylə başa çatmalı idi. Çünki
  Məsihin dirilməsindən sonra şagirdlərə gec-gec görünməsi və sonda heç
  görünməməsi qəribə olardı.</p>
<p>b) İkinci səbəbi anlamaq üçün o dövrü təsəvvürümüzdə canlandıraq. Axı
  indi biz cənnəti qübbədən kənar bir yer hesab etmirik. Bizim
  anlayışımıza görə, bu, əbədi olaraq Allahla birlikdə olacağımız
  bəxtiyarlıqdır. Amma o dövrdə ən müdrik insan belə, yer üzünü düz,
  səmanı isə düz qübbə hesab edirdi. Buna görə şagirdlərinə Öz izzətinə
  qayıtdığına dair təkzibedilməz sübutlar vermək üçün İsa göyə
  qaldırılmalı idi. Ancaq daha bir məqama diqqət yetirməliyik. Luka öz
  Müjdəsində bu barədə danışarkən belə deyir: «Şagirdləri də İsaya səcdə
  etdilər və böyük sevinclə Yerusəlimə qayıtdılar» (<em>Luka 24:52</em>).
  Şagirdlər İsanın göyə qaldırıldığını görmüşdülər, bəlkə də məhz buna
  görə İsanın onları tərk etmədiyinə, həmişə onlarla birlikdə olduğuna
  əmin idilər.</p>
<p>İkincisi, burada Məsihin ikinci gəlişi təlimi ilə qarşılaşırıq.
  Bununla əlaqədar olaraq iki məqamı qeyd etmək lazımdır:</p>
<p>a) Məsihin nə vaxt və necə qayıdacağı barədə fikir yürütmək axmaqlıq
  və mənasızlıq olardı. Çünki İsanın Özü də demişdir ki, Bəşər Oğlunun
  gələcəyi günü və saatı bilmir (<em>Mark 13:32</em>). Məsihdən belə gizli
  olan şeylər haqqında danışmaq küfrə bərabərdir.</p>
<p>b) Məsihçiliyin təliminin mahiyyəti ondan ibarətdir ki, Allahın hər
  bir insan və bütün dünya üçün planı var. Unutmayaq ki, tarix heç bir
  əhəmiyyəti olmayan təsadüfi hadisələrin xaotik birləşməsi deyil. Biz
  inanırıq ki, bütün yaradılışın ilahi məqsədi var və hər şey ona doğru
  hərəkət edir. Bu məqsəd həyata keçəndə İsa bütün dünyanın Hakimi və
  Rəbbi olacaq. Məsihin İkinci Gəlişi nəzəri fərziyyə və sadəcə maraqlı
  mövzu ola bilməz. Bu bizi həmin günə hazır olmağa səsləyən
  çağırışdır.</p>
<p><strong>12-20</strong></p>
<h2 id="xəyanətkarin-aqibəti-həvarilərin-işləri-1-12-20">XƏYANƏTKARIN
  AQİBƏTİ (Həvarilərin işləri 1: 12-20)</h2>
<p>Xain Yəhudanın taleyinə baxmazdan əvvəl bir neçə məqamı qeyd etmək
  lazımdır. Şənbə günü yəhudilər üçün bütün işlərin qadağan edildiyi
  istirahət günü idi. Gəzinti məsafəsi 2000 qulac (900 metr) ilə
  məhdudlaşırdı, həmin məsafə Şənbə yolu məsafəsi adlanırdı.</p>
<p>Maraqlıdır ki, İsanın şagirdləri ilə birlikdə İsanın qardaşları da
  orada idilər. İsanın xidməti boyunca doğmaları bəzən Ona qarşı
  çıxanların tərəfini tuturdular (<em>Luka 3:21</em>). Ola bilsin, bir
  çoxunda olduğu kimi, İsanın ölümü onların gözlərini açdı. İsanın
  həyatından daha çox ölümü onların ürəklərinə toxundu.</p>
<p>Biz görürük ki, həmin vaxt orada 120-yə yaxın şagird var idi. Bu,
  Əhdi-Cədiddəki ruhlandırıcı xəbərlərdən biridir. O dövrdə yalnız yüz
  iyirmi nəfər İsa Məsihlə birlikdə olduqlarını hiss edirdi. Çətin ki,
  onlardan biri nə vaxtsa İsraildən kənara çıxmışdı. O vaxt İsraildə dörd
  milyona yaxın yəhudinin yaşadığını nəzərə alsaq, onda nisbətlə 30 min
  nəfərdən yalnız biri məsihçi idi. Həmin yüz iyirmi sadə insana dünyaya
  çıxmaq və Məsihin Müjdəsini təbliğ etmək tapşırığı verildi. Başlanğıcda
  məsihçi cəmiyyəti üçün ümidlər çox az idi. Bəlkə biz də emalatxanada,
  fabrikdə, idarədə, bir sözlə, çevrəmizdə yeganə imanlıyıq. Bu yüz iyirmi
  nəfər onlara həvalə edilmiş tapşırığı cəsarətlə qəbul etdi. Biz də belə
  etməliyik. Bəlkə biz də ətrafımızda Allahın Padşahlığını böyüdəcək toxum
  olacağıq.</p>
<p>Bu hissədə Yəhudanın aqibəti böyük maraq doğurur. Burada yunan
  mətnini necə şərh etmək lazım olduğu tam aydın deyil. Lakin Mattanın
  Müjdəsinə görə (<em>Matta 27:3-5</em>). Yəhudanın intihar etdiyi
  aşkardır. Yəhudanın İsaya niyə xəyanət etdiyi əbədi olaraq sirr qalacaq.
  Bununla bağlı müxtəlif fərziyyələr irəli sürülüb.</p>
<p>1) Ehtimallara görə, İskaryot ləqəbinin mənası <em>Kariotdan olan
    adam</em> mənasını verir. Belə olan halda, Yəhuda digər həvarilər
  arasında qalileyalı olmayan yeganə şagird idi. Ola bilsin, Yəhuda
  onların arasında özünü elə yad hiss edib ki, bundan qəzəblənib və bu
  dəhşətli cinayəti törədib.</p>
<p>2) Ola bilsin, o özünü xilas etmək üçün xəyanətə əl atıb, əməlinin
  dəhşətini isə sonradan anlayıb.</p>
<p>3) Ola bilsin, o, bunu tamahından edib. Əgər belədirsə, onda bu,
  bəşər tarixində ən dəhşətli əməl idi. Çünki o, Rəbbini otuz gümüşə, yəni
  təxminən 35 manata satıb. <em>Çıxış 21:32</em>-yə görə bu, qula verilən
  dəyər idi.</p>
<p>4) Bəlkə də Yəhuda İsaya nifrət etməyə başlamışdı. O, pis niyyətini
  başqalarından gizlətsə də, İsa onun qəlbini görürdü. Buna görə də Yəhuda
  yeganə çıxış yolunu onun əsl kimliyini bilən Adamı öldürməkdə gördü.</p>
<p>5) Bəlkə də İskaryot ləqəbi yunanca «xəncər daşıyan adam» deməkdir.
  Bu «xəncər daşıyan adam»lar İsrailin azadlığı uğrunda mübarizədə siyasi
  qətllər törətməyə hər zaman hazır olan terrorçu millətçi təşkilatın
  üzvləri idi. Ola bilsin, Yəhuda ilk vaxtlar İsanı millətçi hərəkatı
  qələbəyə aparmağa qadir lider kimi görürdü. Lakin biləndə ki, İsa bu
  yolu inkar edir, Ondan üz çevirdi, məyus olub Ona xəyanət etdi.</p>
<p>6) Amma çox güman, Yəhuda heç vaxt İsanın ölməyini istəmirdi. İsaya
  ona görə xəyanət etdi ki, Onu çevrilişə sövq etsin. Belə olan halda o,
  etdiyi əməlin faciəvi nəticələrini və planının iflasa uğradığını görüb
  peşman oldu və «gedib özünü asdı».</p>
<p>İstənilən halda, Yəhuda bəşəriyyət tarixinə ən bədnam adla daxil
  oldu. İsaya xəyanət edən adam üçün rahatlıq yoxdur.</p>
<p><strong>21-26</strong></p>
<h2 id="həvarinin-inkişafi-həvarilərin-işləri-121-26">HƏVARİNİN İNKİŞAFI
  (Həvarilərin işləri 1:21-26)</h2>
<p>Gəlin həvarilər arasında Yəhudanın yerini tutmaq üçün adamın necə
  seçildiyinə baxaq. Bunun üçün püşk atılması qəribə görünə bilər. Ancaq
  yəhudilər arasında bu, adi hal idi. Məbəddə bütün xidmətlər və vəzifələr
  məhz bu şəkildə müəyyən edilirdi. Namizədlərin adları daşların üzərinə
  yazılıb qaba atılırdı. Qab bir daş çıxana qədər çalxalanırdı; adı həmin
  daşın üstündə olan adam seçilirdi.</p>
<p>Bununla belə, son dərəcə mühüm olan iki həqiqətə diqqət yetirək.</p>
<p>Birincisi, burada deyilir ki, seçiləcək <em>həvari Məsihin
    dirilməsinin şahidi olmalıdır</em>. Məsihçinin əsas fərqi odur ki, o,
  İsa haqqında biliyə malik deyil, İsanı şəxsən tanıyır. İsaya yer üzündə
  yaşayıb ölən, həyatını öyrəndiyimiz və hekayəsini oxuduğumuz bir insan
  kimi baxmaq səhvdir. İsa kitabdakı personaj deyil, O, imanlılar arasında
  yaşayır və əbədi mövcud Olandır. Məsihçi isə o adamdır ki, onun həyatı
  ölülərdən dirilən Rəbbə şəhadət edir və Onu özündə əks etdirir.</p>
<p>Həvari <em>həmişə İsanın yanında olan şəxsdir</em>. Əsl məsihçi hər
  gününü Onunla yaşayır. Məşhur təbliğçilərdən biri haqqında deyirdilər
  ki, o, vəz edərkən kiminsə səsini dinləyirmiş kimi tez-tez susurdu.
  Cerom K.Cerom soyuq havada emalatxanasının qapısını açıq qoyan pinəçinin
  hekayəsini danışırdı. Pinəçidən niyə belə etdiyini soruşanda, o, belə
  cavab vermişdi: «İsa buradan keçsə, içəri girə bilsin». Biz çox vaxt
  özümüzə «İsa burada olsaydı, necə olardı?», «İsa bizim evimizdə və iş
  yerimizdə olsaydı, necə davranardıq?» kimi sual veririk. Anası çox
  qəzəbli olan qız bir dəfə belə demişdi: «Kaş İsa bizim evimizə gələydi
  və həmişə bizimlə qalaydı». Amma məsələ də elə bundadır: İsa
  <em>aramızda yaşayır</em> və əsl məsihçi həmişə Məsihlə birlikdə
  yaşayır.
</p>
<p><em><strong>Əllinci Gün bayramı</strong></em></p>
<p>Əllinci gün bayramında əslində nə baş verdiyini, yəqin ki, heç vaxt
  dəqiq bilməyəcəyik. Bildiyimiz ancaq odur ki, bu, Məsihçi Cəmiyyətinin
  ən böyük günlərindən biridir. Çünki həmin gün Müqəddəs Ruh Məsihçi
  Cəmiyyətinə qeyri-adi şəkildə zahir oldu.</p>
<p>Həvarilərin İşləri kitabı Müqəddəs Ruhun Müjdəsi adlandırırlar. Buna
  görə də ikinci fəsli ətraflı öyrənməyə başlamazdan əvvəl, gəlin
  Həvarilərin İşləri kitabında Müqəddəs Ruh haqqında deyilənlərə
  baxaq.</p>
<p><em><strong>Müqəddəs Ruhun zühur etməsi</strong></em></p>
<p>Əllinci Gün bayramında baş verən hadisələri Müqəddəs Ruhun zühuru
  kimi təqdim etmək yanlışdır. Məsələ ondadır ki, biz Müqəddəs Ruhun məhz
  həmin vaxt yarandığını və ilk dəfə zahir olunduğunu düşünə bilərik.
  Ancaq belə deyil. Allah əzəldən Ata, Oğul və Müqəddəs Ruhdur.
  Həvarilərin İşləri kitabı bunu açıq şəkildə bildirir. Məsələn, Müqəddəs
  Ruh Davudun dili ilə danışırdı (<em>Həvarilərin işləri 1:16</em>).
  Müqəddəs Ruh Yeşaya peyğəmbər vasitəsilə danışırdı (<em>Həvarilərin
    işləri 28:25</em>). Stefan yəhudiləri ittiham edir: «...ata-babanız kimi
  siz də həmişə Müqəddəs Ruhun əleyhinə çıxırsınız» (<em>Həvarilərin
    işləri 7:51</em>). Bu mənada Müqəddəs Ruh hər dövrdə insanlara Öz
  həqiqətini açan Allahdır. Buna baxmayaraq, Əllinci Gün bayramında
  qeyri-adi bir hadisə oldu.</p>
<p><em><strong>Müqəddəs Həvarilərin İşləri kitabında Müqəddəs Ruhun
      fəaliyyəti</strong></em></p>
<p>Bu andan etibarən Müqəddəs Ruh ilk məsihçi cəmiyyətində əsas reallığa
  çevrilir. Birincisi, Müqəddəs Ruh <em>insanları ilhamlandırır və
    istiqamətləndirirdi</em>.</p>
<p>Müqəddəs Ruh Filipə Efiopiyadan olan xədimlə danışsın deyə göstəriş
  verdi (<em>Həvarilərin işləri 8:29</em>), Peteri Kornelinin elçiləri ilə
  görüşə hazırladı (<em>Həvarilərin işləri 10:19</em>), Peterə tərəddüd
  etmədən həmin elçilərlə getməyi əmr etdi (<em>Həvarilərin işləri 11:
    28</em>), Barnaba ilə Paulu ayırmağı əmr etdi ki, onlar gedib Allahın
  Kəlamını təbliğ etsinlər (<em>Həvarilərin işləri 13:2-4</em>),
  Yerusəlimdəki həvari müşavirəsinin qərarına təsir etdi (<em>Həvarilərin
    işləri 15:28</em>), Paulu Asiya, Misiya və Bitinyadan keçirərək Troasa,
  oradan da Avropaya apardı (<em>Həvarilərin işləri 16:6-10</em>), Paula
  Yerusəlimdə onu nələrin gözlədiyini söylədi (<em>Həvarilərin işləri
    20:23</em>). İlk məsihçi cəmiyyəti Müqəddəs Ruh tərəfindən idarə olunan
  cəmiyyət idi.</p>
<p>İkincisi, məsihçi cəmiyyətinin <em>bütün ağsaqqalları Müqəddəs Ruhla
    dolmuşdular</em>. Onların arasından Müqəddəs Ruh və hikmətlə dolu yeddi
  nəfər seçildi (<em>Həvarilərin işləri 6:3</em>). Stefan və Barnaba
  Müqəddəs Ruh və imanla dolu insanlar idilər (<em>Həvarilərin işləri
    7:55; 11:24</em>). Paul Efesdəki ağsaqqallara deyir ki, Müqəddəs Ruh
  onları bütün sürünün qayğısına qalsınlar deyə nəzarətçilər təyin etdi
  (<em>Həvarilərin işləri 20:28</em>).</p>
<p>Bundan əlavə, <em>Müqəddəs Ruh gündəlik cəsarət və güc mənbəyi</em>
  idi. Müqəddəs Ruh şagirdlərin üzərinə enəndə, onlar qüdrət alacaqlar
  (<em>Həvarilərin işləri 1:8</em>). Peterin Ali Şuranın qarşısındakı
  cəsarəti və natiqliyi Müqəddəs Ruhun işinin nəticəsi idi
  (<em>Həvarilərin işləri 4:8-31</em>); Paulun cadugər Elima üzərində
  qazandığı qələbə Müqəddəs Ruhun işinin nəticəsi idi (<em>Həvarilərin
    işləri 13:9</em>). Məsihçilərin təhlükəli vəziyyətlərə tab gətirmək
  cəsarəti, lazım gələndə məsihçi natiqliyi, şəraitdən asılı olmayaraq
  məsihçi sevinci — bütün bunlar Müqəddəs Ruhun İşinin nəticəsidir.</p>
<p>Nəhayət, <em>Həvarilərin işləri 5:32</em>-də «Allahın Özünə itaət
  edənlərə verdiyi Müqəddəs Ruh» haqqında danışılır. Burada mühüm bir
  fikir ifadə olunur ki, insana verilən Müqəddəs Ruhun ölçüsü onun necə
  insan olmasından asılıdır. Başqa sözlə, Allahın iradəsini vicdanla
  yerinə yetirməyə çalışan insan getdikcə daha çox Müqəddəs Ruhun ənamı
  ilə dolacaq.</p>
<p>Həvarilərin işləri kitabının ilk on üç fəslində qırx dəfədən çox
  Müqəddəs Ruhun adı çəkilir. İlk məsihçi cəmiyyəti Müqəddəs Ruhla dolu
  idi, bu da onun gücünün mənbəyi idi.</p>
