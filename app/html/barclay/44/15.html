<h1>15-ci fəsil</h1>
<p><strong>1-5</strong></p>
<h2 id="problem-daha-da-dərinləşir-həvarilərin-işləri-151-5">PROBLEM
  DAHA DA DƏRİNLƏŞİR (Həvarilərin işləri 15:1-5) </h2>
<p>Müjdə yəhudilər və bütpərəstlikdən gələn məsihçilər üçün eyni idi.
  Antakyada baş verən və qardaşların birlik içərisində yaşamasına imkan
  verən tarixi hadisələri bəziləri təsadüf hesab edirdi. Bunu ağlasığmaz
  sayan yəhudilər də var idi. Onlar yəhudilərin seçilmiş xalq kimi xüsusi
  mövqeyə malik olduqlarını unuda bilmirdilər. Onlar qeyri-yəhudiləri
  İmanlı Cəmiyyətinə o şərtlə qəbul etməyə razılaşmışdılar ki, əvvəlcə
  yəhudiliyi qəbul etsinlər. Əgər Yerusəlim qurultayında bu fikir üstünlük
  təşkil etsəydi, məsihçilik yəhudiliyin məzhəblərindən birinə
  çevriləcəkdi. Radikal yəhudilərdən bəziləri Antakyaya gəlib Məsihə yeni
  iman edənləri inandırmağa çalışdılar ki, əgər onlar əvvəlcə yəhudiliyi
  qəbul etməsələr, onların imanının faydası yoxdur. Paul və Barnaba buna
  kəskin şəkildə etiraz etdilər və məsələ dalana dirəndi.</p>
<p>Yalnız bir çıxış yolu qalırdı: Yerusəlimdəki həvarilərə müraciət
  etmək və onlardan problemi həll etmələrini xahiş etmək. Öz fikirlərini
  izah etmək üçün Paul və Barnaba, sadəcə olaraq, baş verən hadisələr
  haqqında məlumat verdilər. Onlar istəyirdilər ki, faktlar öz sözünü
  desin. Lakin Məsihi qəbul edən bəzi fariseylər təkid edirdilər ki, bütün
  məsihçilər sünnət olunsunlar və Musa peyğəmbərin Qanununa ciddi şəkildə
  əməl etsinlər.</p>
<p>Ortaya sadə, lakin əsas sual qoyuldu: Allahın ənamı seçilmiş bəziləri
  üçün nəzərdə tutulub, yoxsa bütün dünya üçün? Əgər bu ənam bizə
  verilibsə, biz onu imtiyaz hesab edə bilərikmi? Yoxsa bu ənam üzərimizə
  xüsusi məsuliyyət qoyur? Bizim üçün bu problem o qədər də kəskin deyil.
  Amma indiki dövrdə də siniflərə, millətlərə, irqlərə bölünmə var.
  İnsanlar arasındakı bu maneələr aradan qaldırılandan sonra biz
  məsihçiliyin əsl ruhunu anlayacağıq.</p>
<p><strong>6-12</strong></p>
<h2 id="peter-öz-arqumentlərini-izah-edir-həvarilərin-işləri-156-12">PETER
  ÖZ ARQUMENTLƏRİNİ İZAH EDİR (Həvarilərin işləri 15:6-12)</h2>
<p>Peter qatı dindar yəhudilərə cavab verərək xatırlatdı ki, Allah on il
  əvvəl Kornelini İmanlı Cəmiyyətinə qəbul etmək məsuliyyətini ona
  tapşırıb. Peterin düzgün iş görməsinin sübutu o idi ki, Allah Məsihçi
  Cəmiyyətinə yönəltdiyi bütpərəstlərə də Öz Müqəddəs Ruhunu vermişdi.
  Qanuna görə onlar natəmiz hesab olunurdu. Allah isə Öz Ruhu ilə onların
  qəlblərini təmizlədi. Axı Qanunun bütün tələblərini yerinə yetirmək və
  bununla da xilası əldə etmək cəhdi uğursuzluğa məhkum idi. Belə olan
  halda, insan hər şeyi itirərdi. Yalnız bir yol qalırdı: imanla Allahın
  lütfünün müftə ənamını qəbul etmək.</p>
<p>Peter birbaşa məsələnin mahiyyətinə vardı. Axı bütün bu mübahisə ən
  vacib prinsipə toxunurdu. İnsan Allahın iltifatını qazana bilərmi? Yoxsa
  acizliyini etiraf edib, Allahın ona bəxş etdiyi mərhəməti imanla qəbul
  etməyə hazır olmalıdır? Mahiyyətcə qatı dindar yəhudilər deyirdilər:
  «Din o deməkdir ki, insan Rəbbin lütfünə Qanuna riayət etməklə layiq
  olur». Peter isə buna belə cavab verdi: «Din — Allahın mərhəmətinə
  tamamilə təslim olmaqdan ibarətdir». Bu fikir əmələ əsaslanan din ilə
  lütfə əsaslanan din arasındakı fərqi ifadə edir. İnsan Allahın ona
  borclu olmadığını dərk etməyənə və Allahın ona verdiyi lütfü qəbul
  etməyənə qədər qəlbinə sülh gəlməyəcək. Məsihçiliyin paradoksu elə
  ondadır ki, qələbəyə gedən yol öz məğlubiyyətini etiraf etməkdən keçir.
  Qüdrətə gedən yol isə öz acizliyini dərk etməkdən keçir.</p>
<p><strong>13-21</strong></p>
<h2 id="yaqubun-rəhbərliyi-həvarilərin-işləri-1513-21">YAQUBUN
  RƏHBƏRLİYİ (Həvarilərin işləri 15:13-21)</h2>
<p>Kənardan belə bir təəssürat yaranır ki, bütpərəstlərin İmanlı
  Cəmiyyətinə qəbul edilməsi məsələsi hələ də həllini tapmayıb. Sonda
  Yaqub danışmağa başladı. O, Yerusəlim imanlı cəmiyyətinin başçısı idi.
  Onun başçılığı heç bir şəkildə formal deyildi. Əksinə, o, görkəmli
  rəhbər kimi tanınırdı. O, İsanın qardaşı idi. İsa Məsih ona xüsusi
  şəkildə görünmüşdü (<em>1Korinflilərə 15:7</em>). O, İmanlı Cəmiyyətinin
  sütunu oldu (<em>Qalatiyalılara 1:19</em>). Deyilənə görə, onun
  dizlərinin dərisi dəvə dərisi kimi sərt idi. Çünki o, dua etmək üçün
  saatlarla diz üstə qalırdı. O, o qədər saleh idi ki, ona Ədalətli Yaqub
  deyirdilər. Bundan əlavə, o özü də Qanuna ciddi əməl edirdi. Bu da vacib
  idi. Əgər belə bir şəxs bütpərəstləri müdafiə etməyə başlasa, məsələ ən
  yaxşı şəkildə həll olunacaqdı. O, belə də etdi: İmanlı Cəmiyyətinə gələn
  yeni şagirdlərə lazımsız maneələr yaratmağın düzgün olmadığını bəyan
  etdi. Hətta bundan sonra da yəhudilərlə qeyri-yəhudilər arasında
  münasibətə dair sual yarandı: Qanuna ciddi riayət edən yəhudi sünnətsiz
  imanlılarla necə ünsiyyət qura bilər? Problemi asanlaşdırmaq üçün Yaqub
  qeyri-yəhudi məsihçilərə təklif etdi ki, müəyyən standartlara riayət
  etsinlər. Onlar bütlərə təqdim olunan qurbanların ətini yeməməlidirlər.
  Erkən məsihçiliyin mühüm problemlərindən biri — bütlərə qurban gətirilən
  ətlə bağlı idi. Paul bu məsələni <em>1Korinflilərə 8-ci və 9-cu</em>
  fəsillərdə ətraflı izah edir. Bütpərəst öz məbədində tanrılara qurban
  təqdim edəndə, çox vaxt ətin yalnız kiçik bir hissəsi qurban
  gətirilirdi. Ətin çox hissəsi dostları ilə məbədə bitişik ərazilərdə,
  bəzən isə evində ziyafət vermək üçün yiyəsinə qaytarılırdı. Ətin qalan
  hissəsini məbədin bütpərəst kahinləri götürür və dükanlarda satdırırdı.
  Heç bir məsihçi bu cür ət yeməklə murdarlana bilməzdi, çünki o, bütə
  təqdim edilən qurban əti idi.</p>
<p>Onlar özlərini əxlaqsızlıqdan uzaq saxlamalı idilər. Artıq deyildiyi
  kimi, qədim dünya üçün ismət məsihçiliklə gələn tamamilə yeni bir
  ləyaqət idi. Natəmiz dünyada məsihçilər pak qalmalı idilər.</p>
<p>Onlar boğularaq öldürülən heyvanların ətini və qanını yeməməli
  idilər. Yəhudi üçün qan — həyat demək idi, həyat isə yalnız Allaha
  məxsusdur. Bununla belə, yəhudilər öz həyat təcrübələrinə əsaslanırdılar
  — qanla birlikdə həyat da gedir. Buna görə də, yəhudilərin istehlak
  etdiyi bütün heyvanlar elə kəsilirdi ki, qanı tamamilə axıb getsin.
  Bütpərəstlərin kəsilmiş heyvanların qanını axıtmaması yəhudilərə iyrənc
  görünürdü. Onlara görə mal-qaranı boğaraq kəsmək də eyni dərəcədə iyrənc
  hesab olunurdu. Beləliklə, bütpərəstlikdən gələn məsihçilər yəhudi
  qaydaları ilə kəsilmiş əti yeməyə başladılar.</p>
<p>Əgər bu sadə tələblərə əməl edilməsəydi, yəhudilərlə qeyri-yəhudilər
  arasında ünsiyyət qeyri-mümkün olardı; onların bu qaydalara riayət
  etmələri ünsiyyət üçün son maneəni aradan qaldırdı. İmanlı Cəmiyyətində
  belə bir prinsip qoyuldu ki, yəhudilər və qeyri-yəhudi möminlər Allah
  qarşısında eynidir.</p>
<p><strong>22-35</strong></p>
<h2 id="qərarin-qəbul-edilməsi-həvarilərin-işləri-1522-35">QƏRARIN QƏBUL
  EDİLMƏSİ (Həvarilərin işləri 15:22-35)</h2>
<p>Bu mühüm qərarı qəbul edərkən İmanlı Cəmiyyəti effektiv və taktiki
  hərəkət etdi. Qurultayda qəbul edilən bütün müddəalar qələmə alındı.
  Lakin bu qərar Antakyada olan məsihçilərə adi bir qasid tərəfindən
  göndərilmədi: Barnaba və Paul ilə birlikdə Antakyaya gedən Yəhuda və
  Sila vasitəsilə çatdırıldı. Əgər Paul və Barnaba tək gəlsəydilər,
  onların rəqibləri qərarın doğruluğuna şübhə edə bilərdilər:</p>
<p>Yəhuda və Sila qurultayda qəbul edilən qərarın doğruluğunun rəsmi
  elçiləri və qarantları idi. İmanlı Cəmiyyəti həm insanları, həm də
  qərarı göndərərək müdrikcəsinə hərəkət etdi. Erkən məsihçi
  müəlliflərindən biri yazırdı ki, o oxuduğu hər şeydən daha çox canlı
  şahidlərə üstünlük verib. Axı göndərilən məktub rəsmi səslənə bilərdi.
  Yəhuda və Sila isə ona heç bir məktubun qata bilməyəcəyi isti dostluq
  münasibəti gətirdilər. İnsanlar məktub yazmaq əvəzinə bir-biriləri ilə
  daha çox ünsiyyət qursaydılar, əksər problemlərdən qurtulardılar.</p>
<p><strong>36-41</strong></p>
<h2 id="paul-yenidən-yola-çixir-həvarilərin-işləri-1536-41">PAUL YENİDƏN
  YOLA ÇIXIR (Həvarilərin işləri 15:36-41)</h2>
<p>Paul anadangəlmə macəra axtaran adam idi və heç vaxt bir yerdə uzun
  müddət qala bilmirdi. O, yenidən yola düşmək qərarına gəldi. Lakin
  səfərə hazırlıq faciəvi ayrılma ilə başa çatdı. Barnaba Mark kimi
  tanınan Yəhyanı özü ilə aparmaq istəyirdi. Paul isə bir dəfə Pamfiliyada
  özünü etibarsız xidmətçi kimi göstərən adamla iş görmək istəmirdi.
  Aralarındakı fikir ayrılığı o qədər kəskin oldu ki, onlar ayrılmalı
  oldular və bir daha bir araya gəlmədilər. Burada Barnabanın, yoxsa
  Paulun haqlı olduğunu söyləmək çətindir. Ancaq bir şey aydındır: Mark
  Barnaba kimi bir dostu olduğuna görə çox şanslı idi. Daha sonra,
  bildiyimiz kimi, Mark yenidən nüfuzunu bərpa edir. Ola bilsin, ona
  nüfuzunu bərpa etməyə və keçmiş səhvlərini düzəltməyə Barnabanın
  dostluğu kömək edib. Sənə inanan birinin olması çox gözəldir. Barnaba
  Marka inanırdı və nəticədə Mark onun etibarını doğrultdu.</p>
<p><em><strong>İkinci missioner səyahəti</strong></em></p>
<p>Paulun üç il davam edən ikinci missioner səyahəti haqqında məlumat
  <em>Həvarilərin işləri 15:36-18:23-</em>də təsvir edilmişdir. Səyahət
  Antakyadan başladı, Paul əvvəlcə Suriya və Kilikiyadakı imanlı
  cəmiyyətlərini ziyarət etdi. Bundan sonra o, Derbe, Listra, Konya və
  Pisidiyada olan Antakyadakı imanlı cəmiyyətlərini ziyarət etdi. Sonra
  elə bir vaxt gəlib çatdı ki, o, hara gedəcəyini bilmədi. Bu
  qeyri-müəyyənlik dövrü Troasdakı bir görüntü ilə başa çatdı. Paul
  Troasdan Neapolisə, Frakiya, oradan da Filipiyə getdi. Filipidən sonra
  Salonikə və Veriyaya getdi. Oradan Afinaya, daha sonra isə Korinfə
  getdi. Korinfdə təxminən on səkkiz ay qaldı. Korinfdən Efes vasitəsilə
  Yerusəlimə getdi və nəhayət, Antakyaya qayıtdı. Paulun ikinci missioner
  səyahəti Allahın izzəti naminə irəliyə doğru atılan mühüm addım idi.
  Çünki məsihçilik Kiçik Asiyanın sərhədlərini keçərək Avropaya
  çatmışdı.
</p>
