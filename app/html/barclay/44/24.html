<h1>24-cü fəsil</h1>
<p><strong>1-9</strong></p>
<h2 id="yaltaq-çixiş-və-yalan-ittiham-həvarilərin-işləri-241-9">YALTAQ
  ÇIXIŞ VƏ YALAN İTTİHAM (Həvarilərin işləri 24:1-9)</h2>
<p>Vəkil Tertul çıxışına iyrənc yaltaqlıqla başladı. O da, Feliks də hər
  sözün yalan olduğunu bilirdi. O, yəhudilərin Paulu həbs etdiyini iddia
  edərək yalan danışmağa davam edirdi. Məbədin həyətində baş verənlər
  həbsdən çox məhkəməsiz cəzalandırmaya oxşayırdı. Onun Paula qarşı irəli
  sürdüyü ittiham bir qədər təhrif olunmuşdu və üç hissədən ibarət
  idi:</p>
<p>1) Paul cəmiyyət üçün bəla və üsyanın təhrikçisi idi. Yəni yəhudilər
  Paulu əhalidə daim üsyan alovu yandıracaq üsyançılardan biri hesab
  edirdilər. Tertul yaxşı bilirdi ki, səbirli romalılar heç vaxt xalq
  iğtişaşlarına dözməzlər. Çünki istənilən qığılcımdan alov yaranardı.
  Tertul bu ittihamın nəinki yalan olduğunu, həm də təsirli olduğunu
  bilirdi.</p>
<p>2) Paul Nəziri bidətinin rəhbəri idi. Bununla onu məsihçi hərəkatı
  ilə eyniləşdirirdilər. Romalılar isə yalançı məsihlərin hansı
  iğtişaşlara səbəb ola biləcəyini yaxşı başa düşürdülər. Belə iğtişaşlar
  yalnız qanlı döyüşlərlə yatırılırdı. Roma belə bir ittihama laqeyd
  yanaşa bilməzdi. Tertul bunun da yalan olduğunu bilirdi. Onu da bilirdi
  ki, bu, ciddi ittihamdır.</p>
<p>3) Paul Məbədi murdarladı. Kahinlər həmişə fatehlərlə əməkdaşlıq
  etməyə can atan sadukeylər idi. Məbədi murdarlamaq — kahinlərin hüquq və
  qanunlarını pozmaq demək idi. Tertul ümid edirdi ki, romalılar Roma
  partiyasının tərəfini tutacaqlar. Tertulun irəli sürdüyü ittiham yarı
  həqiqətlə təhrif olunmuş faktların təhlükəli qarışığı idi.</p>
<p><strong>10-21</strong></p>
<h2 id="paulun-müdafiəsi-həvarilərin-işləri-2410-21">PAULUN MÜDAFİƏSİ
  (Həvarilərin işləri 24:10-21)</h2>
<p>«Asiya vilayətindən bəzi Yəhudilər orada idi…» ifadəsində Paulun
  cümlələrinin qrammatik quruluşu bir qədər pozulur. O, bir şey haqqında
  danışmağa başlayır, sonra cümlənin ortasında başqa fikrə keçir. Cümlənin
  bu uyğunsuzluğu Paulun həyəcanından və vəziyyətinin gərginliyindən xəbər
  verir. Paul özünü vicdanı təmiz olan bir insan kimi müdafiə edir: o,
  sadəcə olaraq, faktları bəyan edir. Burada faciəli olan odur ki, Paul
  başqa imanlı cəmiyyətlərdən sıxıntı çəkən Yerusəlim cəmiyyətində ianələr
  gətirdiyi və yəhudi qanununun qaydalarını hərtərəfli yerinə yetirdiyi
  bir vaxtda həbs edilmişdi. Paulun böyüklüyü ondan ibarətdir ki, onun
  müdafiə nitqində güc, bəzən də qəzəb hiss olunur. Lakin o, heç vaxt
  özünə qarşı mərhəmət və ya acıma hissi ummurdu. Halbuki saf niyyəti
  təhrif olunmuş bir insan üçün bu hisslər təbiidir.</p>
<p><strong>22-27</strong></p>
<h2 id="ləyaqətsiz-hökmdarla-səmimi-söhbət-həvarilərin-işləri-2422-27">LƏYAQƏTSİZ
  HÖKMDARLA SƏMİMİ SÖHBƏT (Həvarilərin işləri 24:22-27)</h2>
<p>Feliks Paul ilə bir qədər yumşaq davranırdı, lakin Paulun bəzi
  nəsihətləri onu dəhşətə gətirirdi: onun arvadı Drusilla Birinci Hirod
  Aqrippanın qızı idi. O, əvvəllər Emesalı padşahı Azizin arvadı idi.
  Lakin Feliks Atom adlı sehrbazın köməyi ilə onu yoldan çıxardı və
  Azizdən ayrılıb onunla evlənməsinə razı saldı. Bu səbəbdən Paulun onu
  Allahın yüksək standartları ilə tanış edəndə onun qorxması təəccüblü
  deyildi.</p>
<p>Paul iki il həbsdə qaldı. Bu müddət ərzində Feliks həddini çox
  aşdığından onu geri çağırdılar. Qeysəriyyənin yəhudi və ya yunan şəhəri
  olması ilə bağlı uzun müddət davam edən mübahisə var idi. Buna görə
  yəhudilər və yunanlar daim toqquşurdular. Kütləvi zorakılıq
  partlayışlarından birində yəhudilər qalib gəldi, lakin Feliks yunanlara
  kömək etmək üçün qoşunlarını göndərdi. Bu zaman minlərlə yəhudi
  öldürüldü, qoşunlar Feliksin razılığı və təşviqi ilə varlı yəhudilərin
  evlərini qarət etdilər.</p>
<p>Yəhudilər də öz hüquqlarından istifadə edərək Feliksdən Roma
  hökumətinə şikayət etdilər. Məhz buna görə Feliks vəzifəsini itirməmək
  üçün Paulu həbsdə saxladı, baxmayaraq ki, o, Paulun azad edilməli
  olduğuna əmin idi. Bununla o, yəhudiləri bir növ razı salmaq istəyirdi.
  Amma heç bir faydası olmadı. O, hökmdar vəzifəsindən uzaqlaşdırıldı və
  yalnız qardaşı Pallusun müdafiəsi onu edamdan xilas etdi.</p>
