<h1>16-cı fəsil</h1>
<p><strong>1-2</strong></p>
<h2 id="tövsiyə-məktubu-romalılara-161-2">TÖVSİYƏ MƏKTUBU (Romalılara
16:1-2)</h2>
<p>Bir şəxs işə girəndə onu yaxşı tanıyan, xarakterini və
qabiliyyətlərini qiymətləndirə bilən başqa birindən tövsiyə məktubu
almaq üçün müraciət edir. Başqa şəhərdə yaşamağa gedəndə də, həmin
şəhərdəki insanları tanıyan adamın tövsiyə məktubunu özü ilə aparır.
Belə məktublar qədim dövrlərdə xüsusilə xarakterik idi. Onlar
<em>syustatikayi epistol</em>, tərif və ya tövsiyə məktubları kimi
tanınırdı. Papirus üzərində yazılmış və Misir səhrasında tapılan
qalıqlardan yenidən bərpa olunmuş bir çox belə məktublar bu günə qədər
gəlib çatmışdır. Məsələn, Misirdə zeytun yetişdirən Mistarion adlı şəxs
xidmətçisini baş kahin Stotoetisin yanına göndərir və ona aşağıdakı
məzmunda bir tövsiyə məktubu verir:</p>
<blockquote>
<p>«Mən Mistarion sevimli Stotoetisə salam göndərirəm. Mən zeytunlarım
üçün nizə almaq məqsədilə Blastusu yanına göndərirəm. Amma çalış onu
saxlama. Bilirsən ki, o mənə hər an lazımdır.</p>
<p>Adanın baş kahini Stotoetisə».</p>
</blockquote>
<p>Həmin tövsiyə məktubu ağasının adından gedən Blastusu təqdim edir.
Beləcə Paul da Romadakı imanlı cəmiyyəti üçün Fibi bacını təqdim edir.
Fibi Korinf limanlarından biri olan Kenxreya kəndindən idi. Paul bəzən
onu <em>cəmiyyətin xidmətçisi</em> adlandırır. Lakin çox güman, o,
imanlı cəmiyyətində bu rəsmi vəzifəni tutmamışdır. İmanlı Cəmiyyətinin
tarixində elə bir dövr olmayıb ki, qadınların fəaliyyəti xüsusi yer
tutmasın. Bu, erkən məsihçilik dövründə xüsusilə nəzərə çarpırdı.
Tamamilə suya batırılaraq vəftiz olunmaqda, xəstələri ziyarət etməkdə,
kasıblara yemək paylamaqda qadınlar imanlı cəmiyyətinin fəaliyyətində
mühüm rol oynasalar da, orada heç bir rəsmi mövqe tutmurdular.</p>
<p>Paul əvvəlcədən Fibi bacı üçün səmimi qarşılanma hazırlayır. O,
Romadakı məsihçilərdən Allaha həsr olunmuş insanların bir-birini qəbul
etməli olduğu kimi, Fibini də Rəbb naminə qəbul etmələrini xahiş edir.
Məsihin ailəsində heç kim özünü qərib hiss etməməlidir. Məsihdəki
qardaşlar arasında rəsmi təqdimə də ehtiyac yoxdur. Çünki onlar bir
Atanın oğulları və qızlarıdır, buna görə də hamısı bacı-qardaşlardır.
Buna baxmayaraq, bütün imanlı cəmiyyətləri Məsihdəki insanları və
qardaşları lazım olduğu kimi qəbul etmir. Elə də olur ki, imanlı
cəmiyyətlər, xüsusən də kilsə təşkilatları yad adamı qəbul etməkdə
maraqlı olmayan qapalı birliklərə çevrilir. Paulun məsləhəti bu gün də
əhəmiyyətlidir: əgər aramızda bir qərib peyda olarsa, onu özünü Allaha
həsr olunmuş insanların bir-birini qəbul etməli olduğu kimi qəbul
edək.</p>
<p><strong>3-4</strong></p>
<h2 id="ev-toplantisi-romalılara-163-4">EV TOPLANTISI (Romalılara
16:3-4)</h2>
<p>Əhdi-Cədiddə Priskila və Akila qədər məşhur evli cütlük yoxdur. Bəzən
Priskilanı Priska da adlandırırlar. Priskila Priska adının kiçildilmiş
və əzizləmə formasıdır. Gəlin əvvəlcə onların həyatından bizə məlum olan
faktlara nəzər salaq.</p>
<p>Onlar ilk dəfə <em>Həvarilərin işləri kitabı 18:2</em>-də xatırlanır.
Oradan məlum olur ki, onlar əvvəllər Romada yaşamışlar. Bizim eranın
52-ci ilində imperator Klavdi yəhudiləri qovmaq haqqında fərman
vermişdi. Antisemitizm yeni bir fenomen deyil. Müasir dövrdə olduğu
kimi, yəhudilərə qədim dövrdə də nifrət edilirdi.</p>
<p>Romadan qovulan Priskila və Akila Korinfdə məskunlaşmışdılar. Onlar
da Paul kimi sənətkar idilər və çadır düzəldirdilər. Buna görə Paul
onlarda qalırdı. Paul Korinfdən çıxıb Efesə gedəndə, Akila və Priskila
da onunla birlikdə Efesdə yerləşdilər (<em>Həvarilərin işləri
18:18</em>).</p>
<p>Artıq Akila və Priskila ilə əlaqəli ilk hadisə çox xarakterik idi.
Efesə gözəl danışıq qabiliyyəti olan bilikli Apollo gəldi. Lakin Apollo
yalnız Rəbbin yolunun əsaslarını öyrənmişdi və məsihçi inancının
mənasını hələ tam bilmirdi. Buna görə də Akila və Priskila onu evlərinə
qəbul etdilər, onunla dostlaşdılar və Rəbbin yolunu ona izah etdilər
(<em>Həvarilərin işləri 18:24-26</em>). Akila və Priskila ilk gündən
özlərini açıq ürəkli və açıq qapılı insanlar kimi təqdim etdilər.</p>
<p>Biz onlar haqqında bir daha oxuyanda, onlar hələ də Efesdə idilər.
Paul Efesdən Korinflilərə birinci məktubunu yazanda, orada olan Akila və
Priskiladan, eləcə də onların ev toplantısından salamlar çatdırır
(<em>1Korinflilərə 16:19</em>). Onda hələ kilsə binaları yox idi.
Priskila və Akilanın evi məsihçilərin görüş yeri kimi xidmət edirdi.</p>
<p>Biz onlar haqqında növbəti dəfə oxuyanda, onlar artıq Romada idilər.
İmperator Klavdinin yəhudiləri Romadan qovmaq fərmanı artıq icra
olunmurdu. Təbii ki, bir çox digər yəhudilər kimi, Akila və Priskila da
Romaya — öz əvvəlki yerlərinə və sənətlərinə qayıtdılar. Bildiyimizə
görə, onlar xidmətlərini davam etdirdilər, yəni onların evi yenə
məsihçilərin görüş yeri idi.</p>
<p>Sonuncu dəfə onlar haqqında <em>2Timoteyə 4:19</em>-da oxuyuruq və
yenə Efesdə yaşadıqlarını görürük. Paulun son məktublarından birində biz
onunla birlikdə bir çox çətinliklərin öhdəsindən gələn bu cütlüyə
salamlar göndərdiyini görürük.</p>
<p>Priskila və Akila qəribə köçəri həyat tərzi keçirirdilər. Akila özü
Kiçik Asiyanın Pontu şəhərindən idi (<em>Həvarilərin işləri 18:2</em>).
Onlar əvvəlcə Romada, sonra Korinfdə, Efesdə, sonra yenidən Romada və
yenidən Efesdə yaşadılar. Amma harada yaşamalarından asılı olmayaraq,
onların evi həmişə məsihçilərin toplantı yeri, məsihçi qardaşlığının
mərkəzi idi. Hər ev toplantı yeri, yəni İsa Məsihin məskunlaşacağı yer
olmalıdır. Harada olmasından asılı olmayaraq, Priskila və Akilanın evi
dostluq, qardaşlıq və məhəbbət saçırdı. Qərib bir adam yad bir şəhərə,
yad ölkəyə gələndə, onun üçün ən dəyərli şey yanına gedəcək tanışların
olmasıdır. Belə bir yer tənhalığı aradan qaldırır və adamı vəsvəsələrdən
qoruyur. Bəzən biz ev haqqında başımızı soxacağımız, qapıları
bağlayacağımız və dünyadan gizlənə biləcəyimiz bir yer kimi düşünürük.
Lakin ev əslində açıq qapıları olan bir yer olmalıdır. Açıq qapılar,
səxavətli əl və sevən ürək — budur, məsihçi həyatının əsas
əlamətləri.</p>
<p>Priskila və Akila haqqında bütün bunlar etibarlı məlumatlardır. Lakin
güman etmək olar ki, onların təsiri bununla da yekunlaşmırdı. Müqəddəs
Priska kilsəsi hələ də Romada Aventin təpəsində dayanır. Priskilanın
qəbiristanlığı deyilən bir yer də var. Bu qəbiristanlıq qədim Roma
Akvili ailəsinin dəfn yeridir. Orada 91-ci ildə Roma konsulu olan
Akilius Glabrio dəfn edilmişdir. Bu, romalının ala biləcəyi ən böyük
vəzifə idi. Onun məsihçi kimi şəhid olması ehtimalı yüksəkdir. Yəqin ki,
o, Məsihi qəbul edən və imanına görə şəhid olan Romanın ilk
aristokratlarından və zadəganlarından biri idi. İnsanlar Roma
İmperiyasında azadlıq əldə edəndə, adətən, onlar məşhur bir ailənin
soyadını öz adları kimi qəbul edirdilər. Akiliev soyadında ən tipik
qadın adı Priska idi. Akilius adı isə Akila ilə çox oxşardır. Budur,
qarşımızda iki maraqlı ehtimal yaranır:</p>
<p>1) Ola bilsin, Akila və Priskila bir vaxtlar qul olub, sonradan
azadlıq almışdılar. Yəni Akiliyev ailəsinin azad olmuş qullarından biri
idi. Ola bilsin, onlar Akiliyev ailəsinə məsihçiliyin toxumlarını o
qədər dərindən səpmişdilər ki, bu ailənin üzvlərindən olan Akilius
Glabrio nəinki Roma konsulu, həm də məsihçi olub.</p>
<p>2) Amma başqa bir ehtimal da təsəvvür etmək olar. Qəribədir ki,
Əhdi-Cədiddə Akila və Priskila adlarının qeyd edildiyi altı halın
dördündə Priskilanın adı ərinin adından əvvəl gəlir. Halbuki ərin adı
adət üzrə birinci olmalı idi. Ola bilsin, Priskila, ümumiyyətlə, qul
deyil, xanım idi, Akiliyevlər ailəsində doğulmuşdu. Yəqin ki, məsihçi
toplantılarının birində bu aristokrat xanım çadır tikən təvazökar yəhudi
sənətkarı ilə tanış olub və onlar bir-birlərinə aşiq olublar. Ola
bilsin, məsihçilik irqi və sinfi maneələri, imkan və mənşə baryerlərini
qırmışdı. Beləliklə, Roma aristokratı və yəhudi sənətkarı Məsihə xidmət
etmək üçün məsihçi məhəbbətində əbədi birləşmişdilər.</p>
<p>Bunlar sadəcə heç vaxt tam əmin ola bilməyəcəyimiz fərziyyələrdir.
Lakin bir şeyə əminik ki, Korinfdə, Efesdə və Romada bir çox insan
Priskila və Akila, eləcə də onların ev toplantıları sayəsində canlarının
xilasına nail olmuşdular.</p>
<p><strong>5-11</strong></p>
<h2 id="hər-kəs-üçün-tərif-sözü-romalılara-165-11">HƏR KƏS ÜÇÜN TƏRİF
SÖZÜ (Romalılara 16:5-11)</h2>
<p>Şübhəsiz ki, bu adların hər birinin arxasında qəhrəman məsihçi
hekayəsi olan bir həyat dayanır. Biz bu insanların heç birinin həyatı
ilə tanış olmasaq da, bəzilərini özlüyümüzdə təsəvvür edə bilərik. Bu
fəsildə iyirmi dörd ad çəkilir və iki maraqlı nəticə çıxarmaq olar.</p>
<p>1) İyirmi dörd addan altısı qadın adıdır. Bunu yadda saxlamaq
lazımdır, çünki Paul tez-tez imanlı cəmiyyətində qadınların mövqeyini
aşağılamaqda günahlandırılır. Əgər biz Paulun bu məsələ ilə bağlı
fikirlərini bilmək istəyiriksə, o zaman onun imanlı cəmiyyətində
qadınların gördüyü işləri necə yüksək qiymətləndirdiyini göstərən buna
bənzər hissəni oxumaq yerinə düşər.</p>
<p>2) Bu hissədə sadalanan iyirmi dörd addan on üçünə Romadakı imperator
sarayı ilə bağlı sənədlərdə və qeydlərdə rast gəlinir. Bu adların çoxu
tipik olsa da, düşündürücüdür. <em>Filipililərə 4:22</em>-də Paul
«qeysərin sarayında işləyən» möminlərdən danışır. Çox güman, onların
əksəriyyəti qul idi. Lakin bununla belə, məsihçiliyin erkən mərhələdə
imperator sarayına nüfuz etməsi maraqla qarşılanır.</p>
<p>Andronikos və Yuniya cütlüyü maraq yaradır. Yuniya, çox güman, qadın
adıdır. Bu o deməkdir ki, erkən məsihçilik dövründə qadın həvari kimi
tanınırdı. Həmin dövrdə İsa Məsih haqqında Xoş Xəbəri dünyaya yaymaq
üçün göndərilən insanlara həvari deyilirdi. Paul deyir ki, Andronikos və
Yuniya Məsihi ondan əvvəl qəbul etmişdilər. Bu o deməkdir ki, onlar hələ
Stefanın dövründə Məsihə iman etmişdilər. Onlar, çox güman,
Yerusəlimdəki ilk məsihçi cəmiyyəti ilə əlaqədə idilər.</p>
<p>Ampliyat adı ilə bağlı maraqlı bir hekayə var. Bu adi qul adıdır.
Qədim məsihçi katakombalarından biri olan Domitsilla qəbiristanlığında
Ampliyat adını daşıyan bəzəkli məqbərə var. Qəbrin üzərində oyulmuş
dekorativ hərflərlə Ampliyat adı yazılıb. Qəbrin üzərində yalnız bir
adın həkk olunması (Roma vətəndaşının üç adı olurdu: ad, ləqəb və soyad)
Ampliyatın qul olduğunu göstərir. Lakin bəzədilmiş türbə və dekorativ
yazı onun imanlı cəmiyyətində yüksək vəzifə tutduğunu göstərir. Bu da
onu təsdiq edir ki, erkən məsihçilikdə sinfi təbəqə fərqi o qədər aradan
qaldırılmışdı ki, qul imanlı cəmiyyətinin ağsaqqalı ola bilərdi. Sosial
fərqlər buna mane olmurdu. Paulun Məktubunda adını çəkdiyi Ampliyat ilə
Domitsilla qəbiristanlığında dəfn edilən Ampliyatın eyni adam
olub-olmadığı bilinmir. Amma mümkün olmaq ehtimalı yüksəkdir.</p>
<p>«Aristobulun ailəsindən olanlara» ifadəsinin arxasında da bir hekayə
dayana bilər. Romada «ailə» dedikdə təkcə ailə üzvləri və yaxın qohumlar
deyil, qulluqçular da nəzərdə tutulurdu. Uzun illər əvvəl Romada Böyük
Hirodun Aristobulus adlı nəvəsi yaşamışdır. O, Hirodun böyük mülkündən
heç nə miras almadan, adi bir adam kimi yaşayırdı. Lakin o, imperator
Klavdinin yaxın dostu idi. Aristobulun ölümündən sonra onun qulluqçuları
qanuni olaraq imperatorun mülkü oldular. Amma onlar «<em>Aristobulun
ailəsi</em>» kimi tanınan xüsusi qrup yaratdılar. Buna görə də, bu ifadə
bir vaxtlar Böyük Hirodun nəvəsi Aristobula məxsus olan, sonradan isə
imperatorun himayəsinə keçən yəhudi qullar üçün işlədilə bilər. Həmin
ifadədən əvvəl və sonra duran iki adı nəzərə alsaq, bu amil daha
inandırıcı səslənir. Apellis yəhudi adı — Abelin yunan analoqu ola
bilər. Hirodion adı isə Böyük Hirodun soyadı ilə əlaqəsi olan şəxsə daha
uyğundur.</p>
<p>«Narkisin ailəsindən» ifadəsinin arxasında başqa bir maraqlı hekayə
dura bilər. Narkis o dövrdə adi bir ad idi. Lakin o dövrdə bütün
Narkislərin ən məşhuru, pis ad çıxaran imperator Klavdinin azad etdiyi
katibi idi. Deyilənə görə, o, təxminən doqquz milyon manat sərvət
qazanmışdı. Narkisin gücü onda idi ki, imperator Klavdiyə ünvanlanan
bütün məlumatlar onun əlindən keçirdi. O istəməsəydi imperatora heç nə
çatdırılmırdı. O, xahişlərinin imperatora çatmasını istəyən insanlardan
külli miqdarda rüşvət alaraq sərvət qazanmışdı. Klavdi öldürüləndən və
Neron taxta çıxandan sonra, Narkis bir müddət sağ qaldı. Lakin sonra onu
intihar etməyə vadar etdilər. Bu zaman onun bütün var-dövləti, «ailəsi»,
xidmətçiləri imperator Neronun mülkü oldu. Çox güman ki, burada da onun
keçmiş qullarının adı çəkilir. Əgər adı çəkilən Aristobul, həqiqətən də,
Böyük Hirodun nəvəsi idisə və Narkis imperator Klavdinin katibi idisə,
bu o deməkdir ki, o dövrdə imperator sarayında çoxlu qullar Məsihi qəbul
etmişdilər. Məsihçiliyin təsiri artıq imperiyanın ən yüksək təbəqələrinə
gedib çatmışdır.</p>
<p><strong>12-16</strong></p>
<h2 id="gizli-qəhrəmanliq-hekayələri-romalılara-1612-16">GİZLİ
QƏHRƏMANLIQ HEKAYƏLƏRİ (Romalılara 16:12-16)</h2>
<p>Şübhəsiz ki, hər bir adın arxasında qəhrəmanlıq hekayəsi gizlənir.
Amma biz onlardan yalnız bir neçəsini araşdıra bilərik.</p>
<p>1) Paul, çox güman, əkiz bacılar olan Trifena və Trifosaya salamını
təbəssümlə çatdırır. Sanki onlar ayrı-ayrı ailələrdəndir. Bu salamlar
siyahısında Paul üç dəfə «Rəbbin xidmətində zəhmət çəkmiş» kimi tərcümə
olunan yunan sözündən istifadə edir. O, bu sözü <em>6-cı ayədə</em>
Məryəm, <em>12-ci ayədə</em> isə Trifena, Trifosa və Persis üçün
istifadə edir. Paul burada «<em>əldən düşənə qədər işləmək</em>»
mənasını verən <em>kopian</em> felindən istifadə edir. Beləcə Paul
Trifena və Trifosun Rəbb üçün nə qədər zəhmət çəkdiyini vurğulayır.
Lakin maraqlısı budur ki, Trifena və Trifos adları tərcümədə müvafiq
olaraq <em>incə</em> və <em>zərif</em> deməkdir. Paul sanki belə demək
istəyirdi: «Sizi incə və zərif adlandırmaq olar, amma adlarınızın əksinə
olaraq, Rəbdən ötrü pəhləvan kimi xidmət edirsiniz». Bu salamını
göndərərkən Paulun təbəssümünü təsəvvür etmək çətin deyil.</p>
<p>2) Əhdi-Cədidin naməlum mühüm hekayələrindən biri Rufus və onun
anasının adı ilə bağlıdır. Rufusun anası eyni zamanda Paula da analıq
etmişdi. Görünür, Rufus Roma imanlı cəmiyyətində müqəddəsliyi ilə ad
çıxaran ən ağıllı üzvlərindən biridir. Bu da aydındır ki, Paul ona olan
xeyirxahlığına görə Rufusun anasına özünü borclu bilirdi. Görəsən, Rufus
kim idi? Gəlin <em>Mark 15:21</em>-ə nəzər salaq. Orada Məsihin
çarmıxını Qolqotaya qədər daşıyan Kirenalı Şimon haqqında oxuyuruq.
Həmin mətndə deyilir ki, o, <em>İsgəndər və Rufusun atası</em> idi. Əgər
insanı oğullarına görə tanıyırlarsa, bu o deməkdir ki, həmin insan özü
tanınmasa da, oğulları yaxşı tanınır. Mark Müjdəsini hansı imanlı
cəmiyyəti üçün yazmışdı? O, Müjdəsini Roma cəmiyyəti üçün yazmışdı və
onun orada tanıdıqları İsgəndər və Rufus idi. Deməli, biz burada İsanın
Çarmıxını daşıyan Şimonun oğlu ilə qarşılaşırıq.</p>
<p>O gün Şimon üçün dəhşətli gün idi. O, Şimali Afrikadakı uzaq
Kirenadan olan yəhudi idi. Şübhəsiz ki, o, Yerusəlimdə bir dəfə də olsun
Pasxa bayramını qeyd etmək üçün bütün ömrü boyu pul toplamışdı. O, həmin
gün böyük sevinc hissi ilə şəhərə daxil olarkən, qəflətən Roma əsgəri
nizəsinin sapı ilə onun çiyninə vurdu və onu cinayətkarın çarmıxını
daşımağa məcbur etdi. Görün indi o necə qəzəbli idi! Bu alçaltma ona
necə bir qəzəb gətirmişdi! Məgər Kirenadan uzaq yolu bunun üçün
gəlmişdi? O, uzaq yolu Pasxanın möhtəşəmliyini dadmaq üçün qət etmişdi,
amma əvəzində belə bir dəhşətli alçaltma ilə üz-üzə qalmışdı! Çox güman,
o, Qolqotaya çatan kimi çarmıxı atıb ikrah hissi ilə oradan
uzaqlaşacağını düşünürdü.</p>
<p>Ancaq gözlənilməz bir şey baş verdi. Görünür, Qolqotaya gedən yolda
Şimon yanında addımlayan İsanın necə alçaldıldığını görüb təsirlənmişdi.
O, yəqin ki, qalıb izləmək qərarına gəlmişdi. Budur, Çarmıxda əzab çəkən
Şəxs əbədi olaraq Şimonu Özünə bağladı. Qolqotaya gedən yolda təsadüfi
görüş Şimonun həyatını kökündən dəyişdi. O, yəhudilərin Pasxa bayramını
qeyd etmək üçün Yerusəlimə gəlmişdi, amma Yerusəlimi Məsihin xidmətçisi
kimi tərk etdi. Evə qayıdanda, görünür, həyat yoldaşına və oğullarına
şahidi olduqlarını və yaşadıqlarını danışmışdı.</p>
<p>Belə təxminlər ortaya çıxır: Antakyaya ilk gələn <em>Kiprli və
Kirenalılar</em> bütpərəstlərə Müjdəni təbliğ etdilər (<em>Həvarilərin
işləri 11:20</em>). Şimon da bu Kirenalılar arasında idimi? Bəlkə Rufus
da onlarla idi? Məsihçiliyi bütün dünyaya yaymaq yolunda ilk addımı
onlarmı atdılar? Bəlkə onlar məsihçi cəmiyyətinə yəhudiliklə bağlarını
qırmaqda kömək ediblər? Ola bilərmi ki, bu gün biz məsihçi imanımızı
Kirenalı bir adamın Qolqotaya gedən yolda çarmıx daşımağa məcbur olduğu
o qəribə hadisəyə borcluyuq?</p>
<p>Gəlin Efesə, izdiham Paulu öldürmək istəyəndə efesli Artemidanın
xidmətçiləri tərəfindən qaldırılan üsyana nəzər salaq. Camaatın
qarşısına kim çıxıb danışdı? İsgəndər adlı bir adam (<em>Həvarilərin
işləri 19:33</em>). O, Paul ilə birlikdə təhlükəyə sinə gərən başqa bir
imanlı qardaş ola bilərdimi? Anaları isə Paulun çətin anında ona kömək
edib təsəlli verdi, məhəbbət göstərdi. Halbuki öz ailəsi məsihçi
olduqdan sonra ondan imtina etmişdi. Bunlar bizim təxminlərimizdir,
çünki İsgəndər və Rufus geniş yayılmış adlar idi. Amma yenə də olma
ehtimalı böyükdür. İstənilən halda, bütün bunlar Qolqotaya gedən yolda
həmin «təsadüfi» görüşün heyrətamiz nəticəsi ola bilər.</p>
<p>3) Arxasında daha heyrətamiz bir hekayənin ola biləcəyi başqa bir ad
var — o, Nereydir. 95-ci ildə bütün Romanı sarsıdan bir hadisə baş
verdi. Çox görkəmli adamlardan ikisi məsihçi olduqlarına görə məhkum
edildi. Bunlar Romanın keçmiş konsulu Flavi ​​Klemens və onun damarlarında
kral qanı axan həyat yoldaşı Domatsilla idi. O, keçmiş imperator
Vespasianın nəvəsi və o dövrdə hökmranlıq edən imperator Domisianın
qardaşı qızı idi. Flavi ​​Klemens və Domatsillanın iki oğlu əslində
imperatorluğun varisləri olmalı idi. Lakin Flavi ​​Klemens edam edildi,
Domastilla isə Pontius adasına sürgün edildi. Uzun illər sonra Paul
Domatsillanın «Məsih uğrunda iztirab çəkdiyi» mağaranı görmüşdü. Məsələ
budur ki, Flavi ​​Klemens və Domatsillanın xidmətçisinin adı Nerey idi.
Ola bilərmi ki, qul Nerey keçmiş konsul Flavi ​​Klemensin və imperator
qanından olan şahzadə Domatsillanın Məsihi qəbul etməsinə vəsilə olub?
Bəlkə də bunlar fərziyyələrdir, amma həqiqət də ola bilər.</p>
<p>Bu hekayəyə daha bir faktı əlavə etmək qalır. Flavi ​​Klemens imperator
Neronun dövründə Roma meri olan Flavi ​​Sabinin oğlu idi. Həmin vaxt Neron
məsihçiləri vəhşicəsinə təqib edirdi. O, məsihçiləri 64-cü ildə Romanı
yandırmaqda günahlandırırdı. Yanğın nəticəsində şəhər çox pis vəziyyətə
düşmüşdü. Ola bilsin, vali kimi Flavi ​​Sabin Neronun əmri ilə edamlara
nəzarət etməli idi. Məhz o zaman Neron məsihçilərin üzərinə qatran
çəkib, öz bağçası üçün canlı məşəl etməyi, onları heyvanların dərisinə
salıb vəhşi ov itlərinin qabağına atmağı və Tiber çayında boğmaq üçün
gəmilərə bağlamağı əmr etmişdi. Ola bilsin, ölümündən otuz il əvvəl
Flavi ​​Klemens yüzlərlə şəhidin cəsarətini görmüş və onların belə bir
şəkildə açıq gözlə ölümə getməsinə heyrətlənmişdi. Beş ayədə olan adlar
və salamlar. Bunlar qəlbləri fəth edən xatirələr silsiləsidir!</p>
<p><strong>17-20</strong></p>
<h2 id="son-çağiriş-romalılara-1617-20">SON ÇAĞIRIŞ (Romalılara
16:17-20)</h2>
<p>Paul Romalılara məktubunu başa çatdırmaqda çətinlik çəkirdi. O, artıq
bütün salamlarını çatdırmışdı. Məktubunu bitirməzdən əvvəl bir daha
Romadakı məsihçiləri istənilən pis təsirdən çəkinməyə çağırır, hətta
onlara yalvarır. Paul Cəmiyyət və məsihçi qardaşlığı üçün dağıdıcı olan
iki xüsusiyyəti qeyd edir:</p>
<p>1) Qardaşlar arasında təfriqə salan insanlar var. İmanlı Cəmiyyətinin
sülhünü pozan hər kəs böyük məsuliyyət daşıyır. Bir dəfə keşiş icmasına
yeni qəbul edilmiş adamla söhbət edirdi. Hər halından görünürdü ki, bu
adam İsa Məsihin məhəbbəti ilə idarə olunmur. O, keşişdən hansısa icmanı
tanıyıb-tanımadığını soruşdu və müsbət cavab aldıqdan sonra kinayə ilə
əlavə etdi: «Mən o icmanın axırına çıxdım». Elə insanlar var ki,
fitnə-fəsad törətmələri ilə fəxr edir və zəhərli nifaq toxumu səpməyə
çalışırlar. İmanlı Cəmiyyətində nifaq salan hər kəs bir gün Cəmiyyətin
Başçısı qarşısında buna görə cavab verəcəkdir.</p>
<p>2) Başqalarının yoluna maneələr qoyan insanlar da var. Başqasının
məsihçi olmasını çətinləşdirən adam buna görə cavab verməli olacaq.
Davranışı pis örnək olan, başqalarına pis təsir bağışlayıb büdrəmə olan,
təlimi ilə məsihçi imanını zəiflədən adam da bir gün cəzasını alacaq.
Bu, asan cəza olmayacaq. Çünki İsa övladlarının ayağından vuranlara
qarşı sərt olacaq.</p>
<p>Bu hissədə iki maraqlı sözlə qarşılaşırıq. Birincisi, yağlı və yaltaq
nitq kimi tərcümə olunan <em>krestoloqiya</em> sözüdür. Yunanlar
<em>krestoloqos</em> insanları «özünü etibarlı göstərib, pis hərəkət
edən insan» kimi təyin edirdilər. Bu, mömin ifadələr arxasında insanlara
pis təsir göstərən və onları birbaşa hücumlarla deyil, hiylə ilə yanlış
yola yönəldən, Məsihə qulluq etdiyini iddia edib, əslində isə imanı məhv
edən şəxsdir. İkincisi, Müqəddəs Kitabda «sadəlövh adamlar» kimi tərcümə
olunan <em>akeraios</em> sözüdür. Yunan dilində <em>akeraio</em> sözü
qatqısı olmayan metal, şərab və ya südü bildirmək üçün istifadə olunur.
<em>Akeraio</em> sözü tamamilə təmiz və qüsursuz bir şeyi bildirir.
Məsihçi dürüstlüyünə və səmimiliyinə heç bir şübhə olmayan şəxsdir.</p>
<p>Bu hissəyə daha bir qeyd əlavə edilməlidir. Aydın məsələdir ki, Roma
imanlı cəmiyyətində daxili iğtişaşlar hələ üzə çıxmamışdı. Paul ümid
edir ki, Roma cəmiyyəti onların öhdəsindən gəlib, onlara qələbə çalacaq.
O, müdrik çoban idi. İnanırdı ki, xəstəliyin qarşısını almaq onu müalicə
etməkdən daha yaxşıdır. Bəzi imanlı cəmiyyətləri çox vaxt çətin vəziyyət
yaranana qədər hadisənin inkişafına icazə verirlər, çünki heç kimin
problemi öz üzərinə götürməyə cəsarəti çatmır. Əksər hallarda problemlə
bağlı tədbir görmək gec olur. Əgər vaxtında müvafiq tədbirlər görülsə,
yanğının qığılcımını asanlıqla söndürmək olar. Lakin meşə yanğınını
söndürmək, demək olar ki, mümkün deyil. Paul təhlükəni müdrikliklə və öz
vaxtında həll edirdi.</p>
<p>Bu hissə bizi ciddi düşünməyə vadar edən bir cümlə ilə bitir. Paul
deyir ki, sülh qaynağı olan Allah şeytanı tezliklə ayaqlarımızın altında
əzəcək. Yaddan çıxarmamalıyıq ki, Allahın sülhü — zəhmət və qələbə
gətirən sülhdür. Sülhə həm də kompromislərlə, müəyyən prinsiplərdən və
qərarlardan qaçmaqla nail olmaq olar. Amma bu cür sülh ətalətdən irəli
gəlir və məğlubiyyətə aparır. Məsihçi həmişə bilməlidir ki, Allahın
sülhü dünyəvi şeylərə boyun əyməklə əldə edilən sülh deyil; dünyəvi
şeylərə qalib gəlməklə əldə edilən sülhdür.</p>
<p><strong>21-23</strong></p>
<h2 id="sonda-göndərilən-salamlar-romalılara-1621-23">SONDA GÖNDƏRİLƏN
SALAMLAR (Romalılara 16:21-23)</h2>
<p>Paul vasitəsilə salamlarını göndərən dostlar haqqında öyrənmək
maraqlı olardı.</p>
<p>Timotey — Paulun sağ əli, onun ən yaxın yoldaşı və Paula görə, onun
davamçısı idi. Heç kim Timotey qədər Paulun fikirlərini oxuya bilmirdi
(<em>Filipililərə 2:19-20</em>).</p>
<p>Luki — çox güman, Paul və Barnabanı missioner səfərinə göndərən
Antakya peyğəmbərlərindən və müəllimlərindən biri olan Kirenalı Lukidir
(<em>Həvarilərin işləri 13:1</em>).</p>
<p>Yason — Salonikidə Paula qonaqpərvərlik göstərən və izdihamın əlindən
əziyyət çəkən həmin Yason ola bilər (<em>Həvarilərin işləri
17:5-9</em>).</p>
<p>Sosipater isə imanlı cəmiyyətinin ianələrindən pay götürən və onu
Paul ilə Yerusəlimə aparan Pir oğlu Veriyalı Sopater ola bilər
(<em>Həvarilərin işləri 20:4</em>).</p>
<p>Qay — Paulun Korinfdə vəftiz etdiyi həmin Qay ola bilər
(<em>1Korinflilərə 1:14</em>). Birinci və axırıncı dəfədir ki, biz bu
məktubu Paulun diktəsi ilə yazan şəxsin, katibin adını öyrənirik. Çünki
Terti öz adından da salam yazmışdı. Heç bir görkəmli insan təvazökar
köməkçilərin yardımı olmadan böyük işlər görə bilməz. Bütün digər
katiblər bizə naməlum qalır. Terti isə bizim üçün Paulun diktəsi ilə
yazan həmin təvazökar, anonim katiblərdən biridir.</p>
<p>Bütün fəslin çox maraqlı tərəfi odur ki, Paul insanları bir cümlə ilə
xarakterizə edir. Burada iki nümunə var. Qonaqpərvər Qay və Kvart
qardaş. Qapıları hamının üzünə açıq olan qonaqpərvər və ya ürəyi qardaş
sevgisi ilə dolu olan adam kimi tarixə düşmək necə böyük xoşbəxtlikdir.
Nə vaxtsa bizi də bir cümlə ilə xarakterizə edəcəklər. Görəsən, o hansı
cümlə olacaq?</p>
<section id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><strong>Pleyada</strong> — bir dövrün, cərəyanın ən
görkəmli xadimlər dəstəsi;<a href="#fnref1" class="footnote-back"
role="doc-backlink">↩︎</a></p></li>
<li id="fn2"><p><strong>Nissalı Qriqori</strong> (d. 335 — ö. 394,
Kappadokiya) — məsihçi yazıçısı, ilahiyyatçısı, Nissa şəhərinin
yepiskopu, kilsə müqəddəsi, Kappadokiya kilsə atalarından biri.<a
href="#fnref2" class="footnote-back" role="doc-backlink">↩︎</a></p></li>
<li id="fn3"><p><strong>Epiktet</strong> (təx. 50 — 138) — qədim yunan
filosofu.<a href="#fnref3" class="footnote-back"
role="doc-backlink">↩︎</a></p></li>
<li id="fn4"><p><strong>Esxatologiya</strong> — dünyanın, bəşəriyyətin
sonu haqqında dini təsəvvürlərin məcmusu.<a href="#fnref4"
class="footnote-back" role="doc-backlink">↩︎</a></p></li>
<li id="fn5"><p><strong>Publi Vergili Maron</strong> (15 oktyabr e.ə. 70
— 21 sentyabr e.ə. 19, Brindizi, İtaliya, Roma imperiyası) — Roma
ədəbiyyatının qızıl dövründə yaşamış görkəmli şair. E.ə. 70-19-cu
illərdə yaşamışdır. Romanın klassik şairi və ən qüdrətli ədəbi
xadimlərindən biri sayılır<a href="#fnref5" class="footnote-back"
role="doc-backlink">↩︎</a></p></li>
<li id="fn6"><p><strong>Qay Svetoni Trankvill</strong> (lat. Gaius
Suetonius Tranquillus; təq. 70 və ya təq. 69, bilinmir — təq. 126 və ya
140, Roma imperiyası) — Qədim Roma tarixçi və yazıçısı,
ensiklopedist-alim, imperator Adrianın şəxsi katibi. Latın dilində
yazdığı "On iki sezarın həyatı" adlı bioqrafik məcmuəsi Qədim Roma
tarixi üzrə mühüm mənbələrdəndir. Svetoninin digər əsərləri fraqmental
şəkildə saxlanmışdır.<a href="#fnref6" class="footnote-back"
role="doc-backlink">↩︎</a></p></li>
<li id="fn7"><p><strong>Matrona</strong> — qədim romalılarda: böyük ailə
anası.<a href="#fnref7" class="footnote-back"
role="doc-backlink">↩︎</a></p></li>
<li id="fn8"><p><strong>Akvinalı Foma</strong> (həmç. Foma Akvinat və ya
Tomas Akvinat, lat. Thomas Aquinas; 1225 — 7 mart 1274) — orta əsr
filosofu və ilahiyyatçısı, sxolastikanın sistemləşdiricisi, tomizmin
banisi.<a href="#fnref8" class="footnote-back"
role="doc-backlink">↩︎</a></p></li>
<li id="fn9"><p><strong>Böyük Plini</strong> (lat. Plinius Maior); əsl
adı Qay Plini Sekund (lat. Gaius Plinius Secundus; ən tezi 23 və ən geci
24 — 79, Stabie, İtaliya, Roma imperiyası) — Qədim Roma yazıçısı və
filosofu.<a href="#fnref9" class="footnote-back"
role="doc-backlink">↩︎</a></p></li>
<li id="fn10"><p><strong>Plutarx</strong> (yun. Πλούταρχος, ən tezi 45
və ən geci 50 — təq. 120, bilinmir) — Roma imperiyası dövründə yaşamış
yunan tarixçisi, bioqrafı və filosofu. Orta platonçuluq məktəbinin
təmsilçisi sayılır.<a href="#fnref10" class="footnote-back"
role="doc-backlink">↩︎</a></p></li>
<li id="fn11"><p><strong>Kiçik Plini</strong> — qədim Romada hüquqşünas,
yazıçı və hakim.<a href="#fnref11" class="footnote-back"
role="doc-backlink">↩︎</a></p></li>
<li id="fn12"><p><strong>Tasit Korneli</strong> (təq. 54 və ya ən tezi
54 və ən geci 56 — təq. 120, Roma imperiyası) — Roma tarixçisi.<a
href="#fnref12" class="footnote-back" role="doc-backlink">↩︎</a></p></li>
<li id="fn13"><p><strong>Hücrə</strong> — məscid, təkyə, karvansara və
s. yanındakı kiçik otaqlardan hər biri.<a href="#fnref13"
class="footnote-back" role="doc-backlink">↩︎</a></p></li>
<li id="fn14"><p><strong>Pretor</strong> (lat. praetor, lat. prae-ire —
irəlidə getmək, idarə etmək) — Qədim Romada dövlət vəzifəsi.<a
href="#fnref14" class="footnote-back" role="doc-backlink">↩︎</a></p></li>
<li id="fn15"><p><strong>Afínalı Afinaqór</strong> (təq. 133, Afina —
təq. 190, Afina) — məsihçi apologeti və ilahiyyatçısı, Müqəddəs imanlı
cəmiyyətinin ağsaqqalı.<a href="#fnref15" class="footnote-back"
role="doc-backlink">↩︎</a></p></li>
<li id="fn16"><p><strong>Roma Forumu</strong> (şəhər mərkəzi; Forum
Romanum, daha çox Forum Magnum və ya sadəcə olaraq Forum adlanır) —
Qədim Romanın inkişaf etdiyi mərkəzi ərazidir. Ticarət, fahişəlik,
ibadət və ədaləti idarə etmək burada baş verirdi. Sosial mərkəz də bura
idi.<a href="#fnref16" class="footnote-back"
role="doc-backlink">↩︎</a></p></li>
<li id="fn17"><p><strong>Bazilika</strong> — antik dövrdə və orta əsrdə:
içərisi sütunlarla iki hissəyə bölünən böyük bina.<a href="#fnref17"
class="footnote-back" role="doc-backlink">↩︎</a></p></li>
</ol>
</section>
