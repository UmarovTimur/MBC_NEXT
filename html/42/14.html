<p><strong>O. Suv kasalligiga chalingan bemorni davolash
(14:1−6)</strong></p>
<p><strong>14:1−3</strong> Shanba kuni farziylarning boshliqlaridan biri
Rabbimizni uyiga ziyofatga taklif qildi. Bu samimiy mehmondo‘stlik emas,
balki din peshvolarining Xudoning O‘g‘lini ayblashga urinishi edi. Iso
to‘qimalarida suv to‘planishi natijasida shish paydo bo‘lgan, suv
kasalligiga chalingan odamni ko‘rdi. Najotkor raqiblarining fikrlarini
o‘qib, ularga shanba kuni shifokorlik qilish mumkinmi, deb savol
berdi.</p>
<p><strong>14:4−6</strong> Ular salbiy javob berishni istasalar-da, buni
asoslaydigan hech narsa yo‘q edi, shuning uchun jim turishdi. Shunda Iso
o‘sha odamni sog‘aytirib, qo‘yib yubordi. Bu Uning uchun rahm-shafqat
ishi edi va Ilohiy muhabbat hatto shanba kunida ham o‘z xizmatini
to‘xtatmaydi (Yuhanno 5:17). So‘ng yahudiylarga yuzlanib, ulardan
birortasining hayvoni quduqqa tushib ketsa, uni shanba kuni ham darhol
chiqarib olishlarini eslatdi. Bunday qilish ularning manfaatiga mos
kelardi: hayvon qimmatbaho edi. Ammo azob chekayotgan qabiladoshini
ko‘rib, ular befarqlik ko‘rsatdilar va unga yordam bergani uchun
Rabbimiz Isoni hukm qilishga tayyor edilar. Garchi ular Najotkorning
dalillariga javob bera olmasalar-da, Unga nisbatan g‘azablari yanada
kuchayganiga shubha yo‘q.</p>
<p><strong>P. Takabbur mehmon haqidagi masal (14:7−11)</strong></p>
<p>Hazrati Iso farziyning uyiga kirganida, mehmonlarning dasturxonda
birinchi o‘rinni egallash uchun qanday harakat qilayotganlariga e’tibor
bergan bo‘lishi mumkin. Ular ko‘zga ko‘rinarli, faxrli o‘rinlarni
egallashga intildilar. Uning mehmon bo‘lishi ham ochiq va to‘g‘ri
gapirishiga to‘sqinlik qilmadi. U o‘zini ulug‘lashning bunday shaklini
qoraladi. Ziyofatga chaqirilganda, hurmatliroq emas, balki kamroq
hurmatli joyni egallash kerakligini aytdi. Agar biz faxrliroq joyni
egallashni istasak, bizni uyat bilan pastroq joyga o‘tkazishlari
ehtimoli doimo bor. Agar biz haqiqatan ham Xudo oldida kamtar bo‘lsak,
biz uchun faqat bitta yo‘nalish bor - yuqoriga. Isoning ta’limotiga
ko‘ra, joyni egallab olib, keyin uni boshqaga bo‘shatib berishdan ko‘ra,
hurmatli joyga taklif etilgan bo‘lish afzalroqdir. Uning O‘zi
fidoyilikning jonli namunasidir (Filippiliklar 2:5−8). U o‘zini past
tutdi, Xudo esa Uni ulug‘ladi. Kimki o‘zini yuqori tutsa, Xudo uni past
qiladi.</p>
<p><strong>Q. Xudo siylagan mehmonlar (14:12−14)</strong></p>
<p>Shubhasiz, farziylar boshlig‘i bu ziyofatga mahalliy taniqli
kishilarni taklif qilgandi. Iso bunga darhol e’tibor qaratdi. U bu
qishloqning nochor odamlari mehmonlar ro‘yxatiga kiritilmaganini ko‘rdi.
Shu sababli, U fursatdan foydalanib, xristianlikning eng buyuk
tamoyillaridan birini e’lon qildi: biz sevgiga sazovor bo‘lmagan va
bizga minnatdorchilik bildira olmaydiganlarni sevishimiz kerak. Odatda,
odamlar o‘z do‘stlari, aka-ukalari, qarindosh-urug‘lari, boy
qo‘shnilarini chaqirib, ulardan evaziga mukofot umid qiladilar. Bunday
yo‘l tutish uchun Xudoga ma’qul hayot kechirish shart emas.</p>
<p>Biroq, kambag‘allarga, nogironlarga, cho‘loqlarga, ko‘rlarga muruvvat
ko‘rsatish g‘oyat g‘ayrioddiy ish bo‘ladi. Bunday odamlarga rahm-shafqat
ko‘rsatgan har bir kishi uchun Xudo alohida mukofot tayyorlab qo‘ygan.
Garchi bunday mehmonlar bizni mukofotlay olmasa-da, Xudoning O‘zi
solihlarning tirilishi paytida mukofotlashni va’da qilgan. Muqaddas
Kitobda bu barcha haqiqiy imonlilar tiriladigan birinchi tirilish deb
ham ataladi. U Cherkovning ko‘tarilishi paytida, shuningdek, bizning
fikrimizcha, buyuk qayg‘u davrining oxirida sodir bo‘ladi. Ya’ni
birinchi tirilish bir martalik hodisa emas, u bosqichma-bosqich yuz
beradi.</p>
<p><strong>R. Chaqirilganlarning rad etishi haqidagi masal
(14:15−24)</strong></p>
<p><strong>14:15−18</strong> Kechki ovqatda Iso bilan yonma-yon o‘tirgan
mehmonlardan biri Xudoning Shohligi ne’matlaridan bahramand bo‘lish
naqadar ajoyib bo‘lishini ta’kidladi. Ehtimol, u Iso hozirgina aytgan
xulq-atvor qoidalaridan ta’sirlangan edi. Balki bu shunchaki umumiy fikr
bo‘lib, u bu haqda ko‘p o‘ylamasdan aytgandir. Nima bo‘lganda ham, Xudo
Shohligida non yeyish qanchalik ajoyib bo‘lmasin, taklif qilinganlarning
ko‘pchiligi rad javobini oqlash uchun turli xil bema’ni bahonalar
topishadi, deb javob berdi Rabbimiz. U Xudoni katta ziyofat tayyorlagan
va ko‘plab mehmonlarni chaqirgan kishi sifatida tasvirladi. Kechki ovqat
tayyor bo‘lgach, u xizmatkorini mehmonlarga hamma narsa tayyor
bo‘lganini xabar qilish uchun yubordi. Bu bizga Golgofada Rabbimiz Iso
Masih najot ishini amalga oshirgani haqidagi buyuk haqiqatni eslatadi va
Xushxabar da’vati U bajargan mehnat asosida yangraydi. Taklif
etilganlardan biri yer sotib olganini va uni borib ko‘rmoqchiligini
bahona qildi. Uni sotib olishdan oldin borib ko‘rish oqilona ish
bo‘lardi. Ammo shunda ham u moddiy narsalarga bo‘lgan muhabbatni
marhamatli taklifdan ustun qo‘ydi.</p>
<p><strong>14:19−20</strong> Ikkinchisi besh juft ho‘kiz sotib olib,
ularni sinab ko‘rish uchun borayotganini aytdi. U ishini, faoliyatini
yoki biznesini Xudoning da’vatidan ustun qo‘yadiganlarni ifodalaydi.
Uchinchisi uylanganini, shuning uchun kelolmasligini aytdi. Oilaviy
rishtalar va ijtimoiy munosabatlar ko‘pincha odamlarga Xushxabar
da’vatini qabul qilishga to‘sqinlik qiladi.</p>
<p><strong>14:21−23</strong> O‘sha qul barcha chaqirilganlar taklifni
rad etganini xo‘jayiniga xabar qilgach, xo‘jayin uni shahar ko‘chalari
va tor ko‘chalariga yuborib, kambag‘allar, nogironlar, cho‘loqlar va
ko‘rlarni taklif qilishni buyurdi. "Tabiat va inoyatda bo‘shliq
bo‘lmaydi," dedi Bengel. Ehtimol, dastlab taklif etilganlar yahudiy
xalqi yo‘lboshchilarining timsoli bo‘lgan. Ular Injilni rad etishgach,
Xudo uni Quddus shahrining oddiy odamlariga yo‘naltirdi. Oddiy xalqning
ko‘pchiligi da’vatga javob berdi, ammo xo‘jayinning uyi hali to‘lmagan
edi. Shuning uchun xo‘jayin qulga odamlarni kelishga ishontirish uchun
yo‘llar va to‘siqlar bo‘ylab yurishni buyurdi. Bu yerda, shubhasiz,
Injilning majusiy xalqlarga qanday yo‘naltirilganligi ko‘rsatilgan.
Ularni qurol kuchi bilan emas (xristianlik tarixida bo‘lgani kabi),
balki ishontirish kuchi bilan undash kerak edi. Odamlarni mehribonlik
bilan ko‘ndirib, ularni olib kelish va xo‘jayinning uyini to‘ldirish
uchun harakat qilish lozim edi.</p>
<p><strong>14:24</strong> Shunday qilib, kechki ovqat tayyorlanganida,
dastlabki mehmonlar ro‘yxati keraksiz bo‘lib qoldi, chunki avval taklif
qilinganlar kelmagan edi.</p>
<p><strong>S. Haqiqiy shogirdlikning bahosi (14:25−35)</strong></p>
<p><strong>14:25</strong> Rabbimiz Isoga ko‘p xalq ergashib borardi.
Ko‘pchilik rahbarlar o‘zlariga bo‘lgan bunday qiziqishni ko‘rib,
hayratda qolishardi. Biroq Rabbimiz shunchaki qiziqish bilan, chin
yurakdan berilmasdan ergashadigan odamlarni izlamayotgan edi. U hayotini
to‘liq bag‘ishlash va samimiy sadoqat bilan yashashni istagan, zarur
bo‘lsa, U uchun hatto o‘lishga ham tayyor bo‘lgan odamlarni izlardi.
Shuning uchun ham bu yerda U olomonni saralashni boshlab, ularga
shogirdlikning eng qat’iy shartlarini bayon qildi. Rabbimiz Iso ba’zida
odamlarni O‘ziga chaqirar, ammo ular ergashganlaridan so‘ng ularni
saralab olardi. Bu yerda aynan shu narsa sodir bo‘lmoqda.</p>
<p><strong>14:26</strong> Birinchidan, Iso o‘ziga ergashganlarga haqiqiy
shogird bo‘lish uchun Uni hamma narsadan ustun qo‘yish kerakligini
aytdi. U hech qachon odamlarga ota-onadan, xotindan, farzandlardan,
aka-uka va opa-singillardan nafratlanish kerakligini aytmagan. Aksincha,
Iso Masihga bo‘lgan muhabbat shu qadar buyuk bo‘lishi kerakki, uning
oldida boshqa har qanday muhabbat nafratga teng bo‘lishi kerakligini
ta’kidlagan (Matto 10:37 ga qiyoslang). Shogird hech qachon qarindoshlik
rishtalarini o‘ylab, Rabbga to‘liq itoat qilish yo‘lidan chalg‘imasligi
kerak.</p>
<p>Aslida, shogirdlikning birinchi shartidagi eng qiyin qism "hatto o‘z
hayotidan ham" degan so‘zlarda mujassam. Biz nafaqat qarindoshlarimizni
kamroq sevishimiz, balki o‘z hayotimizdan ham voz kechishimiz kerak!
O‘zimizga e’tibor qaratish o‘rniga, biz Masihga e’tibor qaratishimiz
lozim. U yoki bu xatti-harakat bizga qanday ta’sir qilishini o‘ylashning
o‘rniga, uning Masihga va Uning ulug‘lanishiga qanday ta’sir qilishini
sinchkovlik bilan o‘lchashimiz kerak. Shaxsiy qulaylik va xavfsizlikni
o‘ylash Masihni ulug‘lash va U haqda guvohlik berishdek ulug‘ vazifaga
bo‘ysundirilishi kerak. Xaloskorning so‘zlari qat’iydir. U aytadiki,
agar biz Uni hamma narsadan, oilamizdan va hayotimizdan ko‘ra ko‘proq
sevmasak, Uning shogirdi bo‘la olmaymiz. Bu yerda o‘rtachalikka o‘rin
yo‘q.</p>
<p><strong>14:27</strong> Ikkinchidan, U haqiqiy shogird o‘z xochini
ko‘tarib, Rabbimizga ergashishi kerakligini o‘rgatdi. Xoch - bu
qandaydir jismoniy zaiflik yoki ruhiy azob-uqubatlar emas, balki inson
Masih uchun ixtiyoriy ravishda tanlaydigan ta’na-malomat, azob-uqubat,
yolg‘izlik va hatto o‘lim yo‘lidir. Hamma imonlilar ham xoch ko‘tarib
yurmaydi. Agar yuzaki xristianlik hayoti bilan yashasangiz, undan
qochishingiz mumkin.</p>
<p>Agar biz o‘zimizni butunlay Masihga bag‘ishlashga qaror qilsak,
Xudoning O‘g‘li yer yuzida bo‘lganida duch kelgan shaytoniy qarshilikka
duchor bo‘lamiz. Mana shu xochning ma’nosi. Shogird Masihga ergashishi
kerak. Bu shuni anglatadiki, u Masih yer yuzida bo‘lganida qanday hayot
kechirgan bo‘lsa, shunday hayot kechirishi lozim - o‘zini inkor qilish,
xo‘rlanish, quvg‘in, ta’na-malomat, vasvasalar va gunohkorlar tomonidan
qarshilik ko‘rsatilishi.</p>
<p><strong>14:28−30</strong> Rabbimiz Iso, Unga ergashishdan oldin
xarajatlarni hisoblash qanchalik muhimligini ko‘rsatish uchun ikkita
misol keltirdi. U masihiyning hayotini avval qurilishga, keyin esa
urushga o‘xshatdi. Minora qurmoqchi bo‘lgan odam oldin o‘tirib,
xarajatlarni hisoblab chiqadi.</p>
<p>Agar unda buni amalga oshirish uchun zarur bo‘lgan hamma narsa
yetarli bo‘lmasa, u qurilishga kirishmaydi. Aks holda u poydevor qo‘yib,
ishni to‘xtatishga majbur bo‘lganida, uni ko‘rganlar: "Bu odam qurishni
boshlab, oxiriga yetkaza olmabdi," deb ustidan kulishadi. Shogirdlik ham
xuddi shunday. Avvalo, ular o‘z hayotlarini Masihning to‘liq ixtiyoriga
topshirishga haqiqatan ham tayyor ekanliklarini o‘ylab ko‘rishlari
kerak. Aks holda ular shon-shuhrat bilan boshlab, so‘ng so‘nib
qolishlari mumkin. Agar shunday bo‘lsa, ko‘rganlar ularni yaxshi
boshlangan, ammo sharmandali tugan ish uchun masxara qiladilar. Dunyo
yarim yo‘lda to‘xtagan masihiylarga nafrat bilan qaraydi, xolos.</p>
<p><strong>14:31−32</strong> Podsho o‘zidan son jihatdan ustun bo‘lgan
qo‘shinga qarshi urushga borar ekan, kamroq kuch bilan dushmanni mag‘lub
etish imkoniyati bor-yo‘qligini yaxshilab o‘ylab ko‘rishi kerak. U
jangni boshlash yoki taslim bo‘lish to‘g‘risida puxta o‘ylab qaror qabul
qiladi. Xuddi shunday, Masihning shogirdlari hayotida ham
yarim-yortilikka o‘rin bo‘lmasligi kerak.</p>
<p><strong>14:33</strong> 33-oyat, ehtimol, butun Muqaddas Kitobdagi eng
mashhur bo‘lmagan oyatlardan biridir. Unda hech qanday istisnosiz:
"Kimki o‘zining bor narsasidan voz kechmasa, Mening shogirdim bo‘la
olmaydi", deb aytilgan. Bu so‘zlar hech qanday aylanma yo‘l qoldirmaydi.
Ular insonning hamma narsadan voz kechishni xohlashining o‘zi yetarli,
degan ma’noni anglatmaydi. Aksincha, bu yerda u hamma narsasidan voz
kechishi kerakligi ta’kidlangan. Biz Rabbimiz Isoga ishonishimiz kerak,
chunki U nima deyayotganini bilardi. U boshqacha yo‘l bilan O‘z ishini
hech qachon amalga oshira olmasligini tushunardi. U shunday erkak va
ayollarni xohlaydiki, ular Uni dunyodagi hamma narsadan ustun
qo‘yishsin. Rayl shunday ta’kidlaydi:</p>
<p>"O‘ziga foyda keltirishni xohlovchi kishi - Masih yo‘lida hamma
narsasidan voz kechgan kishidir. U eng yaxshi ulushni tanlaydi; bu
hayotda u bir necha yil xochni ko‘tarib yuradi, kelgusi asrda esa abadiy
hayotga ega bo‘ladi. U eng yaxshi mulkni qo‘lga kiritadi; boyligini
oxiratga olib ketadi. U bu yerda inoyatga boy, kelajakda esa
shon-shuhratga boy bo‘ladi. Eng muhimi, Masihga ishonib, u hech qachon
yo‘qotmaydigan narsaga ega bo‘ladi. Bu undan hech qachon tortib
olinmaydigan yaxshi qismdir". (Rayl, Injillar, Luqo, II:86.)</p>
<p><strong>14:34−35</strong> Tuz shogirdni anglatadi. Parvardigor uchun
bag‘ishlangan va fidokorona hayot kechirayotgan insonda go‘zal va
maqtovga sazovor nimadir bor. Ammo keyin kuchini yo‘qotgan tuz haqida
o‘qiymiz. Zamonaviy osh tuzi o‘z kuchini yo‘qota olmaydi, chunki u toza
tuz. Biroq Muqaddas Kitob yozilgan yerlarda tuz ko‘pincha turli xil
aralashmalarga ega bo‘lgan. Shuning uchun tuz sarflanganda idishda
qoldiq qolishi mumkin edi. Bu qoldiq yaroqsiz bo‘lardi. Uni hatto
tuproqni o‘g‘itlash uchun ham ishlatib bo‘lmasdi. Uni tashlab yuborish
kerak bo‘lardi. Bu yerda ajoyib boshlagan, keyin esa orqaga qaytgan
shogird tasvirlangan. Shogird faqat bitta asosiy yashash maqsadiga ega;
agar u bu maqsadga mos kelmasa, u ayanchli ahvolga tushadi. Tuz haqida
"Uni tashqariga chiqarib tashlaydilar" deb o‘qiymiz. Uni Xudo tashlab
yuboradi, deyilmagan, bu hech qachon sodir bo‘lmaydi. Uni odamlar
tashlab yuborishadi, boshqacha aytganda, qurishni boshlab, oxiriga
yetkazishga qurbi yetmagan odamning guvohligini oyoq osti qilishadi.
Kelli shunday ta’kidlaydi:</p>
<p>"Bu yerda yaxshi boshlanish va yomon yakun xavfi ko‘rsatilgan.
Dunyoda o‘zining qadrli bo‘lgan yagona xususiyatini yo‘qotgan tuzdek
foydasiz narsa bo‘lishi mumkinmi? Bu boshqa har qanday maqsad uchun
yaroqsiz bo‘lganidan ham yomonroq. Masihning shogirdi bo‘lishdan
to‘xtagan shogird bilan ham xuddi shunday. U dunyoviy maqsadlarga
yaramaydi va Xudoning maqsadlarini tark etgan. Bu dunyoning
bema’niliklari va gunohlari ichiga kirish uchun unda juda ko‘p yorug‘lik
yoki bilim bor va u Masih yo‘lidan yurishni davom ettirish uchun inoyat
va haqiqatni yo‘qotgan... Mazasiz tuz nafrat va la’nat obyektiga
aylanadi". (Kelli, Luqo, 249-bet.)</p>
<p>Hazrati Iso shogirdlik haqidagi oyatni quyidagi so‘zlar bilan
yakunlagan: "Kimning qulog‘i bo‘lsa, eshitsin!" Bu so‘zlar
shogirdlikning qat’iy shartlarini eshitishga hamma ham tayyor
bo‘lavermasligini ko‘rsatadi. Ammo kimdir qimmatga tushishiga qaramay,
Hazrati Isoga ergashishni istasa, u eshitishi va amal qilishi kerak. Jon
Kalvin bir kuni shunday degan edi: "Men Iso uchun hamma narsadan voz
kechdim, xo‘sh, nimaga erishdim? Men Masihda hamma narsani topdim".
Genri Drummond esa shunday degan: "Osmon Shohligiga kirish bepul,
faqatgina har yili unga obuna bo‘lib turish kerak".</p>
<p>Bu so‘zlar shogirdlikning qat’iy shartlarini eshitishga hamma ham
moyil bo‘lavermasligini ko‘rsatadi. Bordi - yu, kimdir qimmatga
tushishiga qaramay, Hazrati Isoga ergashishni istasa, u eshitishi va
ergashishi kerak.</p>
<p>Bir kuni Jon Kalvin shunday degan edi: "Men Iso uchun hamma narsadan
voz kechdim, xo‘sh, nimaga erishdim? Men Masihda hamma narsani topdim."
Genri Drummond shunday dedi: " Osmon Shohligiga kirish bepul, faqatgina
har yili obuna bo‘lish kerak.</p>
