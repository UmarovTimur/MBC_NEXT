<p><strong>D. Boshqalarga yo‘l-yo‘riq berish huquqi: shogirdlarning
da’vati (5:1−11)</strong></p>
<p>Butrusning chaqirilishi haqidagi oddiy xabardan bir nechta muhim
saboqlar kelib chiqadi:</p>
<p>1. Rabbimiz Butrusning qayig‘ini minbar sifatida ishlatib, xalqqa
va’z qildi. Agar biz Rabbimizga barcha mol-mulkimizni topshirsak, U
ularni ajoyib tarzda ishlatadi va bizni mukofotlaydi.</p>
<p>2. U Butrus va boshqalar tun bo‘yi behuda mehnat qilganidan so‘ng,
baliqni qayerdan ko‘p tutish mumkinligini aniq ko‘rsatib berdi. Hamma
narsani biluvchi Xudo baliqlar qayerda suzishini biladi. O‘z
aql-idrokimiz va kuchimizga tayanib qilingan xizmat samarasiz bo‘ladi.
Masihiy xizmatning muvaffaqiyati siri Rabbimiz tomonidan
yo‘naltirilishdir.</p>
<p>3. Butrus tajribali baliqchi bo‘lsa-da, Duradgorning maslahatini
qabul qildi va natijada to‘rlar to‘ldi. "So‘zingga binoan to‘r
tashlayman" degan so‘zlar kamtarlik, nasihatga ochiqlik va ichki
itoatkorlikning qadrini ko‘rsatadi.</p>
<p>4. To‘r to‘lib-toshib, lekin yirtilmay turganida ular chuqurlikda
edilar. Biz ham qirg‘oqda tikilishib turishni bas qilib, ochiq dengizga
chiqishimiz kerak. Imonning o‘z chuqurligi bor, azob-uqubat, qayg‘u va
yo‘qotishlarda ham shunday. Aynan shu chuqurliklar to‘rlarni samarali
to‘ldiradi.</p>
<p>5. Ularning to‘ri yirtila boshladi, qayiqlar esa cho‘ka boshladi
(6−7-oyatlar). Masihning rahnamoligida xizmat qilish muammolarni
keltirib chiqaradi, ammo bu muammolardan qanday zavq olish mumkin. Bular
chin baliqchining qalbini quvontiruvchi muammolardir.</p>
<p>6. Rabbimiz Isoning ulug‘vorligini ko‘rish Butrusda o‘zining arzimas
ekanini chuqur his qilish tuyg‘usini uyg‘otdi. Ishayo bilan ham shunday
bo‘lgan edi (6:5); Shohni O‘z go‘zalligida ko‘rgan har bir kishi bilan
ham xuddi shunday bo‘ladi.</p>
<p>7. Masih Butrusni odatdagi ishi bilan band paytida odamlarni ovlashga
chaqirdi. Yo‘l-yo‘riq kutayotganda, qo‘lingizdan keladigan ishni qiling.
Bu ishga butun kuch-g‘ayratingizni sarflang. Buni Rabbimiz uchun
qilgandek, chin dildan bajaring. Xuddi rul kemani faqat harakatda
bo‘lgandagina yo‘naltirganidek, Xudo ham odamlarni ular harakatda
bo‘lganida yo‘naltiradi.</p>
<p>8. Iso Butrusni baliq tutishdan odamlarni tutishga yoki so‘zma-so‘z
aytganda, "odamlarni tiriklayin tutish"ga chaqirdi. Okeandagi barcha
baliqlar Masih va abadiyat uchun birgina jonni qo‘lga kiritish
natijasida keladigan cheksiz quvonch oldida hech narsaga arzimaydi!</p>
<p>9. Butrus, Yoqub va Yuhanno ikkala qayiqni qirg‘oqqa chiqarib, hamma
narsani tashlab, hayotlarining eng omadli kunlaridan birida Isoning
ortidan ergashdilar.</p>
<p>Ularning qaroriga ko‘p narsa bog‘liq edi! Agar ular qayiqlarida
qolishni afzal ko‘rganlarida, ehtimol, biz ular haqida hech qachon
eshitmagan bo‘lardik.</p>
<p><strong>E. Moxov ustidan hokimiyat (5:12−16)</strong></p>
<p><strong>5:12</strong> Tabib Luqo bu odamning butun tanasi moxov bilan
qoplangani haqida alohida ta’kidlaydi. Bu moxov kasalligining og‘ir va
inson nuqtai nazaridan mutlaqo umidsiz holati edi. Ammo moxovli ajoyib
imonga ega edi. U: "Yo Rabbim! Agar xohlasang, meni poklay olasan",
dedi. U bu so‘zlarni dunyodagi boshqa hech kimga ayta olmas edi. Biroq u
Rabbimizning qudratiga to‘la ishonardi. U "agar xohlasang" deganida,
Masihning istagiga shubha qilmagan edi. Aksincha, u davolanishga hech
qanday haqqi bo‘lmagan, ammo o‘zini Rabbimizning marhamati va inoyatiga
topshirgan holda iltijo qiluvchi sifatida kelgan edi.</p>
<p><strong>5:13</strong> Moxovliga tegish tibbiy jihatdan xavfli, diniy
nuqtai nazardan harom va ijtimoiy jihatdan past edi, ammo Najotkorimiz
hech qanday nopoklikni yuqtirmadi. Aksincha, moxovlining tanasiga shifo
va sog‘lik oqimi quyildi. Bu asta-sekin tuzalish emas edi: moxov darhol
yo‘qoldi. O‘ylab ko‘ring, bu umidsiz, chorasiz moxovli uchun bir lahzada
butunlay sog‘ayib ketish qanday ahamiyatga ega bo‘lgan!</p>
<p><strong>5:14</strong> Iso unga hech kimga sog‘aygani haqida
aytmaslikni buyurdi. Najotkorimiz qiziquvchan olomon to‘planishini yoki
O‘zini Shoh deb e’lon qilish uchun xalq harakatini qo‘zg‘atishni
istamadi. Aksincha, Rabbimiz moxovliga ruhoniyga borib ko‘rinishni va
Muso buyurgan qurbonlikni keltirishni buyurdi (Lev 14:4). Qurbonlikning
har bir tafsiloti Masih haqida so‘zlardi.</p>
<p>Ruhoniyning vazifasi moxovlini tekshirish va uning chindan ham
tuzalganini aniqlash edi. Ruhoniy davolay olmas edi; u faqat odamni
sog‘aygan deb e’lon qilishi mumkin edi, xolos. Bu ruhoniy ilgari hech
qachon poklangan moxovlini ko‘rmagan edi. Bu noyob hodisa edi; u shu
orqali nihoyat Masih kelganini tushunishi kerak edi. Bu voqea barcha
ruhoniylarga guvohlik bo‘lishi kerak edi. Ammo ularning qalblari
imonsizlikdan ko‘r bo‘lgan edi.</p>
<p><strong>5:15−16</strong> Rabbimizning mo‘jizani oshkor qilmaslik
haqidagi buyrug‘iga qaramay, xabar tez tarqaldi va ko‘plab odamlar shifo
izlab Uning oldiga kelishdi. Iso ko‘pincha ibodat qilish uchun xilvatga
chiqardi. Najotkorimiz ibodat qiluvchi zot edi. Uni Inson O‘g‘li
sifatida taqdim etuvchi ushbu Xushxabar Uning ibodat hayotini
boshqalarga qaraganda ko‘proq tasvirlagani o‘rinlidir.</p>
<p><strong>F. Falaj ustidan hokimiyat (5:17−26)</strong></p>
<p><strong>5:17</strong> Isoning xizmati haqidagi ovozalar tarqalgani
sayin, farziylar va qonun muallimlarining dushmanligi kuchayib bordi. Bu
yerda ular Jalilada Isoga qarshi biror ayb topish niyatida
to‘planganliklarini o‘qiymiz. Rabbning qudrati bemorlarni shifolashda
namoyon bo‘ladi. Aslida, Iso doimo shifolash kuchiga ega edi, biroq
vaziyat doim ham bunga imkon bermasdi. Masalan, Nosira shahrida xalqning
ishonchsizligi tufayli U ko‘p mo‘jizalar ko‘rsata olmadi (Matto
13:58).</p>
<p><strong>5:18−19</strong> Iso ta’lim berayotgan uyga to‘rt kishi shol
bo‘lgan odamni to‘shakda ko‘tarib kelishdi. Olomon ko‘pligidan uni
Isoning oldiga olib kirolmay, tashqi zinapoyadan tomga chiqishdi. So‘ng
tomning bir qismini ochib, bemorni o‘sha joydan Isoning oldiga
tushirishdi.</p>
<p><strong>5:20−21</strong> Iso ularni muhtoj odamni O‘ziga olib
kelishga undagan ishonchni ko‘rdi. U to‘rt kishining va bemorning
ishonchini ko‘rib, sholga: "Gunohlaring kechirildi," dedi. Bu misli
ko‘rilmagan so‘zlar ulamolar va farziylarni g‘azablantirdi. Ular faqat
Xudogina gunohlarni kechira olishini bilishardi. Isoning Xudo ekanini
tan olishni istamasdan, Uni Xudoga shak keltirmoqda deb, norozilik
bildira boshladilar.</p>
<p><strong>5:22−23</strong> Shunda Iso ularga haqiqatan ham insonning
gunohlarini kechirganini isbotlay boshladi. Avvalo, U ulardan so‘radi:
"Gunohlaring kechirildi" deyish osonmi yoki "O‘rningdan turib yur"
deyishmi? Ma’lum ma’noda, bu ikki gapni aytish bir xil oson, lekin
ularni amalga oshirish butunlay boshqa masala, chunki ikkalasi ham
insonlar uchun imkonsiz. Bu yerda asosiy fikr shundaki, "Gunohlaring
kechirildi" deyish osonroq, chunki buning sodir bo‘lganini ko‘rib
bo‘lmaydi. "O‘rningdan turib yur" deyilsa, bemorning shifo
topgan-topmaganini ko‘rish mumkin.</p>
<p>Farziylar insonning gunohlari kechirilganini ko‘ra olmadilar, shuning
uchun ishonmadilar. Shu bois, Iso odamning gunohlarini chindan ham
kechirganining isboti sifatida ko‘rish mumkin bo‘lgan mo‘jiza yaratdi. U
shol odamga yurish qudratini berdi.</p>
<p><strong>5:24</strong> "Ammo shuni bilib qo‘yinglarki, Inson O‘g‘li
yer yuzida gunohlarni kechirish hokimiyatiga ega." "Inson O‘g‘li" unvoni
Rabbimizning mukammal insoniy tabiatini ta’kidlaydi. Ma’lum ma’noda biz
hammamiz inson farzandlarimiz, ammo bosh harflar bilan yozilgan "Inson
O‘g‘li" unvoni Isoni yashab o‘tgan barcha insonlardan ajratib turadi. Bu
Uni Xudoga mos keladigan Inson, axloqiy barkamollikka ega bo‘lgan, azob
chekadigan, qon to‘kib o‘ladigan va butun koinot ustidan hukmronlik
qilish huquqi beriladigan Zot sifatida tasvirlaydi.</p>
<p><strong>5:25</strong> Isoning so‘ziga itoat etib, shol o‘rnidan
turdi-da, to‘shagini olib, Xudoga hamdu sano aytib, uyiga jo‘nab
ketdi.</p>
<p><strong>5:26</strong> Hamma hayratdan lol qoldi va ular ham Xudoni
ulug‘lab, o‘sha kuni g‘aroyib hodisalarni, ya’ni gunohlarning
kechirilishi va buni tasdiqlovchi mo‘jizani ko‘rganliklarini
aytishdi.</p>
<p><strong>V. INSON O‘G‘LI O‘Z XIZMATINI TUSHUNTIRADI (5:27 -
6:49)</strong></p>
<p><strong>A. Leviyning chaqirilishi (5:27−28)</strong></p>
<p>Leviy Rim hukumati uchun soliq yig‘uvchi yahudiy edi. Yahudiy
hamyurtlari bunday odamlarni nafaqat Rim bilan hamkorligi, balki
vijdonsizligi uchun ham yomon ko‘rishardi. Bir kuni Leviy ish bilan band
paytida, Iso uning yonidan o‘tib ketayotib, shogirdi bo‘lishga taklif
qildi. Leviy ajablanarli tarzda hamma narsani tashlab, darhol o‘rnidan
turdi-da, Uning ortidan ergashdi. Bu oddiy qaror qanday ajoyib
natijalarga olib kelganini bir o‘ylab ko‘ring. Leviy yoki Matto birinchi
Xushxabarni yozgan. Bu Rabbimizning chaqirig‘iga quloq solish va Unga
ergashishga arziydi.</p>
<p><strong>B. Nima uchun Inson O‘g‘li gunohkorlarni chaqiradi
(5:29−32)</strong></p>
<p><strong>5:29−30</strong> Katta ziyofat uyushtirib, Leviy uch maqsadni
ko‘zlagan degan taxmin bor. U Rabbni sharaflamoqchi, yangi e’tiqodi
haqida hammaning oldida guvohlik bermoqchi va Isoga do‘stlarini
tanishtirmoqchi edi. Ko‘pchilik yahudiylar soliq yig‘uvchilar bilan bir
dasturxonga o‘tirishni istamasdi. Iso esa soliq yig‘uvchilar va
gunohkorlar bilan birga ovqatlanardi. U, albatta, ularning gunohlariga
yuzaki qaramagan va O‘z sha’niga dog‘ tushiradigan hech narsa qilmagan,
ammo bu uchrashuvlardan ta’lim berish, tanbeh berish va marhamat
ko‘rsatish uchun foydalangan.</p>
<p>Ulamolar va farziylar esa Isoni jamiyatdan chetlashtirilgan bu
jirkanch odamlar bilan muloqot qilgani uchun tanqid qilishardi. (NU
matnida "farziylar va ularning ulamolari" deb yozilgan, ya’ni gap
farziylarning e’tiqodini qo‘llab-quvvatlagan ulamolar haqida
ketmoqda.)</p>
<p><strong>5:31</strong> Iso esa ularga javoban, O‘zining
xatti-harakatlari dunyoga kelish maqsadiga to‘liq mos kelishini aytdi.
Sog‘lom odamlar shifokorga muhtoj emas, u faqat bemorlarga kerak.</p>
<p><strong>5:32</strong> Farziylar o‘zlarini solih deb hisoblashardi.
Ularda gunoh yoki muhtojlik haqida chuqur tushuncha yo‘q edi. Shu
sababli, ular buyuk Tabibning xizmatidan foyda ololmasdilar. Biroq soliq
yig‘uvchilar va gunohkorlar o‘zlarining gunohkor ekanliklarini va
gunohlaridan xalos bo‘lishga muhtoj ekanliklarini anglab yetdilar.
Najotkor aynan shunday odamlar uchun kelgan edi. Aslida, farziylar solih
emasdilar. Ular ham soliq yig‘uvchilar kabi najotga muhtoj edilar. Lekin
ular o‘z gunohlarini tan olishni va ayblarini e’tirof etishni
istamasdilar. Shuning uchun ham ular Tabibni og‘ir bemorlarni davolagani
uchun tanqid qilishardi.</p>
<p><strong>D. Nima uchun Isoning shogirdlari ro‘za tutmaganlar?
(5:33−35)</strong></p>
<p><strong>5:33</strong> Farziylarning keyingi harakati Isoga ro‘za
tutish an’anasi haqida savol berish bo‘ldi. Axir, Yahyo
cho‘mdiruvchining shogirdlari o‘z ustozlarining taqvodor hayotiga
ergashganlar. Farziylarning izdoshlari ham ko‘plab marosim ro‘zalarini
tutishgan. Isoning shogirdlari esa bunday qilishmagan. Nima uchun?</p>
<p><strong>5:34−35</strong> Rabbimiz esa javob berib, shogirdlarida
ro‘za tutish uchun sabab yo‘qligini, chunki U hali ham ular bilan birga
ekanligini aytdi. Bu yerda U ro‘za tutishni qayg‘u va motam bilan
bog‘laydi. Qachonki U ulardan olib ketilsa (shubhasiz, o‘lim orqali),
ular ro‘za tutadilar va shu orqali o‘z g‘am-anduhlarini
ifodalaydilar.</p>
<p><strong>E. Yangi ahd haqidagi uchta masal (5:36−39)</strong></p>
<p><strong>5:36</strong> Keyin yangi ahd davri boshlangani va yangini
eski bilan aralashtirib bo‘lmasligi haqida uchta masal keltiriladi.</p>
<p>Birinchi masalda eski kiyim qonun tizimi yoki davrini, yangi kiyim
esa inoyat davrini ifodalaydi. Ular bir-biriga mos kelmaydi. Qonun va
inoyatni aralashtirishga urinish natijada ikkalasini ham buzadi.</p>
<p>Yangi kiyimdan olingan yamoq yangi kiyimni buzadi va ko‘rinishi hamda
mustahkamligi jihatidan eski kiyimga to‘g‘ri kelmaydi. Bu haqda J. N.
Darbi shunday degan: "Iso hech qachon nasroniylikni yahudiylikka ulab
qo‘ymagan bo‘lardi. Jism va qonun birga yuradi, ammo inoyat va qonun -
Xudoning adolati va insoniy adolat - hech qachon bir-biriga
qo‘shilmaydi."</p>
<p><strong>5:37−38</strong> Ikkinchi masal eski meshlarga yangi sharob
quyish noo‘rin ekanligini o‘rgatadi. Bijg‘iyotgan yangi sharob meshlarga
bosim o‘tkazadi, ularda esa bunga bardosh berish uchun yetarli
egiluvchanlik qolmagan. Meshlar yorilib, sharob to‘kilib ketadi.
Yahudiylikning asrlar davomida shakllangan qoidalari, tartiblari,
urf-odatlari va marosimlari yangi davrning quvonchi, to‘kinligi va
kuchini o‘ziga sig‘dirish uchun juda qotib qolgan edi. Ushbu bobdagi
yangi meshlar Isoning oldiga sholni olib kelgan to‘rt kishining
an’anaviy qoidalardan xoli usullarida o‘z aksini topgan.</p>
<p>Yangi sharobni Leviyning g‘ayrati va tirishqoqligida ko‘rish mumkin.
Eski meshlar esa farziylarning zerikarli va sovuq rasmiyatchiligida
tasvirlangan.</p>
<p><strong>5:39</strong> Uchinchi masalda aytilishicha, hech kim eski
sharobni ichib, yangisini afzal ko‘rmaydi. Chunki u: "Eski sharob
yaxshiroq," deydi. Bu yerda odamlarning yangilik uchun eskilikni,
nasroniylik uchun yahudiylikni, inoyat uchun qonunni, asl narsa uchun
uning soyasini tashlab ketishni istamasliklari ko‘rsatilgan! Darbi
aytganidek: "Qoliplarga, insoniy tartiblarga, ota-bobolarining diniga va
shunga o‘xshash narsalarga o‘rganib qolgan odamga Saltanatning yangi
tamoyili va qudrati hech qachon yoqmaydi."</p>
