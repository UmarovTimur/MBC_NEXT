<p><strong>I. Nikoh va ajralish (10:1−12)</strong></p>
<p><strong>10:1</strong> Rabbimiz Jaliladan chiqib, janubi-sharqqa,
Iordan daryosining sharqiy tomonidagi Pereya viloyatiga yo‘l oldi. Uning
Pereyadagi xizmati 10:45 gacha davom etadi.</p>
<p><strong>10:2</strong> Uni tezda farziylar topadilar. Ular bo‘rilar
galasi kabi o‘ljaga ergashishdi. Uni tuzoqqa tushirmoqchi bo‘lib,
ajrashish mumkinmi, deb so‘rashdilar. Iso ularga Tavrotni ko‘rsatdi.
Muso nimani amr etgan?</p>
<p><strong>10:3−9</strong> Ular Muso ruxsat berganini aytib, Uning
savolidan chetlashdilar. U erkakning xotiniga taloq xatini yozish sharti
bilan ajrashishiga ruxsat bergan. Ammo Xudoning niyati bunday emasdi;
faqat inson qalbining toshbag‘irligi tufayli ajralishga ruxsat berilgan.
Ilohiy niyat bo‘yicha erkak va ayol bir umrga birlashishlari kerak edi.
Bu amr Xudo tomonidan erkak va ayolning yaratilishiga borib
taqaladi.</p>
<p>Erkak ota-onasini tashlab, xotini bilan birlashishi lozim, toki ular
bir tan bo‘lsinlar. Xudo birlashtirgan narsani inson hukmi bilan ajratib
bo‘lmaydi.</p>
<p><strong>10:10</strong> Buni hatto shogirdlari ham qabul qilishi qiyin
bo‘lgan ko‘rinadi. O‘sha davrda ayollarning huquqiy himoyasi va hurmati
yo‘q edi. Ko‘pincha ularga deyarli nafrat bilan munosabatda bo‘lishardi.
Erkak kishi xotinidan norozi bo‘lsa, ajrashishi mumkin edi. Ayolning
hech qanday huquqi yo‘q edi. Ko‘pincha unga mulk sifatida
qarashardi.</p>
<p><strong>10:11−12</strong> Shogirdlar Rabbdan xuddi shu savolni
so‘raganlarida, U to‘g‘ridan-to‘g‘ri ajrashgandan keyin qayta turmush
qurish, ajrashishga aybdor erkak yoki ayol bo‘lishidan qat’i nazar, zino
ekanligini aytdi. Ushbu oyatni alohida ko‘rib chiqib, har qanday holatda
ham taloq taqiqlangan, degan xulosaga kelish mumkin. Biroq, Matto 19:9
da Iso istisno qiladi. Er-xotindan biri xiyonatda aybdor bo‘lgan holda,
ikkinchisiga ajrashish va shuning uchun qayta turmush qurish uchun erkin
bo‘lishga ruxsat beriladi. Shuningdek, 1 Korinfliklar 7:15 da, imonsiz
turmush o‘rtog‘i imondor eshtoshini tark etsa, ajrashishga ruxsat
berilgan.</p>
<p>Ajralish va umuman qayta nikoh mavzusi bo‘yicha qiyinchiliklar bor,
albatta. Ba’zida oilaviy munosabatlar shunchalik chigallashib ketadiki,
uni hal qilish uchun Sulaymonning donoligi kerak bo‘ladi. Chalkashlikdan
qochishning eng yaxshi yo‘li ajrashishdan qochishdir. Taloq hayotga soya
soladi va unga aloqador bo‘lganlar oldiga ko‘plab savollar qo‘yadi.
Ajrashgan kishi mahalliy jamoatga a’zo bo‘lishni istasa, oqsoqollar bu
masalani Xudodan qo‘rqib ko‘rib chiqishlari kerak. Har bir holat
bir-biriga o‘xshamaydi va alohida ko‘rib chiqilishi lozim.</p>
<p>Ushbu parcha shuni ko‘rsatadiki, Masih nafaqat nikoh rishtalarining
muqaddasligi, balki ayollarning huquqlari haqida ham qayg‘urgan.
Masihiylik ayollarga munosib hurmat bilan munosabatda bo‘ladi, buni
boshqa dinlarda uchratmaysiz.</p>
<p><strong>J. Iso bolalarni duo qilmoqda (10:13−16)</strong></p>
<p><strong>10:13</strong> Bu yerda biz Rabbimiz Isoning bolalarga
g‘amxo‘rligini ko‘ramiz. Shogirdlar Ustoz va Cho‘ponning duosini olish
uchun farzandlarini olib kelgan ota-onalarga yo‘l bermasdilar.</p>
<p><strong>10:14−16</strong> Xudovand g‘azablanib, Xudoning Shohligi
yosh bolalar va bolalar kabi imonli va kamtarin bo‘lganlarga tegishli
ekanligini aytdi. Shohlikka kirish uchun, kattalar yosh bolalarga
o‘xshashlari kerak. Jorj Makdonald eshik oldida o‘ynayotgan
o‘g‘il-qizlar bo‘lmasa, xristian diniga e’tiqod qilmasligini
takrorlashni yaxshi ko‘rardi. Shubhasizki, bu oyatlar Xudoning
xizmatchisida taassurot qoldirishi kerak: bolalarga Xudoning Kalomini
yetkazish naqadar muhim. Bolalarning aqli nihoyatda egiluvchan va
ta’sirchan bo‘ladi. U. Grexem Skroggi shunday degan: "Bolalar uchun eng
yaxshisi bo‘ling va ularga eng yaxshisini bering."</p>
<p><strong>I. Boy yigit (10:17−31)</strong></p>
<p><strong>10:17</strong> Ko‘rinib turibdiki, boy odam samimiy savol
bilan Rabbimiz huzuriga kelgan. U Isoni "yaxshi Ustoz" deb atab, abadiy
hayotga ega bo‘lish uchun nima qilish kerakligini so‘radi.</p>
<p><strong>10:18</strong> Iso "yaxshi Ustoz" so‘zlariga to‘xtaldi. U bu
unvondan voz kechmadi, balki insonning imonini sinash uchun undan
foydalandi. Yaxshilik faqat Xudoga xosdir. Boy odam Rabbimiz Iso Masihni
Xudo deb tan olishni xohlaganmi? Aniqki, yo‘q.</p>
<p><strong>10:19−20</strong> Keyin Xaloskor gunohni bilish uchun
qonundan foydalandi. Bu odam Shohlikni xizmat qilish orqali meros qilib
olish mumkin, deb o‘zini ishontirgan. Unday bo‘lsa, nima qilish
kerakligini ko‘rsatadigan qonunni bajarsin. Rabbimiz unga beshta amrni
eslatdi, ular asosan yaqinlarimiz bilan munosabatlarimizga taalluqli.
Aslida, bu amrlarda shunday deyilgan: "Yaqiningni o‘zingni sevganingdek
sev." U kishi bu amrlarni yoshligidan bajarib kelayotganini aytdi.</p>
<p><strong>10:21−22</strong> Ammo u haqiqatan ham o‘z yaqinini o‘zini
sevgandek sevarmidi? Agar shunday bo‘lsa, butun mol-mulkini sotib,
pulini kambag‘allarga tarqatib, buni isbotlasin. O, bu butunlay boshqa
gap! U xafa bo‘lib ketdi, chunki uning katta mulki bor edi.</p>
<p>Rabbimiz Iso Masih insonning o‘z mulkini sotib, uni xayr-ehson qilish
orqali najot topishi mumkinligini nazarda tutmagan. Najotning yagona
yo‘li - Xudoga imon keltirishdir. Biroq, najot topish uchun inson
o‘zining gunohkor ekanligini va Xudoning muqaddas talablariga javob
bermasligini tan olishi lozim. Parvardigor insonni gunohkor ekanligiga
ishontirish uchun o‘nta amrni ko‘rsatdi. Boy yigitning o‘z mol-mulkini
ulashishni istamasligi uning o‘z yaqinini o‘zini sevgandek sevmasligini
ko‘rsatdi. U shunday deyishi kerak edi: "Ey Rabbim, agar shuni talab
qilsang, men gunohkorman. Men o‘z kuchim bilan o‘zimni qutqara olmayman.
Shuning uchun iltimos qilaman: marhamating bilan meni qutqargin." Ammo u
o‘z mulkini haddan ziyod sevardi. Undan voz kechishni istamadi. U o‘z
mol-mulkini saqlab qolishni afzal ko‘rdi.</p>
<p>Iso bu odamga hamma narsani sotishni taklif qilganida, bu usulni
najot yo‘li sifatida ko‘rsatmagan. U odamga Xudoning qonunini buzganini
va shu sababli najotga muhtojligini ko‘rsatdi. Agar u bu ko‘rsatmaga
amal qilganida, unga najot yo‘li berilgan bo‘lardi.</p>
<p>Biroq shu o‘rinda yana bir savol tug‘iladi. Biz, imonlilar,
yaqinlarimizni o‘zimizni sevgandek sevishimiz kerakmi? Iso bizga:
"Bor-yo‘g‘ingni sotib, kambag‘allarga tarqat, shunda samoda xazinaga ega
bo‘lasan; va kelib, xochni ko‘tarib, Mening orqamdan ergashgin,"
deyaptimi? Har kim o‘zi uchun javob berishi kerak, lekin avval quyidagi
inkor etib bo‘lmaydigan faktlarni ko‘rib chiqaylik:</p>
<p>1. Har kuni minglab odamlar ochlikdan halok bo‘ladi.</p>
<p>2. Yer yuzi aholisining yarmidan ko‘pi hech qachon Xushxabarni
eshitmagan.</p>
<p>3. Moddiy boyliklarimizdan odamlarning ma’naviy va jismoniy
ehtiyojlarini yengillashtirish uchun foydalanish mumkin.</p>
<p>4. Masihning ibrati bizga boshqalarning boy bo‘lishi uchun kambag‘al
bo‘lishimiz kerakligini o‘rgatadi (2Kor 8:9).</p>
<p>5. Hayotimiz qanchalik qisqa ekanini va Masihning kelishi qanchalik
yaqinligini bilgan holda, xulosa qilishimiz kerak: hozir
mablag‘larimizni Xudoning ishiga sarflashimiz lozim. U kelganda, juda
kech bo‘ladi.</p>
<p><strong>10:23−25</strong> Iso boy odamning olomon orasida g‘oyib
bo‘lganini ko‘rib, boylarning Xudoning Shohligiga kirishi qiyinligini
ta’kidladi. Shogirdlar bu gapdan hayratga tushdilar, chunki ular
boylikni Xudoning ne’mati deb bilishga o‘rganishgan edi. Shuning uchun
Iso: "Bolalarim! Boylikka umid bog‘laganlar uchun Xudoning Shohligiga
kirish naqadar qiyin! Darhaqiqat, - deb davom etdi U, - boy odam
Xudoning Shohligiga kirgandan ko‘ra, tuyaning igna teshigidan o‘tishi
osonroqdir."</p>
<p><strong>10:26−27</strong> Bu shogirdlarda quyidagi savolni keltirib
chiqardi: xo‘sh, kim najot topishi mumkin? Qonun ostida yashagan
yahudiylar sifatida, ular boylikni Xudoning barakasi belgisi deb
hisoblashardi. Muso qonuniga ko‘ra, Xudo itoatkorlarga farovonlik va’da
qilgan edi. Bundan shogirdlar shunday xulosaga kelishlari kerak edi:
agar boy odam Shohlikka kira olmasa, hech kim kira olmaydi. Iso,
insonlar uchun imkonsiz bo‘lgan narsalar Xudo uchun imkonli ekanini
aytdi. Bu parchani o‘rganib qanday xulosaga kelamiz?</p>
<p>Eng avvalo, boy odamlarning najot topishi juda qiyin (23-oyat),
chunki ular o‘z boyliklarini Xudodan ko‘ra ko‘proq sevadilar. Ular
pullaridan ko‘ra Xudodan ko‘proq voz kechishadi. Ular Parvardigorga
emas, balki mol-mulklariga suyanishadi. Ular shunday holatda qolsalar,
najot topa olmaydilar. Darhaqiqat, Eski Ahdda boylik Xudoning marhamati
belgisi edi. Lekin hozir ahvol o‘zgardi. Boylik Xudoning barakasi
belgisi emas, balki insonning Xudoga sodiqligini sinovdan o‘tkazish
vositasiga aylandi.</p>
<p>Tuyaning igna teshigidan o‘tishi boy odamning Shohlik darvozasidan
kirishiga qaraganda osonroqdir. Boshqacha aytganda, boy odam najot topa
olmaydi. Bu yerda kimdir, oddiy qilib aytganda, hech kim najot topa
olmaydi, deb e’tiroz bildirishi mumkin. Bu to‘g‘ri. Ammo bu boy odam
misolida yanada ko‘proq haqiqatdir. U kambag‘al xayoliga ham keltira
olmaydigan qiyinchiliklarga duch keladi. Mammon hokimiyati uning qalb
taxtidan ag‘darilishi va u Xudo oldida tilanchi sifatida turishi kerak.
Bunday o‘zgarishni inson kuchi bilan amalga oshirib bo‘lmaydi. Buni
faqat Xudo qila oladi.</p>
<p>Yer yuzida xazina to‘playdigan masihiylar, odatda farzandlarining
hayotidagi itoatsizliklari uchun javob berishadi. Bunday oilalarning
farzandlari kamdan-kam hollarda Rabbimiz bilan to‘g‘ri munosabatda
bo‘ladilar.</p>
<p><strong>10:28−30</strong> Butrus Xaloskor ta’limotining mohiyatini
tushunib yetdi. U Iso: "Hamma narsani qoldirib, Mening orqamdan
yuringlar," deganini angladi. Iso uning so‘zlari to‘g‘riligini
tasdiqlab, U va Xushxabar yo‘lida hamma narsadan voz kechgan kishiga
hozir va abadiyatda mukofot va’da qildi.</p>
<p>1. Hozirgi mukofot o‘n ming foizni tashkil etadi, lekin pul bilan
emas, balki:</p>
<p>a) Rabbimizning xizmatkorlariga boshpana bergan kishilarning
uylari;</p>
<p>b) aka-ukalar, opa-singillar, otalar, onalar va bolalar - masihiy
do‘stlar, ular bilan muloqot hayotni boyitadi;</p>
<p>v) u Podshoh nomi bilan da’vo qilayotgan yerlar - dunyo
mamlakatlari;</p>
<p>g) quvg‘inlar - ular hozirgi mukofotning bir qismidir. Agar inson Iso
uchun azob chekishga loyiq bo‘lsa, bu quvonchga sabab bo‘ladi.</p>
<p>2. Kelgusi mukofot - abadiy hayotdir. Bu barcha narsani tashlab,
abadiy hayotni qo‘lga kiritamiz degani emas. Abadiy hayot - in’omdir. Bu
yerda hamma narsani tark etganlar mukofot sifatida osmonda abadiy
hayotdan yanada ko‘proq lazzatlanish imkoniyatiga ega bo‘ladilar, degan
fikr yotadi. Barcha imonlilar bu hayotga ega bo‘ladilar, lekin hammasi
ham undan bir xil darajada bahramand bo‘lavermaydi.</p>
<p><strong>10:31</strong> So‘ng Rabbimiz ogohlantirish qo‘shdi:
"Ko‘pchilik birinchilar oxirgi, oxirgilar esa birinchi bo‘ladi."
Shogirdlik yo‘lidagi yaxshi boshlanish hali hammasi emas. Marraga qanday
yetib kelishimiz hisobga olinadi.</p>
<p>Ayensayd shunday dedi:</p>
<p>"Sodiq va o‘zini bag‘ishlagan izdosh bo‘lishga va’da berganlarning
barchasi ham oxirigacha Masih nomi uchun o‘zini qurbon qilish yo‘lidan
bormaydi. Orqada qolgandek ko‘ringan, bag‘ishlanishiga shubha
qilinganlar ham bo‘ladi, lekin ular sinov paytlarida sadoqat va
fidoyilikni saqlab qoladilar." (Harry A. Ironside, Mark Xushxabariga
sharhlar, 157-bet.)</p>
<p><strong>K. Xizmatkorning azob-uqubatlari haqidagi uchinchi bashorat
(10:32−34)</strong></p>
<p><strong>10:32</strong> Quddusga yo‘l olish vaqti keldi. Rabbimiz Iso
Masihning bu yo‘li Getsemaniyaning qayg‘u va azob-uqubatlariga, xochning
sharmandaligi va azobiga olib borardi. O‘sha paytda Uni qanday
his-tuyg‘ular qamrab olgan edi? Buni "Iso ulardan oldinda yurardi" degan
so‘zlardan ham anglash mumkin emasmi?</p>
<p>U Xudoning irodasini bajarishga qat’iy ahd qilib, buning qanchalik
qimmatga tushishini to‘la anglardi. U yolg‘iz edi - shogirdlardan
oldinroqda yolg‘iz borardi. Va U quvonchga to‘lgan edi - Otasining
irodasini bajarayotganini anglashdan keladigan chuqur, boqiy quvonch,
kelgusi ulug‘vorlikning quvonchli istiqboli, O‘z Kelinchagini qutqarish
quvonchi. U O‘zini kutayotgan quvonchni bilardi, shu bois sharmandalikka
e’tibor bermay, xochga qarab yurdi.</p>
<p>Uning oldinda yurishini ko‘rib, biz ham hayratga tushamiz. Bizning
mustahkam Yo‘lboshchimiz, imonimizning Boshlovchisi va
Mukammallashtiruvchisi, ulug‘vor Rabbimiz, Ilohiy Shahzoda. Erdman
yozadi:</p>
<p>"Keling, to‘xtab, Uning yuziga qaraylik. Xochga tomon shaxdam qadam
tashlayotgan Xudoning O‘g‘li! Bu bizni Unga ergashishda yangi
jasoratlarga undamaydimi; U biz uchun ixtiyoriy ravishda o‘limga
ketayotganini ko‘rganimizda, qalbimizda muhabbat alangasi yonmaydimi; bu
o‘limning ma’nosi va siri bizni hayratga solmaydimi?" (Erdman, Mark,
147-bet.)</p>
<p>Unga ergashgan shogirdlar vahimaga tushdilar. Ular Quddusdagi diniy
rahbarlar Uning o‘limini istaganlarini bilishardi.</p>
<p><strong>10:33−34</strong> Iso birinchi marta shogirdlariga bo‘lajak
voqealarni batafsil tasvirlab berdi. Ushbu bashoratli reja bizning
oldimizda oddiy insondan ko‘ra ulug‘roq Zot turganidan dalolat
beradi:</p>
<p>1. "Mana, biz Quddusga ko‘tarilmoqdamiz" (11:1 - 13:37).</p>
<p>2. "Inson O‘g‘li oliy ruhoniylar va ulamolarga topshiriladi" (14:1−2,
43−53).</p>
<p>3. "Uni o‘limga mahkum etadilar" (14:55−65).</p>
<p>4. "Va uni majusiylarga topshiradilar" (15:1).</p>
<p>5. "Va Uni haqorat qiladilar, uradilar, Unga tupuradilar va
o‘ldiradilar" (15:2−38).</p>
<p>6. "Uchinchi kuni esa tiriladi" (16:1-11).</p>
<p><strong>L. Birinchilik - xizmatda (10:35−45)</strong></p>
<p><strong>10:35−37</strong> Uning yaqinlashib kelayotgan xochga
mixlanishi haqidagi bu achchiq bashoratdan so‘ng, Yoqub va Yuhanno Unga
o‘rinsiz iltimos bilan murojaat qilishdi. Ularning istagi ajoyib edi -
axir ular Isoga yaqinroq bo‘lishni xohlashardi, lekin o‘z ulug‘vorligiga
intilish, kamida, kamtarlikdan emas edi. Ular Iso tez orada O‘z
Shohligini o‘rnatishiga ishonishlarini ko‘rsatdilar, vaholanki Uning
kelgusi azob-uqubatlari haqida o‘ylashlari kerak edi.</p>
<p><strong>10:38−39</strong> Iso ulardan Uning azob-uqubatlari ramzi
bo‘lgan kosasini icha olishlari va Uning cho‘mdirilishida ishtirok eta
olishlari haqida so‘radi. Ular bunga qodir ekanliklarini aytishdi va U
ularning haq ekanliklarini tasdiqladi. Ular Unga bo‘lgan sadoqatlari
uchun azob chekishadi, Yoqub esa hatto shahid bo‘ladi (Havoriylar
12:2).</p>
<p><strong>10:40</strong> Ammo keyin U Shohlikdagi sharafli o‘rinlar
shunchaki berilmasligini tushuntirdi. Ularga munosib bo‘lish kerak. Shu
o‘rinda, Shohlikka kirishimiz inoyat orqali imon bilan mumkinligini,
ammo Shohlikdagi o‘rnimiz Masihga bo‘lgan sadoqatimiz bilan
belgilanishini eslatib o‘tish joiz.</p>
<p><strong>10:41−44</strong> Boshqa o‘nta shogird o‘zlaridan o‘zib
ketishga uringan Yoqub va Yuhannoga g‘azablandilar. Biroq ularning
g‘azabi o‘zlarida ham xuddi shunday ruh borligidan dalolat berardi. Bu
Rabbimiz Iso Masihga hukmronlik borasida ularga ajoyib saboq berish
imkonini yaratdi. Imonsizlar orasida dunyoning buyuklari o‘zboshimchalik
bilan boshqaradi. Ular hukmronlik qiladilar va qo‘l ostidagilarni
ezadilar. Ammo Masihning Shohligida birinchilikni xizmat belgilaydi. Kim
birinchi bo‘lishni istasa, hamma uchun qul bo‘lsin.</p>
<p><strong>10:45</strong> Buning eng oliy namunasi Inson O‘g‘lining
O‘zidir. U O‘ziga xizmat qildirishga emas, balki xizmat qilish va
ko‘pchilikni qutqarish uchun O‘z jonini berish uchun kelgan. Bu haqda
o‘ylab ko‘ring! U g‘ayritabiiy tarzda bu dunyoda tug‘ildi. Uning butun
hayoti xizmatdan iborat edi. Va U jonini o‘rniga o‘ladigan qurbon
sifatida berdi. Yuqorida ta’kidlanganidek, 45-oyat butun Xushxabarning
kalit oyatidir. Bu qisqacha ilohiyot, dunyo bilgan eng buyuk hayot
manzarasidir.</p>
<ol start="13" type="A">
<li><p><strong>Ko‘r Bartimayning shifo topishi (10:46−52)</strong></p>
<p><strong>10:46</strong> Shundan so‘ng voqealar Pereyadan Yahudiyaga
ko‘chadi. Rabbimiz va uning shogirdlari Iordan daryosidan kechib o‘tib,
Yerixon shahriga kirdilar. U yerda ular ko‘zi ojiz Vartimeyni
uchratdilar. U o‘z ehtiyojini chuqur his qilgan va undan qutulishga
qat’iy azm qilgan odam edi.</p>
<p><strong>10:47</strong> Vartimey Rabbimizni Dovud O‘g‘li sifatida tan
olib, uni shu nom bilan chaqirdi. Qanday kinoya! Isroil xalqi ko‘r
bo‘lib, ularning orasida Masih borligini ilg‘amagan bir paytda, ko‘zi
ojiz yahudiy haqiqiy ma’naviy ko‘rish qobiliyatiga ega edi!</p>
<p><strong>10:48−52</strong> Uning shafqat so‘rab qilgan qat’iy iltijosi
javobsiz qolmadi. Ko‘rish qobiliyatini so‘rab qilgan aniq iltijosiga
aniq javob berildi. Uning minnatdorchiligi Isoning izidan ergashib,
Quddusga so‘nggi safarida unga hamroh bo‘lganida namoyon bo‘ldi. Xochga
ketayotgan Rabbimizning qalbi Yerixonda shunday imonni topganidan
quvonch bilan to‘lgan bo‘lsa kerak. Yaxshiyamki, Vartimey aynan o‘sha
kuni Rabbiga iltijo qildi, chunki Najotkor bu yo‘ldan boshqa hech qachon
o‘tmadi.</p></li>
</ol>
