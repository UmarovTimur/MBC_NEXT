<p><strong>III. XUDONING O‘G‘LI XIZMAT QILGAN IKKINCHI YIL
(5-bob)</strong></p>
<p><strong>A. Uchinchi mo‘jiza: bemorning shifo topishi
(5:1−9)</strong></p>
<p><strong>5:1</strong> Bu bobda yahudiy bayramlaridan birining
o‘tkazilish davri haqida hikoya qilinadi. Ko‘pchilik bu yerda
yahudiylarning Fisih bayrami haqida gap ketayotganini taxmin qiladi,
lekin bunga to‘liq ishonch yo‘q.</p>
<p>Tug‘ilishidan yahudiy bo‘lgan Iso, Xudo yahudiylarga bergan
qonunlarga itoat etib, bayram kuni Quddusga keldi. Eski Ahdning Yahova
Xudosi sifatida, Rabbimiz Iso yahudiylarning Fisih bayramini o‘rnatgan
va unga birinchi o‘rinni bergan edi. Otasiga itoatkor Inson sifatida,
endi U O‘zi o‘rnatgan qonunlarga bo‘ysundi.</p>
<p><strong>5:2</strong> Quddusda "Mehr uyi" yoki "Shafqat uyi" degan
ma’noni anglatuvchi Vifezda nomli hovuz bor edi.</p>
<p>Bu hovuz Qo‘y darvozasi yonida joylashgan edi. Uning aniq joylashuvi
qazishmalar natijasida ma’lum bo‘lgan (salibchilar ordeniga tegishli
bo‘lgan Avliyo Anna cherkovi yaqinida). Hovuz atrofida beshta ustunli
ayvon, ya’ni ko‘p sonli odamlarni sig‘dira oladigan katta ochiq xonalar
mavjud edi. Ba’zi Muqaddas Kitob tadqiqotchilari, bu beshta ayvon Muso
qonunini ifodalaydi va insonning chuqur muammolaridan xalos bo‘lishiga
yordam bera olmaydi, deb hisoblaydilar.</p>
<p><strong>5:3</strong> Ko‘rinib turibdiki, Vifezda hovuzi shifo
mo‘jizalari sodir bo‘ladigan joy sifatida mashhur edi. Bu mo‘jizalar yil
bo‘yi ro‘y berganmi yoki faqat ba’zan, masalan, bayram kunlari sodir
bo‘lganmi, buni biz bilmaymiz. Hovuz atrofida sog‘ayish umidida kelgan
juda ko‘p bemorlar yotardi. Ularning ba’zilari ko‘r, ba’zilari cho‘loq,
ba’zilari falaj edi. Bu turli xil ojizliklar gunohkor insonni: uning
nochorligi, ko‘rligi, oqsoqligi va yaroqsizligini aks ettiradi. Gunohi
tufayli azob chekayotgan bu odamlar suvning harakatlanishini kutishardi.
Ularning qalblari kasalliklardan xalos bo‘lish umidi bilan
to‘lib-toshgan va ular chin dildan shifo topishni istashardi.</p>
<p>D. G. Bennet shunday deydi:</p>
<p>"Garchi u yerda Xudoning O‘g‘li bo‘lsa-da, ular o‘zgaruvchan va
aldamchi suv atrofida iztirob chekishardi. Shubhasiz, bu biz uchun
saboqdir. Odamlar bilan to‘la hovuz va sezdirmay o‘tib ketayotgan Iso!
Insoniyat dinining belgilari shu! Barcha murakkab mexanizmlari bilan
buyruq va ko‘rsatmalarga intilish va Xudoning inoyatiga e’tibor
bermaslik." (James Gifford Bellett, The Evangelists, 50-bet.)</p>
<p><strong>5:4</strong> Bu yerda bizning qiziqishimizni qondirish uchun
juda oz narsa aytilgan. Bizga ma’lum bo‘lishicha, Parvardigorning
farishtasi vaqti-vaqti bilan hovuzga tushib, suvni loyqalatib turardi.
Suv loyqalanganda birinchi bo‘lib suvga kirgan odam sog‘ayib ketardi.
Faqatgina bir kishi shifo topishi mumkin bo‘lsa-da, yordamga muhtoj
bo‘lgan odamlarning suvga intilishlari qanchalik ayanchli manzara
bo‘lganini tasavvur qilish mumkin.</p>
<p>Muqaddas Kitobning ko‘plab nusxalarida 3-oyatning oxirgi qismi
("suvning harakatini kutayotganlar" so‘zlaridan) va 4-oyatning hammasi
yo‘q, lekin aksariyat qo‘lyozmalarda bu so‘zlar mavjud. Izohi bo‘lmagan
hikoyadan bu bemorlarning nima uchun u yerda bo‘lganini tushunish
qiyin.</p>
<p><strong>5:5−6</strong> Hovuzda o‘ttiz sakkiz yildan beri kasal
bo‘lgan bir kishi bor edi. Demak, u Xaloskor tug‘ilishidan oldin kasal
bo‘lib qolgan. Rabbimiz Iso hamma narsani bilardi. Ilgari bu odamni hech
qachon uchratmagan edi. Ammo U uning uzoq vaqtdan beri kasal ekanini
bilardi.</p>
<p>Mehr-muhabbatga to‘lib, U bemorga: "Sog‘ bo‘lishni istaysanmi?" dedi.
Iso bu inson qalbining eng ezgu orzusi ekanini bilardi. Shu bilan birga,
U insonning o‘z ojizligini va davolanishga muhtojligini tan olishiga
erishmoqchi edi. Bu najotga ham taalluqli. Rabbimiz biz najot topishni
istashimizni biladi, lekin U bizdan halok bo‘lganimizni tan olishimizni,
Unga muhtoj ekanimizni va Uni Xaloskorimiz sifatida qabul qilishimizni
kutadi. Biz o‘z xohishimiz bilangina najotga erisha olmaymiz, ammo Xudo
ruhni qutqarishidan oldin inson irodasi namoyon bo‘lishi kerak.</p>
<p><strong>5:7</strong> Bemorning javobi juda ayanchli edi. Ko‘p yillar
davomida u hovuz yonida yotar va suv harakatlanganda kimdir uni suvga
tushirishini kutar, ammo unga yordam beradigan hech kim yo‘q edi. O‘zi
kirmoqchi bo‘lganida, boshqa birov undan oldinroq kirardi. Bu, agar
boshqalarga suyanib, ular bizni gunohlardan xalos etishiga umid
bog‘lasak, umidsizlikka tushishimizni eslatadi.</p>
<p><strong>5:8</strong> Odam uchun yumshoq to‘shak yoki yengil matras
to‘shak vazifasini o‘tagan. Iso unga o‘rnidan turib, to‘shagini olib,
yurishni buyurdi. Biz uchun saboq shuki, najot topganimizdan keyin
nafaqat o‘rnimizdan turishimiz, balki yurishimiz ham kerak. Rabbimiz Iso
bizni gunoh moxovidan davolab, Unga munosib tarzda yurishimizni
istaydi.</p>
<p><strong>5:9</strong> Najotkor hech qachon kuch bermasdan turib, biror
narsani buyurmaydi. U gapirayotganda, bemorning tanasiga yangi hayot va
kuch kirdi. U shu zahotiyoq sog‘ayib ketdi. Bu asta-sekin sog‘ayish emas
edi. Yillar davomida ishlamagan va zaif bo‘lgan a’zolar endi kuchga
to‘ldi. Darhol Rabbimizning so‘ziga itoat etish boshlandi. Bemor
to‘shagini ko‘tarib ketdi. O‘ttiz sakkiz yillik kasallikdan so‘ng u
qanday hayajon bilan oyoqqa turgan bo‘lsa kerak! Bu mo‘jiza haftaning
yettinchi kuni, ya’ni bizning shanba kunimizga to‘g‘ri keladigan shabbat
kuni sodir bo‘ldi. Yahudiylarga shabbat kuni ishlash taqiqlangan edi. Bu
odam yahudiy edi, lekin Rabbimiz Isoning so‘zlaridan keyin,
yahudiylarning shu kunga oid urf-odatlariga qaramay, to‘shakni
ko‘tarishdan qo‘rqmadi.</p>
<p><strong>B. Yahudiylarning qarshiligi (5:10−18)</strong></p>
<p><strong>5:10</strong> Yahudiylar shanba kuni to‘shagini ko‘tarib
ketayotgan odamni ko‘rgach, uni koyiy boshladilar. Bu odamlar o‘z diniy
marosimlarini bajarishni juda qattiq va hatto shafqatsizlik bilan talab
qilar, qonunning harfiga qat’iy rioya qilar, ammo boshqalarga nisbatan
mehr-shafqat va rahmdillikni kamdan-kam namoyon qilardilar.</p>
<p><strong>5:11</strong> Shifo topgan odam juda oddiy javob berdi. U
o‘zini sog‘aytirgan Zot unga to‘shagini olib yurishni buyurganini aytdi.
O‘ttiz sakkiz yil davomida xasta bo‘lgan odamni davolash qudratiga ega
bo‘lgan Zotga, U hatto shanba kuni to‘shakni ko‘tarishni buyursa ham,
itoat etish lozim! O‘sha paytda sog‘aygan kishi, aslida, Rabbimiz Iso
kim ekanligini bilmas edi. U Iso haqida umumiy so‘zlar bilan, biroq
samimiy minnatdorchilik bilan gapirdi.</p>
<p><strong>5:12</strong> Yahudiylar bu odamga shanba kungi an’anani
buzishga kim ruxsat berganini bilishni juda xohlashdi va undan
ayblanuvchini tasvirlab berishni so‘rashdi. Muso qonuniga ko‘ra, kimki
shanba kunini buzsa, toshbo‘ron qilib o‘ldirilishi kerak edi. Yahudiylar
bemorning shifo topgani bilan qiziqishmadi.</p>
<p><strong>5:13</strong> Shifo topgan odam uni kim davolaganini
bilmasdi. U buni aniqlay olmadi, chunki Iso hovuzdagi odamlar orasiga
kirib g‘oyib bo‘lgan edi. Bu voqea Rabbimiz Iso Masihning umumiy
xizmatidagi burilish nuqtalaridan biri edi. U shanba kuni mo‘jiza
ko‘rsatdi va shu bilan yahudiy yetakchilarining g‘azabi va nafratini
qo‘zg‘atdi. Ular Isoni ta’qib qilib, Uni o‘ldirish yo‘llarini izlay
boshladilar.</p>
<p><strong>5:14</strong> Bir oz vaqt o‘tgach, Iso ma’badda shifo topgan
odamni uchratdi. U, shubhasiz, hayotida sodir bo‘lgan ajoyib mo‘jiza
uchun Xudoga shukrona aytayotgan edi. Rabbimiz unga shunday ulug‘
marhamat ko‘rsatilgach, endi bir mas’uliyatni zimmasiga olishi
lozimligini eslatdi. Imtiyoz doimo mas’uliyat bilan yonma-yon keladi.
"Mana, sen sog‘ayding. Endi gunoh qilma, tag‘in boshingga bundan ham
yomonroq narsa tushmasin". Biz xulosa qilishimiz mumkinki, bu odam
dastlab hayotidagi qandaydir gunoh tufayli kasallikka chalingan. Ammo
kasallikning asosida doim ham gunoh yotmaydi. Inson hayotidagi ko‘plab
kasalliklar sodir etilgan gunoh bilan bevosita bog‘liq emas. Masalan,
chaqaloqlar ongli ravishda gunoh qilishga ulgurmasdan oldin kasal bo‘lib
qolishlari mumkin. Iso: "Endi gunoh qilma", deb Xudoning muqaddaslik
mezonini ifodaladi. Agar U: "Iloji boricha kamroq gunoh qil", desa edi,
U Xudo bo‘lmas edi. Xudo hech qanday darajadagi gunohga yo‘l qo‘ymaydi.
So‘ng Iso yana bir bor ogohlantirib: "...tag‘in boshingga bundan ham
yomonroq narsa tushmasin", dedi. Rabbimiz yomonroq narsa deganda nimani
nazarda tutganini aniq aytmadi. Shubhasiz, U gunohning oqibatlari
jismoniy kasallikdan ko‘ra dahshatliroq ekanini bu odamning ongiga
yetkazmoqchi bo‘ldi. Gunohlar ichida o‘layotganlar abadiy g‘azab va
azob-uqubatlarga mahkumdirlar.</p>
<p>Inoyatga qarshi gunoh qonunga qarshi gunohdan ko‘ra ancha
jiddiyroqdir. Iso bu odamga ajoyib muhabbat va marhamat ko‘rsatdi.
Ilgari uni kasallikka giriftor qilgan o‘sha gunohkorona hayotni davom
ettirish uchun chiqib ketsa, bu o‘taketgan noshukurlik bo‘lardi.</p>
<p><strong>5:15</strong> Samariyalik ayol singari, bu odam ham o‘z
Xaloskori haqida omma oldida guvohlik berishni istadi. U yahudiylarga
o‘zini davolagan Iso ekanini ma’lum qildi. Garchi yahudiylar bunga
e’tibor bermasalar-da, u Isoni ulug‘lamoqchi edi. Ularning asosiy
maqsadi Isoni qo‘lga olib, jazolash edi.</p>
<p><strong>5:16</strong> Bu yerda insonning dahshatli darajada buzilgan
qalbi aks ettirilgan. Najotkor kelib, buyuk shifo ishini amalga oshirdi,
bu esa yahudiylarni g‘azablantirdi. Ular mo‘jiza shanba kuni sodir
bo‘lganidan g‘azablanishdi. Ular diniy aqidalarning beparvo izdoshlari
bo‘lib, o‘z xalqining baxt-saodati va farovonligidan ko‘ra marosimlarni
bajarishdan ko‘proq manfaatdor edilar. Ular oldlarida shanba kunini
ajratib qo‘ygan va endi o‘sha kunda marhamat ko‘rsatayotgan Zot
turganini anglamasdilar.</p>
<p>Rabbimiz Iso shanba kunini buzmadi. Qonun bu kuni og‘ir mehnat
qilishni taqiqlagan, ammo yordam va marhamat ko‘rsatishni man
etmagan.</p>
<p><strong>5:17</strong> Olti kunda dunyoni yaratishni tugatgach, Xudo
yettinchi kuni dam oldi. Bu shanba kuni edi. Ammo dunyoga gunoh kirib
kelgach, Xudoning osoyishtaligi buzildi. Endi U erkak va ayollarni O‘zi
bilan muloqotga qaytarish uchun uzluksiz ishlashi lozim. U najot topish
imkoniyatini ta’minlashi kerak. U barcha avlodlarga Xushxabar xabarini
yetkazishi kerak. Shunday qilib, Odam Ato gunoh qilganidan to hozirgacha
Xudo tinmay mehnat qilgan va hozir ham mehnat qilmoqda. Xuddi shu narsa
Rabbimiz Isoga ham taalluqli. U Otasining ishi bilan band edi, Uning
sevgisi va marhamatini haftaning olti kuni bilan cheklab bo‘lmaydi.</p>
<p><strong>5:18</strong> Bu oyat juda muhim. U bizga shuni aytadiki,
yahudiylar Rabbimiz Isoni o‘ldirish uchun yanada ko‘proq imkoniyat izlay
boshladilar, chunki U nafaqat shanba kunini buzdi, balki O‘zini Xudoga
tenglashtirdi! Ularning tor fikrli aqliga Rabbimiz shanba kunini
buzayotgandek tuyuldi, aslida esa unday emasdi. Ular Xudo hech qachon
shanba kuni inson biror qiyinchilik chekishini istamasligini
tushunishmasdi. Agar odamni shanba kuni davolash mumkin bo‘lsa, Xudo
uning yana bir kun azob chekishini xohlamaydi. Iso Xudoni O‘zining Otasi
deb ataganida, yahudiylar U Xudoga teng bo‘lishni da’vo qilayotganini
angladilar.</p>
<p>Bu ular uchun dahshatli shakkoklik bo‘lib tuyuldi. Aslida esa bu
faqat haqiqat edi. Hazrati Iso chindan ham o‘zini Xudoga teng deb e’lon
qilganmidi? Agar xohlasa, buni yahudiylarga tushuntirib berar edi.
Buning o‘rniga, keyingi oyatlarda U chindan ham Otasi bilan bir ekanini
yanada qat’iyroq ta’kidladi.</p>
<p>D. Sidlou Bakster shunday yozadi:</p>
<p>"U yetti jihatda tenglikka da’vo qiladi: 1) mehnatlari tengligiga:
"...U (Ota) nimani qilsa, O‘g‘il ham xuddi shuni qiladi" (19-oyat); 2)
bilimda tenglik: "Chunki Ota O‘g‘ilni sevadi va O‘zi qilayotgan hamma
narsani Unga ko‘rsatadi" (20-oyat); 3) o‘liklarni tiriltirishda tenglik:
"Ota o‘liklarni tiriltirganidek va hayot berganidek, O‘g‘il ham xohlagan
kishisiga hayot beradi" (21-oyat, shuningdek, 28-29-oyatlarga qarang);
4) hukm qilish huquqida tenglik: "Zero, Ota hech kimni hukm qilmaydi,
balki barcha hukmni O‘g‘ilga topshirgan" (22-oyat, shuningdek 27-oyat);
5) izzat-hurmatda tenglik: "Hamma Otani qanday hurmat qilsa, O‘g‘ilni
ham shunday hurmat qilsin" (23-oyat); 6) abadiy hayot berish huquqida
tenglik: "...Mening so‘zimni eshitib, Meni yuborgan zotga ishongan...
o‘limdan hayotga o‘tgan bo‘ladi" (24-25-oyatlar); 7) o‘z-o‘zidan
mavjudlikda tenglik: "Zero, Ota O‘zida hayotga ega bo‘lgani kabi,
O‘g‘ilga ham O‘zida hayotga ega bo‘lishni ato etgan" (26-oyat)". (J.
Sidlou Baxter, Kitobni o‘rganing, V:309.)</p>
<p><strong>D. Iso o‘zining Xudo bilan tenglik da’vosini himoya qiladi
(5:19−29)</strong></p>
<p><strong>5:19</strong> Najotkor Ota Xudo bilan shunchalik chambarchas
bog‘langan ediki, U mustaqil harakat qila olmasdi. Bu Uning o‘zi hech
narsa qila olmasligini anglatmaydi, balki U Xudo bilan shunchalik
chambarchas bog‘langanki, faqat Otasi qilayotgan ishni qila olardi.
Garchi Rabbimiz o‘zini Ota bilan teng deb da’vo qilsa-da, mustaqillikni
talab qilmagan. U mustaqil emas, balki U bilan mutlaq teng edi.</p>
<p>Shubhasiz, Hazrati Iso yahudiylar Uni Xudoga teng deb bilishlarini
istagan. Oddiy odam Xudoning O‘zi bilan bir xil ishlarni qiladi, deb
da’vo qilishi bema’nilik bo‘lardi. Iso Yaratuvchi Otasini ko‘rganini
aytadi. Bunday deyish uchun, U doimo Otasi bilan yaqin aloqada bo‘lishi
va osmonda sodir bo‘layotgan barcha narsalarni to‘liq bilishi kerak.
Ammo U shuningdek, Yaratuvchi Otadan nimani ko‘rgan bo‘lsa, o‘shani
qilishini ta’kidlaydi. Bu, shubhasiz, Uning Xudoga tengligi haqidagi
bayonotdir. U zot qodir-u qudratlidir.</p>
<p><strong>5:20</strong> Otaning O‘z O‘g‘liga bo‘lgan muhabbatining
o‘ziga xosligi shundaki, U O‘zi qilayotgan barcha narsalarni Unga
ko‘rsatadi. Bu "hammasini" Iso nafaqat ko‘rgan; Uning buni qilishga
qudrati yetadi. Keyin Najotkor Xudo unga bulardan ham ulkanroq ishlarni
ko‘rsatishini, hamma hayratda qolishini aytdi.</p>
<p>Yahudiylar Iso Payg‘ambarning mo‘jizalar ko‘rsatayotganini allaqachon
ko‘rishgan edi. Ular hozirgina o‘ttiz sakkiz yil kasal bo‘lgan odamni
qanday shifolaganiga guvoh bo‘lishdi. Ammo ular bundan ham ulkanroq
mo‘jizalarni ko‘radilar. Bunday mo‘jizalarning birinchisi o‘liklarning
tirilishi bo‘ladi (21-oyat). Ikkinchisi - insoniyat ustidan hukm
(22-oyat).</p>
<p><strong>5:21</strong> O‘g‘ilning Otasi bilan tengligining yana bir
aniq tasdig‘i bor. Yahudiylar Isoni Xudo bilan tenglikni da’vo qilishda
ayblashdi. U bu ayblovlarni rad etmadi, balki U va Otaning bir
ekanligini isbotlovchi kuchli dalillarni keltirdi. Ota o‘liklarni
tiriltirib, hayot baxsh etgani kabi, O‘g‘il ham xohlagan kishisiga hayot
beradi. Agar U oddiy inson bo‘lganida, bunday gaplarni ayta olarmidi?
Savol o‘z-o‘zidan javob bo‘ladi.</p>
<p><strong>5:22</strong> Yangi Ahd ta’limoti shuni ko‘rsatadiki, Ota
Xudo barcha hukmni O‘g‘liga topshirgan. Hukm chiqarish uchun, Hazrati
Iso mukammal bilimga va mutlaq adolatga ega bo‘lishi kerak. U inson
qalbidagi fikr va niyatlarni ajrata olishi lozim. Butun yer yuzi ustidan
hukm chiqaradigan Zotning yahudiylar oldida turib, O‘z qudratiga
dalillar keltirishi qanchalik g‘alati, axir ular baribir Uni tan
olishmaydi-ku!</p>
<p><strong>5:23</strong> Bu yerda Xudo nima uchun O‘g‘liga o‘liklarni
tiriltirish va dunyoni hukm qilish vakolatini berganligi tushuntiriladi.
Sababi shuki, hamma Otani ulug‘lagandek, O‘g‘ilni ham ulug‘lasin. Bu
Muqaddas Kitobdagi Rabbimiz Iso Masihning ilohiyligiga eng muhim da’vo
va eng aniq dalillardan biridir. Muqaddas Kitobdan bilamizki, faqatgina
yagona Xudoga sig‘inish kerak. O‘nta amrda odamlarga yagona haqiqiy
Xudodan boshqa xudoga sig‘inish taqiqlangan. Endi esa, hamma Otani
qanday ulug‘lasa, O‘g‘ilni ham shunday ulug‘lashi kerakligini bilib
olamiz. Ushbu oyatdan faqat bitta xulosa chiqarishimiz mumkin: Iso Masih
Xudodir. Ko‘pchilik odamlar Xudoga sig‘inishlarini da’vo qilishadi,
lekin shu bilan birga Iso Masihning Xudo ekanligini inkor etishadi.
Ular: "U ulug‘ zot yoki tirik mavjudotlardan ko‘ra Xudoga o‘xshashroq
zot bo‘lgan," deyishadi. Ammo bu oyat Iso va Xudo o‘rtasida mutlaq
tenglikni o‘rnatadi va odamlar Xudo Otani hurmat qilgandek O‘g‘ilni ham
hurmat qilishlarini talab qiladi. Kim O‘g‘ilni hurmat qilmasa, Otani ham
hurmat qilmaydi. Agar Rabbimiz Iso Masihga bo‘lgan muhabbat bo‘lmasa,
Xudoga bo‘lgan muhabbat haqida gapirish befoyda. Agar siz ilgari Iso
Masihning kimligini tushunmagan bo‘lsangiz, bu oyatni yaxshilab o‘ylab
ko‘ring. Bu Xudoning Kalomi ekanini unutmang va Iso Masih tanada namoyon
bo‘lgan Xudo ekani haqidagi ulug‘vor haqiqatni qabul qiling.</p>
<p><strong>5:24</strong> Avvalgi oyatlardan, Hazrati Iso tiriltirishga
qodir ekanini va butun hukm Uning qo‘liga topshirilganini bilib oldik.
Bu yerda biz qanday qilib Undan ma’naviy hayot olib, hukm qilinishdan
qutulish mumkinligini bilib olamiz.</p>
<p>Bu Muqaddas Kitobdagi Xushxabarni e’lon qiluvchi eng mashhur
oyatlardan biridir. Ko‘plab insonlar u orqali abadiy hayotga
erishganlar. Shubhasiz, unga bo‘lgan bunday ulkan muhabbatning sababi
shundaki, u najot yo‘lini aniq belgilab beradi. Hazrati Iso oyatni:
"Haqiqatan, haqiqatan", deb boshlab, aytmoqchi bo‘lgan so‘zlarining
ahamiyatiga e’tiborni qaratdi. Keyin shaxsan o‘zi qo‘shib qo‘ydi:
"Sizlarga aytaman." Xudoning O‘g‘li bu yerda har birimizga shaxsan
murojaat qilyapti. "Mening so‘zimni eshituvchi." Isoning so‘zlarini
eshitish nafaqat tinglash, balki uni qabul qilish, unga ishonish va
itoat etish demakdir. Ko‘p odamlar Injilni eshitadilar, ammo unga
bo‘ysunmaydilar. Bu yerda Xudovand inson Uning ta’limotini Xudodan
kelgan deb qabul qilishi va U dunyoning haqiqiy Najotkori ekanligiga
ishonishi kerakligini aytmoqda.</p>
<p>"Meni yuborgan zotga iymon keltirgan." Bu Xudoga ishonish
masalasidir. Ammo bu so‘zlar insonning Xudoga bo‘lgan ishonchi tufayli
najot topishini anglatadimi? Ko‘pchilik Xudoga ishonganini da’vo qiladi,
ammo haqiqatan iymon keltirmagan, tavba qilmagan. Buning ma’nosi shuki,
biz Rabbimiz Iso Masihni dunyoga yuborgan Xudoga ishonishimiz kerak.
Nimaga ishonish kerak? Xudo Rabbimiz Isoni bizning Najotkorimiz bo‘lish
uchun yuborganiga ishonishimiz lozim. Xudoning Rabbimiz Iso haqida
aytgan so‘zlariga, ya’ni U yagona Najotkor ekanligiga va gunohkorlar
faqat Uning Golgotadagi qurbonligi orqali to‘liq najot topishlari
mumkinligiga ishonish kerak.</p>
<p>"Abadiy hayotga ega." E’tibor bering, bu yerda inson abadiy hayotga
ega bo‘ladi deyilmagan, balki u allaqachon abadiy hayotga ega. Abadiy
hayot - Rabbimiz Iso Masihning hayotidir. Bu nafaqat abadiy davom
etadigan hayot, balki undan yuqori darajadagi hayotdir. Bu Xaloskorning
O‘ziga ishonganlarga bergan hayotidir. Bu insonning jismoniy
tug‘ilishida olgan tabiiy hayotidan farqli o‘laroq, qaytadan tug‘ilish
paytida yuqoridan olgan ruhiy hayotidir.</p>
<p>"Va hukm qilinmaydi." Bu yerda fikr shunday: u hozir ham, kelajakda
ham hech qachon hukm qilinmaydi. Rabbimiz Isoga ishongan har bir kishi
hukmdan ozoddir, chunki Masih uning gunohlarini Golgotada yuvgan. Xudo
gunohlarni ikki marta yuvishni talab qilmaydi. Iso Masih gunohlarimizni
yuvdi, shuning o‘zi kifoya. U kafforat ishini yakunladi va unga hech
narsa qo‘shib bo‘lmaydi. Masihiy hech qachon o‘z gunohlari uchun
jazolanmaydi. (Boshqa oyatlar ham borki, ularda imonli kishi bir kun
kelib Masihning hukmiga duch kelishi aytilgan (Rimliklarga 14:10; 2
Korinfliklarga 5:10). Ammo o‘sha paytda u gunoh uchun jazolanmaydi.
Chunki jazo allaqachon Golgotada ijro etilgan edi. Masihning mahkamasida
imonli kishining hayoti va xizmati ko‘rib chiqiladi va u yo mukofot
oladi, yoki jazolanadi. Shunda gap uning ruhini qutqarish haqida emas,
balki hayotining samaradorligi haqida boradi.)</p>
<p>"Balki o‘limdan hayotga o‘tgan." Masihga ishongan odam ma’naviy o‘lim
holatidan ma’naviy hayotga o‘tgan. O‘tishdan oldin u jinoyatlar va
gunohlar ichida o‘lik edi. U Xudovand bilan muhabbat va muloqot uchun
o‘lik edi. Iso Masihga ishonib, u Xudoning Ruhiga ega bo‘ladi va Ilohiy
hayot egasiga aylanadi.</p>
<p><strong>5:25</strong> Bu bobda uchinchi marta va bu Injilda yettinchi
marta Rabbimiz "Haqiqatan, haqiqatan" iborasini ishlatgan. Vaqt keldi va
endi keldi deganda, Parvardigor O‘zining tarix sahnasiga chiqish vaqtini
nazarda tutadi.</p>
<p>Ushbu oyatda qanday o‘liklar haqida gap ketyapti? Xudo O‘g‘lining
ovozini eshitib, tiriladiganlar kimlar?</p>
<p>Albatta, bular Rabbimiz xizmat qilgan kunlarida tiriltirgan
odamlardir. Ammo bu oyat kengroq ma’noga ham ega. Bu yerda tilga olingan
o‘liklar gunoh va jinoyatlarda o‘lganlardir. Ular Injil Xushxabari
targ‘ib qilinayotganda Xudo O‘g‘lining ovozini eshitadilar. Ular
Xushxabarni qabul qilib, Najotkorni topgach, o‘limdan hayotga
o‘tadilar.</p>
<p>25-oyatda moddiylik emas, balki ma’naviylik nazarda tutilayotganini
tasdiqlash uchun ushbu oyat va 28−29-oyatlar o‘rtasidagi o‘xshashlik
yoki farqlarni sanab o‘tamiz:</p>
<p><strong>25-oyat</strong> <strong>28−29-oyatlar</strong></p>
<p>"O‘limdan hayotga" "O‘limdan hayotga"</p>
<p>"Vaqt keldi va endi keldi" "Vaqt keladi"</p>
<p>"o‘liklar" "qabrlardagi barcha odamlar"</p>
<p>"ovozni eshitadilar" "ovozni eshitadilar"</p>
<p>"va eshitib" "tirilishadi" "va chiqishadi"</p>
<p><strong>5:26</strong> Bu oyat insonning Rabbimiz Isodan qanday hayot
olishi mumkinligini tushuntiradi. Ota hayot manbai va beruvchisi
bo‘lgani kabi, U O‘g‘liga ham O‘zida hayotga ega bo‘lish va uni
boshqalarga berish qobiliyatini ato etgan. Bu Iso Masihning ilohiyligi
va Ota bilan tengligining yana bir aniq tasdig‘idir. Hech bir inson
haqida u o‘zida hayotga ega deb aytib bo‘lmaydi. Har birimizga hayot
berilgan, ammo u hech qachon Otaga yoki Rabbimiz Isoga berilmagan.
Ularda abadiy hayot mavjud.</p>
<p>Bu hayotning boshlanishi bo‘lmagan. Uning O‘zlaridan tashqari hech
qanday manbai yo‘q.</p>
<p><strong>5:27</strong> Xudo O‘g‘liga nafaqat O‘zida hayotga ega
bo‘lishni, balki hukm chiqarish hokimiyatini ham berdi. Isoga hukm
chiqarish vakolati berilishining sababi, U Inson O‘g‘li ekanligidir.
Rabbimiz ham Xudoning O‘g‘li, ham Inson O‘g‘li deb atalgan. Xudo O‘g‘li
nomi bizga Rabbimiz Isoning muqaddas Uchlikning a’zosi, Ilohiyatning
yuzlaridan biri ekanligini eslatadi. Xudoning O‘g‘li sifatida U Ota va
Muqaddas Ruh bilan teng, va Xudoning O‘g‘li sifatida U hayot beradi.
Biroq U Inson O‘g‘li hamdir. U bu dunyoga Inson bo‘lib keldi, odamlar
orasida yashadi va erkak-ayollarning Najotkoriga aylanib xochda o‘ldi.
Inson bo‘lib kelgani uchun rad etildi va qiynaldi. Ammo bir kun U yana
O‘z dushmanlarini hukm qilish uchun qaytadi va bir paytlar
shafqatsizlarcha muomala qilingan o‘sha dunyoda hurmat-e’tiborga sazovor
bo‘ladi. U ham Xudo, ham Inson bo‘lgani uchun mukammal Hakamdir.</p>
<p><strong>5:28</strong> Iso O‘zining Ota Xudo bilan tengligini aniq va
ishonchli tarzda bayon qilganini eshitib, yahudiylar, tabiiyki, hayratda
qolishdi. Iso ularning ongida qanday fikrlar paydo bo‘layotganini
bilardi, shu bois ularga hayratlanmasliklarini aytdi. So‘ng ularning
oldida yanada hayratlanarli haqiqatni ochishda davom etdi. Shunday payt
keladiki, qabrlardagi barcha jasadlar Uning ovozini eshitadi. Xudo
bo‘lmagan har qanday odamning og‘zidan qabrlarda yotgan jasadlar bir kun
kelib uning ovozini eshitishi haqidagi bashorat qanchalik bema’ni
eshitilardi! Bunday da’voni o‘z vaqtida faqat Xudo tasdiqlashi
mumkin.</p>
<p><strong>5:29</strong> Barcha o‘liklar bir kun tiriladi. Ba’zilari
hayotga, boshqalari esa hukmga qaytadilar. Qanday muhim haqiqat:
qachonlardir yashagan va yashaydigan har bir inson ikki guruhdan biriga
kiradi! (Agar Muqaddas Kitobda faqat shu oyat tirilish haqida
bo‘lganida, barcha o‘liklar bir vaqtning o‘zida tiriladi degan xulosaga
kelish mumkin edi. Biroq Muqaddas Bitiklar boshqa qismlaridan, ayniqsa
Vahiy kitobidan (20-bob) bilamizki, ikki tirilish orasida kamida ming
yillik davr bo‘ladi. Birinchi tirilishda Masihga ishonib najot topganlar
tiriladi. Ikkinchi tirilishga imonsiz holda o‘lganlarning barchasi
kiradi.)</p>
<p>29-oyat ezgu ishlar qilganlar o‘z yaxshi amallari uchun najot
topishlarini, yomonlik qilganlar esa yomon hayotlari uchun hukmga duchor
bo‘lishlarini o‘rgatmaydi. Inson yaxshi ishlar qilish orqali najot
topmaydi, aksincha, najot topgani uchun yaxshi ishlar qiladi. Yaxshi
amallar najotning asosi emas, balki uning mevasidir.</p>
<p>Ular sabab emas, natija. "Yomonlik qilganlar" iborasi hech qachon
Rabbimiz Isoga ishonmagan va ishonch bildirmagan, shu bois Xudoning
nazarida hayoti yovuz bo‘lganlarni anglatadi. Ular Xudo oldida turib,
abadiy halokatga mahkum etilish uchun tiriladilar.</p>
<p><strong>E. Isoning Xudoning O‘g‘li ekanligini tasdiqlovchi to‘rtta
dalil (5:30−47)</strong></p>
<p><strong>5:30</strong> Birinchi qarashda, "Men O‘zimcha hech narsa
qila olmayman" iborasi Rabbimiz Isoning O‘zi hech narsa qila olmasligini
anglatgandek tuyuladi. Biroq bu unday emas. Bu yerda boshqa ma’no bor:
Iso Ota Xudo bilan shunchalik chambarchas bog‘langanki, yolg‘iz O‘zi
harakat qila olmaydi. U O‘z xohishi bilan hech narsa qila olmaydi.
Najotkorning o‘zboshimchaligiga ishora ham yo‘q edi. U Otasiga to‘liq
itoat etib, Uning irodasiga muvofiq va U bilan uyg‘unlikda ish
yuritardi.</p>
<p>Soxta ta’limotchilar ko‘pincha bu oyatdan foydalanib, Iso Masihning
Xudo emasligini isbotlashga urinadilar. Ular aytadilar: U O‘zi biror
narsa qila olmagan ekan, demak U faqat insondir. Ammo oyat buning
mutlaqo aksini ta’kidlaydi. Odamlar xohlagan narsalarini qilishlari
mumkin, bu Xudoning irodasiga mos keladimi yoki yo‘qmi, bundan qat’i
nazar. Iso O‘zi bo‘lgan Zot, ya’ni Rabbimiz edi, shuning uchun bunday
qila olmasdi. Buning sababi jismoniy emas, balki axloqiy. Uning jismoniy
kuchi hamma narsani qilish uchun yetarli edi, ammo U noto‘g‘ri ishlarni
qila olmasdi; va Xudoning, Uning Otasining irodasiga zid bo‘lgan hamma
narsa U uchun noto‘g‘ri edi. Bu bayonot Rabbimiz Isoni boshqa yashagan
odamlardan ajratib turadi. Iso Otasiga quloq solib, har kuni Undan
yo‘l-yo‘riq olsa-da, O‘zi fikrladi, o‘rgandi va harakat qildi. Bu yerda
"hukm qilaman" so‘zi huquqiy masalalarni hal qilishga emas, balki U
qanday yo‘l tutishi yoki nima deyishi kerakligini hal qilishga
taalluqli.</p>
<p>Najotkor hech qanday xudbinlik niyatida bo‘lmagani uchun, U
masalalarni adolatli va xolisona hal qila olardi. Uning yagona istagi
Otasiga manzur bo‘lish va Uning irodasini bajarish edi. Bu yo‘lda Unga
hech narsa to‘sqinlik qila olmasdi. Shu sababli, Uning narsalar haqidagi
hukmiga shaxsiy manfaatdorlik ta’sir etmasdi. Bizning fikrlarimiz va
ta’limotlarimiz esa, umuman olganda, qanday yo‘l tutishni va nimaga
ishonishni xohlashimizga bog‘liq. Ammo Xudoning O‘g‘lida hamma narsa
boshqacha edi. Uning fikrlari yoki hukmlari O‘z foydasiga hal
bo‘lmasdi.</p>
<p>U tarafkashlikdan xoli edi.</p>
<p><strong>5:31</strong> Ushbu bobning keyingi oyatlarida Hazrati Iso
Masih O‘zining ilohiyligini tasdiqlovchi turli guvohliklarni keltirgan.
U haqda Yahyo payg‘ambar (32-35-oyatlar), Uning ishlari (36-oyat), Ota
(37-38-oyatlar) va Eski Ahd bitiklari (39-47-oyatlar) guvohlik
bergan.</p>
<p>Avvaliga, Iso guvohlik haqida umumiy bayonot berdi. U: "Agar O‘zim
haqimda guvohlik bersam, guvohligim haqiqiy emas," dedi. Bu, Hazrati Iso
noto‘g‘ri gapirishi mumkin, degan ma’noni anglatmaydi. Ehtimol, U
shunchaki bir kishining guvohligi sudda yetarli qonuniy dalil sifatida
ko‘rib chiqilmasligini ta’kidlagan. Xudoning amriga ko‘ra, asosli sud
muhokamasi uchun kamida ikki yoki uchta guvoh bo‘lishi kerak edi.</p>
<p>Shunday qilib, Hazrati Iso O‘zining ilohiyligini tasdiqlovchi ikkita
yoki uchta emas, balki to‘rtta guvohlik keltirmoqchi edi.</p>
<p><strong>5:32</strong> Bu oyat kimga tegishli ekanligi haqida turli
fikrlar mavjud: Yahyo payg‘ambarga, Ota Xudoga yoki Muqaddas Ruhga.
Ba’zilar "boshqa" deganda Yahyo payg‘ambar nazarda tutilgan va bu oyat
keyingi uch oyat bilan bog‘liq, deb hisoblaydilar. Boshqalar esa,
Rabbimiz bu yerda O‘zi to‘g‘risida Muqaddas Ruhning guvohligi haqida
gapirgan, deb o‘ylaydilar. Bizningcha, U bu yerda Otaning guvohligini
nazarda tutgan (NKJVdagi bosh harfdagi "U" so‘zi tarjimonlar bu yerda
Ilohiylikka ishora qilayotganini ko‘rsatadi).</p>
<p><strong>5:33</strong> Barcha guvohlarning eng ulug‘i bo‘lmish O‘z
Otasini ko‘rsatib, Rabbimiz Yahyoning guvohligiga murojaat qildi. U
imonsiz yahudiylarga, ular Yahyoning oldiga odam yuborib, uning
so‘zlarini tinglaganlarini eslatdi. Yahyoning barcha guvohliklari
Rabbimiz Iso Masih haqida edi. U odamlarga o‘zini ko‘rsatish o‘rniga,
ularga Najotkorni ko‘rsatdi. U haqiqat bo‘lgan Zotga guvohlik berdi.</p>
<p><strong>5:34</strong> Hazrati Iso tinglovchilariga Uning Xudo bilan
tenglik da’vosi faqat odamlarning guvohligiga asoslanmaganini eslatdi.
Agar bu yagona dalil bo‘lganida, Uning ahvoli chindan ham umidsiz
bo‘lardi. Ammo U Yahyo payg‘ambarning guvohligiga ishora qildi, chunki u
Xudo tomonidan yuborilgan odam bo‘lib, Rabbimiz Iso haqida haqiqiy Masih
va dunyoning gunohlarini ko‘taradigan Xudoning Qo‘zisi sifatida guvohlik
bergan edi.</p>
<p>So‘ng qo‘shib qo‘ydi: "...lekin bularni sizlar najot topishingiz
uchun aytyapman." Nega Hazrati Iso yahudiylar bilan uzoq suhbatlashdi?
Ularga O‘zining haqligini, ularning esa nohaqligini ko‘rsatishga
urindimi? Yo‘q, U O‘zining kimligini anglashlari va Uni va’da qilingan
Najotkor sifatida qabul qilishlari uchun ularga bu ajoyib haqiqatlarni
ochib berdi. Ushbu oyatdan Hazrati Isoning mehribon va rahmdil qalbi
yaqqol ko‘rinib turibdi. U O‘zini yomon ko‘radiganlar bilan gaplashdi,
ular tez orada Uning hayotiga qasd qilish uchun har qanday yo‘lni
qidirishadi. Ammo qalbida ularga nisbatan hech qanday nafrat yo‘q edi. U
faqat ularni seva olardi.</p>
<p><strong>5:35</strong> Bu yerda Rabbimiz Yahyo payg‘ambarni yonib
turgan va nur sochayotgan chiroq sifatida ulug‘ladi. Bu, Yahyo
boshqalarga yorug‘lik olib kelgan xizmatini g‘ayrat bilan bajarganini va
odamlarga Isoni ko‘rsatish uchun o‘zini baxshida etganini
anglatardi.</p>
<p>Dastlab, Isroil xalqi Yahyo payg‘ambarning oldiga oqib kelardi. U
qandaydir yangilik, ularning hayotiga kirib kelgan g‘ayrioddiy shaxs edi
va ular uni tinglash uchun kelishardi. Qisqa vaqt davomida ular uni
mashhur diniy ustoz sifatida qabul qilishdi.</p>
<p>Nega ular Yahyo payg‘ambarni shunchalik iliq kutib olib, u va’z
qilgan Zotni qabul qilmadilar? Ularning quvonchi vaqtinchalik edi, hech
qanday tavba keltirmadi. Ular noizchil bo‘lib chiqdi. Ular bashoratchi
kelishini qabul qildilar-u, Podshohni qabul qilmadilar! Iso Yahyoga
yuksak baho berdi. Xudoning O‘g‘li O‘z xizmatkorlaridan birontasini
yonib turgan va porlab turgan chiroq deb ataganida, bu chinakam
maqtovdir. Rabbimiz Isoni sevgan har bir kishi Uning uchun yonib turgan
va bu dunyoga yorug‘lik olib keladigan yorqin alanga bo‘lishga
intilsin.</p>
<p><strong>5:36</strong> Yuhannoning guvohligini Masihning ilohiyligini
isbotlovchi eng katta dalil deb bo‘lmaydi. Otasi Isoga bergan mo‘jizalar
ham Uni haqiqatan Otasi yuborganini tasdiqlardi. Mo‘jizalarning o‘zi
ilohiylikni tasdiqlamaydi. Muqaddas Kitobda mo‘jizalar yaratish
qudratiga ega bo‘lgan odamlar va hatto yovuz mavjudotlar haqida
o‘qiymiz. Biroq Iso Masihning mo‘jizalari boshqalarnikidan farq qilardi.
Birinchidan, bu qudratli ishlarni yaratish uchun Uning O‘zida kuch bor
edi, boshqalarga esa bu qudrat berilgandi. Boshqa odamlar mo‘jizalar
ko‘rsatishgan, ammo o‘z kuchlarini boshqalarga o‘tkaza olishmagan. Iso
Masih nafaqat O‘zi mo‘jizalar ko‘rsatdi, balki shogirdlariga ham shunday
qilish huquqini berdi. Ikkinchidan, Xaloskorning barcha qilganlari Eski
Ahdning Masih haqidagi bashoratlariga to‘liq mos kelardi. Uchinchidan,
Iso Masih yaratgan mo‘jizalar o‘z tabiati, ko‘lami va soni jihatidan
betakror edi.</p>
<p><strong>5:37−38</strong> Yana Rabbimiz Otasining guvohligi haqida
gapirmoqda. Ehtimol, bu yerda Iso Masih suvga cho‘mdirilgan payt nazarda
tutilgan. O‘shanda Ota Xudoning ovozi osmondan kelib, Iso Uning sevimli
O‘g‘li ekanligi va Undan mamnun ekanligini bildirgan. Shuningdek, shuni
ham qo‘shish kerakki, Iso Masihning hayoti, xizmati va mo‘jizalari
orqali Ota ham Uning haqiqatan Xudoning O‘g‘li ekanligiga guvohlik
bergan.</p>
<p>Ishonmagan yahudiylar Uning ovozini hech eshitmagan, Uning yuzini ham
ko‘rmagan edilar.</p>
<p>Buning sababi ularda Uning so‘zi qolmaganida edi. Xudo odamlar bilan
O‘z Kalomi - Muqaddas Kitob orqali gaplashadi. Yahudiylarning Eski Ahd
kitoblari bor edi, lekin ular Xudoning Muqaddas Kitob orqali ularga
gapirishiga yo‘l qo‘ymadilar. Ularning yuraklari toshday qattiq,
quloqlari eshitishga yopiq edi.</p>
<p>Ular Xudoning yuzini hech qachon ko‘rmaganlar, chunki Xudo yuborgan
Zotga ishonmaganlar. Ota Xudo bizning ko‘zimizga ko‘rinadigan yuz yoki
shaklga ega emas. U Ruhdir va shu bois ko‘rinmasdir. Biroq Xudo O‘zini
odamlarga Inson - Rabbimiz Iso Masih qiyofasida namoyon qildi. Masihga
ishonganlar Xudoning yuzini o‘z ko‘zlari bilan ko‘rdilar. Ishonmaganlar
esa Unga o‘zlariga o‘xshagan oddiy odamga qaragandek qarashardi,
xolos.</p>
<p><strong>5:39</strong> Bu oyatning birinchi qismini ikki xil tushunish
mumkin. (Yunoncha "tadqiq qilmoq" fe’li shakli bir ma’noli emas. U
buyruq maylida ("tadqiq qiling," KJV) yoki aniqlik maylida ("siz tadqiq
qilyapsiz" NKJV) bo‘lishi mumkin. Mazmun NKJV tarjimasiga mos keladi.)
Avvalo, Iso Masih yahudiylarga Muqaddas Yozuvlarni tadqiq qilishni
buyurgan bo‘lishi mumkin. Yoki shunchaki ular Muqaddas Yozuvlarni
o‘rganib, abadiy hayotga ega bo‘lish umidida ekanliklarini ta’kidlagan.
Oyatning har qanday talqini bo‘lishi mumkin. Ehtimol Iso Masih,
yahudiylar Muqaddas Yozuvlarni abadiy hayotga erishish niyatida
o‘rganishganini shunchaki qayd etgandir. Ular Eski Ahd Masihning kelishi
haqida xabar berib, aslida Iso haqida gapirayotganini tushunishmagan.
Qo‘lida Muqaddas Yozuv bo‘lgan odamlar shunchalik ko‘r bo‘lishi
mumkinligini o‘ylash dahshatli. Ammo Iso Masih bilan
suhbatlashganlaridan keyin ham uni qabul qilishdan bosh tortganlari
yanada kechirilmas edi. Ushbu oyatning oxirgi qismiga alohida e’tibor
bering: "...va ular Men haqimda guvohlik berurlar." Bu shunchaki Eski
Ahdning asosiy mavzusi Masihning kelishi ekanligini anglatadi.</p>
<p>Eski Ahdni o‘rganishda buni e’tibordan chetda qoldirib, inson uning
eng muhim qismini yo‘qotadi.</p>
<p><strong>5:40</strong> Yahudiylar hayotga ega bo‘lish uchun Uning
oldiga kelishni xohlamadilar. Odamlar Najotkorni qabul qilmasligining
asl sababi ular Xushxabarni tushuna olmasliklari yoki Isoga ishonish
mumkin emas deb hisoblashlarida emas. Rabbimiz Isoda Unga ishonishni
imkonsiz qiladigan hech narsa yo‘q.</p>
<p>Asl sabab insonning o‘zida yashiringan. U o‘z gunohlarini Najotkordan
ko‘ra ko‘proq sevadi. U o‘zining yovuz ishlari bilan xayrlashishni
istamaydi.</p>
<p><strong>5:41</strong> Xudovand yahudiylarni Uni qabul qilishdan bosh
tortganlari uchun tanqid qilar ekan, U O‘ziga sharaf va shon-shuhrat
bermay, Uni xafa qilyapmiz, deb o‘ylashlarini xohlamadi. U dunyoga bu
dunyo ahlidan shon-shuhrat olish uchun kelmagan. U ularning maqtoviga
bog‘liq bo‘lmay, faqat Otasiga ma’qul kelishni istardi. Agar odamlar Uni
inkor etsalar ham, bu Uning shon-shuhratiga putur yetkazmaydi.</p>
<p><strong>5:42</strong> Odamlar Xudoning O‘g‘lini qabul qilishdan bosh
tortishining sababini kuzatish mumkin. Bu odamlarda Xudoga muhabbat yo‘q
edi, ya’ni ular Xudodan ko‘ra o‘zlarini ko‘proq sevardilar. Agar ular
Xudoni sevganlarida, albatta, U yuborgan Zotni ham qabul qilgan
bo‘lardilar. Ular Iso Masihni rad etib, Otasini butunlay sevmasliklarini
ko‘rsatishdi.</p>
<p><strong>5:43</strong> Rabbimiz Iso Otaning nomi bilan keldi, ya’ni U
Otasining irodasini bajarish, Otasini ulug‘lash va har bir narsada
Otasiga itoat etish uchun keldi. Agar odamlar Xudoni chindan ham
sevganlarida, har bir so‘zi va ishida Xudoga ma’qul bo‘lishni istagan
Zotni ham sevgan bo‘lardilar.</p>
<p>Shundan so‘ng, Iso boshqa bir kishining o‘z nomi bilan kelishini va
yahudiylar uni qabul qilishlarini bashorat qildi. Ehtimol, U "boshqa"
deganda O‘zidan keyin paydo bo‘lgan va xalq e’tirofiga erishishni
istagan ko‘plab soxta ustozlarni nazarda tutgandir. Balki U asrlar o‘tib
paydo bo‘lgan, o‘zlarini "masihlar" deb da’vo qiluvchi soxta din
asoschilarini nazarda tutgandir. Ammo eng ehtimol, U bu yerda dajjol
haqida gapirayotgan edi. Shunday kun keladiki, yahudiylar orasida soxta
hukmdor paydo bo‘ladi va o‘ziga Xudodek sig‘inishlarini talab qiladi
(2-Salonikaliklarga 2:8-10).</p>
<p>Yahudiylarning ko‘pchiligi bu dajjolni o‘z hukmdorlari sifatida qabul
qilishadi va natijada Xudoning qattiq hukmiga duchor bo‘lishadi
(1-Yuhanno 2:18).</p>
<p><strong>5:44</strong> Bu yerda Rabbimiz yahudiylarning Uni qabul
qilishdan bosh tortishlarining yana bir sababini tushuntirdi. Ularni
Xudoning roziligi emas, odamlarning ma’qullashi ko‘proq qiziqtirgan.
Ular do‘stlari ularni yahudiylikdan chiqib ketdi deb aytishlaridan
qo‘rqishardi. Agar Rabbimiz Isoga ergashsalar, o‘zlariga yog‘iladigan
ta’na va azob-uqubatlardan qochishardi. Inson boshqalarning o‘zi
haqidagi fikri yoki o‘ziga nisbatan munosabatidan qo‘rqqan ekan, u najot
topolmaydi. Rabbimiz Isoga ishonish uchun odamlarning roziligidan ko‘ra
Xudoning roziligini ko‘proq istash kerak. Inson yagona Xudodan keladigan
ulug‘likni izlashi lozim.</p>
<p><strong>5:45</strong> Rabbimizning yahudiylarni Otasining oldida
ayblashiga hojat yo‘q edi. Albatta, U ularga qarshi ko‘p ayblovlar
keltirishi mumkin edi. Ammo bunga zarurat yo‘q edi, chunki ularni
ayblash uchun Musoning Yozuvlari yetarli edi. Yahudiylar Eski Ahd va
ayniqsa Musoning Besh kitobi, Tavrot bilan faxrlanishardi. Ular bu
Muqaddas Yozuvlar Isroil xalqiga berilganidan mamnun edilar. Biroq
muammo shunda ediki, ular 46-oyatda aytilganidek, Musoning so‘zlariga
quloq solishmasdi.</p>
<p><strong>5:46</strong> Hazrati Iso Musoning so‘zlarini O‘z so‘zlari
kabi ishonchli deb bilardi. Esda tutingki, "Muqaddas Yozuvlarning
barchasi Xudo tomonidan ilhomlantirilib yozilgan". Eski Ahdni
o‘qiymizmi, Yangi Ahdni o‘qiymizmi, Xudoning Kalomini o‘qiyapmiz. Agar
yahudiylar Musoning so‘zlariga ishonganlarida edi, ular Iso Masihga ham
ishongan bo‘lardilar, chunki Muso Masihning kelishi haqida yozgan edi.
Bunga misol tariqasida Qonunlar kitobidagi (18:15, 18) so‘zlarni
keltirish mumkin: "Xudoyingiz Egamiz sizlar uchun o‘z xalqingiz orasidan
men kabi payg‘ambar chiqaradi. Unga quloq solinglar... Men ular uchun
birodarlari orasidan senga o‘xshagan bir payg‘ambar chiqaraman.
So‘zlarimni Uning og‘ziga solaman. U Mening amr qilgan hamma
narsalarimni ularga aytadi."</p>
<p>Bu oyatlarda Muso Masihning kelishini bashorat qilib, yahudiylarga U
kelganda Unga quloq solish va itoat etishni buyurgan. Rabbimiz Iso
keldi, lekin yahudiylar Uni qabul qila olmadilar. Shuning uchun ham U,
Muso ularni Otasi oldida ayblaydi, dedi. Chunki ular o‘zlarini Muso
aytgan so‘zlarga ishonganday ko‘rsatib, uning amrlarini bajarmagandilar.
"U Men haqimda yozgan" degan so‘zlar Rabbimizning Eski Ahd kitobida U
haqida bashoratlar borligi to‘g‘risidagi aniq ta’kididir. Avgustin buni
qisqacha shunday ifodalagan: "Yangi Ahd Eski Ahdda yashiringan; Eski Ahd
Yangisida ochib berilgan".</p>
<p><strong>5:47</strong> Agar yahudiylar Musoning kitoblariga ishonmagan
bo‘lsalar, Isoning so‘zlariga ishonishlari dargumon. Eski Ahd va Yangi
Ahd o‘rtasida juda yaqin bog‘liqlik mavjud.</p>
<p>Agar biror kishi Eski Ahdning ilohiy ilhom bilan yozilganligiga
shubha qilsa, u Rabbimiz Isoning so‘zlarini Xudoning vahiysi sifatida
qabul qilishi dargumon. Agar odamlar Muqaddas Kitobning ba’zi qismlariga
shubha bilan qarashsa, ko‘p o‘tmay, uning qolgan qismlarini ham shubha
ostiga olishadi. King shunday yozadi:</p>
<p>"Rabbimiz, tabiiyki, Musoning Besh kitobini nazarda tutadi. Bu
Muqaddas Kitobning eng ko‘p tanqidga uchragan qismi; va g‘aribki, Ustoz
bu qismni, Muqaddas Yozuvlar bizga ma’lum bo‘lgancha, boshqalardan ko‘ra
ko‘proq iqtibos keltirgan. Go‘yo hujumlar boshlanishidan oldin ularga
O‘z roziligini bergandek." (Guy King, "O‘g‘limga", 104-bet.)</p>
