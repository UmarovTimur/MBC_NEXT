<p><strong>IX. XUDONING O‘G‘LI TANTANASI (20-bob)</strong></p>
<p><strong>A. Bo‘sh qabr (20:1−10)</strong></p>
<p><strong>20:1</strong> Haftaning birinchi kuni yakshanba edi. Mariya
Magdalina tong otmasdan qabr yoniga bordi. Ehtimol, qabr tepalik yoki
qoyada o‘yilgan kichik maqbara edi. Tosh tanga shaklida - yumaloq va
yassi edi. Uni kirish joyiga dumalatib olib kelib, u chuqurga mahkam
o‘rnashib, qabr og‘zini yopib qo‘yardi. Maryam qabr yoniga kelib,
toshning ag‘darilganini ko‘rdi. Bu, Matto 28-bobdan bilganimizdek, Masih
tirilganidan keyin sodir bo‘lgan.</p>
<p><strong>20:2</strong> Maryam darhol Butrus va Yuhannoning oldiga
yugurib borib, nafasini rostlab, kimdir Rabbimizning jasadini qabrdan
olib ketganini xabar qildi. U buni kim qilganini aytmadi, faqat "ular"
dedi (o‘zbekcha tarjimada bu olmosh tushirib qoldirilgan), ya’ni u
bilgan hamma narsa shu edi. Ayollarning sadoqati va vafodorligini
ta’kidlash lozim: ular Iso xochda jon berganida ham, tirilganida ham
Rabbimizning yonida bo‘lishgan. Shogirdlar Xudovandni tashlab qochib
ketishdi. Ayollar esa shaxsiy xavfsizlikka tahdidga e’tibor bermay
turishardi. Bu faktni e’tiborsiz qoldirib bo‘lmaydi.</p>
<p><strong>20:3−4</strong> Butrus va Yuhanno shahardan Golgofaning bog‘i
tomon shoshayotganda nimalarni o‘ylaganini tasavvur qilish qiyin.
Yuhanno, chamasi, Butrusdan yoshroq bo‘lgani uchun qabrga birinchi
bo‘lib yetib keldi.</p>
<p><strong>20:5</strong> Ehtimol, qabrda past shift bo‘lgani uchun unga
kirish yoki qarash uchun engashish kerak edi.</p>
<p>Yuhanno yotgan kafanlarni ko‘rdi. Ular yechilganmi yoki o‘ralgan
tananing shaklini saqlab qolganmi? Bizningcha, keyingisi to‘g‘ri bo‘lsa
kerak. Lekin Yuhanno qabrga kirmadi.</p>
<p><strong>20:6−7</strong> Shu payt Butrus yetib keldi va ikkilanmay
qabrga kirdi. Unga xos bo‘lgan ozgina shoshqaloqlik uni bizga
o‘xshatadi. U yerda yotgan zig‘ir tolasidan to‘qilgan kafanlarni ham
ko‘rdi, ammo ularda Xaloskorning jasadi yo‘q edi.</p>
<p>Ro‘molcha haqidagi tafsilot Rabbimizning ketishi xotirjam va
shoshilmasdan bo‘lganini ko‘rsatish uchun qo‘shilgan. Agar kimdir
jasadni o‘g‘irlagan bo‘lsa, u matoni bunday tartib bilan taxlamagan
bo‘lardi!</p>
<p><strong>20:8</strong> Yuhanno qabrga kirib, yaxshilab taxlangan kafan
va ro‘molchani ko‘rdi. Ammo "ko‘rdi va ishondi" so‘zlari jismoniy
ko‘rishdan ko‘ra ko‘proq ma’noni anglatadi. Ular uning tushunganini
nazarda tutadi. Uning ko‘z oldida Masih tirilganining dalili turardi. Bu
hodisa unga yuz bergan voqeani tushuntirdi va u ishondi.</p>
<p><strong>20:9</strong> Shu paytgacha shogirdlar haqiqatan ham
Masihning o‘likdan tirilishi haqidagi Eski Ahd Yozuvlarini
tushunishmagan edi. Xudovand ham bu haqda ularga bir necha bor aytgan
edi, lekin ular Uning so‘zlarini qabul qilmadilar. Buni birinchi bo‘lib
Yuhanno tushundi.</p>
<p><strong>20:10</strong> Shunday qilib, shogirdlar yana o‘z uylariga -
ehtimol Quddusga qaytishdi. Ular qabr oldida kutish befoyda deb
o‘ylashdi. Borib, bo‘lgan voqeani boshqa shogirdlarga xabar qilish
ma’qulroq edi.</p>
<p><strong>B. Mariya Magdalinaga ko‘rinish (20:11−18)</strong></p>
<p><strong>20:11</strong> Dastlabki ikki so‘z e’tiborga loyiq: "Maryam
esa." Qolgan ikki shogird uyiga ketdi, Maryam esa... Bu yerda yana bir
bor ayol muhabbati va sadoqatini ko‘ramiz. Unga ko‘p narsa kechirilgan
edi, shuning uchun uning muhabbati ham buyuk edi. U yolg‘iz o‘zi qabr
yonida qolib, ehtimol jasadni Xudovandning dushmanlari olib ketgandir,
deb o‘ylab yig‘lardi.</p>
<p><strong>20:12</strong> Bu safar u qabrga qarab, Isoning jasadi yotgan
joyda ikkita farishta o‘tirganini ko‘rdi. Hayratlanarli, bu g‘aroyib
hodisalar qanday xotirjamlik bilan, ortiqcha his-hayajonsiz bayon
qilinadi.</p>
<p><strong>20:13</strong> Maryam qo‘rqmadi ham, hayron ham bo‘lmadi. U
ularning savoliga xuddi oddiy holat bo‘lgandek javob berdi. Uning
javobidan ko‘rinib turibdiki, u hali ham Isoning tirilganini va yana
tirik ekanini anglamagan edi.</p>
<p><strong>20:14</strong> Shu payt nimadir uni orqaga qarashga undadi.
Uning oldida Isoning O‘zi turardi, lekin u Uni tanimadi. Erta tong edi,
hali tong yorishmagan edi. U to‘xtovsiz yig‘lagani uchun, tabiiyki,
uning ko‘zlari xiralashgandi. Balki Xudo ham unga o‘z vaqtida Rabbini
tanitishni istamagan bo‘lishi mumkin.</p>
<p><strong>20:15</strong> Xudovand bu savollarga javoblarni bilardi,
lekin U bu so‘zlarni ayolning o‘z og‘zidan eshitishni istardi. Maryam
Uni bog‘bon bo‘lsa kerak, deb o‘yladi. Dunyoning Xaloskori odamlarga
juda yaqin bo‘lishi va shunga qaramay, tanilmay qolishi mumkin. U doimo
kamtarin ko‘rinishga ega - bu dunyoning ulug‘lari kabi emas. Maryam
javob berayotib, Uni Rabbim deb atamadi. U ikki marta Isoga "sen" deb
murojaat qildi. U faqat bitta Zot haqida qayg‘urardi va suhbatdoshining
kimligini aniqlash shart emasdek tuyuldi.</p>
<p><strong>20:16</strong> Endi Maryam o‘z ismini aytayotgan tanish
ovozni eshitdi. Xato bo‘lishi mumkin emas edi - bu Iso!</p>
<p>U Isoni "Rabbuniy," ya’ni "Ustoz" deb atadi. Aslida, u hamon U haqda
o‘zi bilgan Ustoz sifatida o‘ylardi. U tushunmasdi: endi Iso uning
ustozidan ham ulug‘roq - U uning Xudosi va Xaloskori edi. Xudovand unga
kelajakda O‘zini tanishning yanada mukammalroq usulini tushuntirishga
tayyor edi.</p>
<p><strong>20:17</strong> Maryam Isoni Inson sifatida shaxsan tanir edi.
U Iso inson tanasida bo‘lganida U yaratgan mo‘jizalarni ko‘rgan edi.
Shuning uchun u shunday xulosaga keldi: agar U unga shunchaki ko‘rinib,
O‘zi ko‘rinmas bo‘lsa, unda u barakadan umid qila olmaydi. Rabbimiz
uning fikrlarini to‘g‘rilashi kerak edi. U shunday dedi: "Menga oddiy
Inson sifatida teginma, chunki Men hali Otamning huzuriga ko‘tarilganim
yo‘q. Men osmonga qaytganimdan so‘ng, Muqaddas Ruh yerga yuboriladi. U
kelgach, Meni sening qalbingda sen hech qachon bilmagan tarzda oshkor
etadi. Men senga bu yerdagi hayotimdagidan ko‘ra yaqinroq va azizroq
bo‘laman."</p>
<p>So‘ng U Maryamga shogirdlari oldiga borib, ularga O‘zining yangi
amrini yetkazishni buyurdi.</p>
<p>Birinchi marta Rabbimiz shogirdlarini "birodarlarim" deb atadi. Ular
Uning Otasi ularning Otasi va Uning Xudosi ularning Xudosi ekanligini
bilishlari kerak edi. Endi imonlilar "Xudoning farzandlari" va
"merosxo‘rlari" bo‘lishdi.</p>
<p>Hazrati Iso: "Bizning Otamiz," demadi, balki: "Mening Otam va sizning
Otangiz," dedi. Gap shundaki, Xudo bizning Otamiz bo‘lgani kabi Uning
Otasi emas. Xudo azaldan Rabbimiz Isoning Otasidir. Masih - abadiy
O‘g‘ildir. O‘g‘il Otasi bilan tengdir. Biz Xudoning asrandi
farzandlarimiz. Bu munosabatlar najot topganimizda boshlanadi va hech
qachon tugamaydi. Xudoning farzandlari sifatida biz Xudoga teng emasmiz
va hech qachon teng bo‘lmaymiz.</p>
<p><strong>20:18</strong> Mariya Magdalina o‘z vazifasiga itoat etdi va
kimdir aytganidek, "birinchi havoriy" bo‘ldi. Bu ulkan sharaf unga Isoga
sadoqati evaziga berilganiga shubha qilishimiz mumkinmi?</p>
<p><strong>D. Uning shogirdlar oldida paydo bo‘lishi
(20:19−23)</strong></p>
<p><strong>20:19</strong> Yakshanba kechqurun edi. Shogirdlar uch kun
oldin uchrashgan yuqori qavatdagi xonaga yig‘ilishgan bo‘lsa kerak.
Yahudiylardan qo‘rqqanlari uchun eshiklar qulflab qo‘yilgandi. To‘satdan
ular o‘rtalarida turgan Isoni ko‘rib qolishdi va Uning: "Sizlarga
tinchlik bo‘lsin!" degan ovozini eshitishdi. Rabbimiz eshikni ochmay
xonaga kirgani aniq edi. Mo‘jiza yuz berdi. Shuni yodda tutish kerakki,
tirilganidan keyin Uning tanasi haqiqiy go‘sht va suyakdan iborat edi.
Shunga qaramay, U to‘siqlardan o‘tish va tabiiy qonunlardan mustaqil
ravishda harakat qilish qudratiga ega edi. "Sizlarga tinchlik bo‘lsin"
so‘zlari endi yangi ma’no kasb etdi, chunki Masih tinchlikni xochdagi
O‘z qoni bilan ta’minlagan edi. Imon bilan oqlangan kishilar Xudo bilan
tinchlikka ega bo‘lishdi.</p>
<p><strong>20:20</strong> Tinchlikni e’lon qilganidan so‘ng, U ularga
tinchlikka erishish uchun chekkan azob-uqubatlarining izlarini
ko‘rsatdi. Ular mix va nayza yetkazgan jarohatlarni ko‘rishdi. Ular bu
haqiqatan ham Rabbimiz ekanligini tushunganlarida, qalblari quvonchga
to‘ldi. U aytganini qildi. U o‘likdan tirildi. Tirilgan Rabbimiz masihiy
uchun quvonch manbaidir.</p>
<p><strong>20:21</strong> 21-oyat juda go‘zal. Mo‘minlar Uning
tinchligidan faqat o‘zlari bahramand bo‘lmasliklari kerak. Uni boshqalar
bilan baham ko‘rishlari lozim. Otasi Uni yuborgani kabi, U ham ularni
yuborayotgan edi.</p>
<p>Masih dunyoga kambag‘al Inson bo‘lib keldi.</p>
<p>U xizmatkor bo‘lib keldi. U butun O‘zini baxshida etdi.</p>
<p>U Otasining irodasini bajonidil bajardi.</p>
<p>U inson qiyofasiga kirdi. U faqat yaxshilik qilardi.</p>
<p>U Muqaddas Ruh kuchi bilan faoliyat yuritardi.</p>
<p>Uning maqsadi xoch edi.</p>
<p>Iso shogirdlariga: "Men ham sizlarni xuddi shunday yuboryapman,"
dedi.</p>
<p><strong>20:22</strong> Bu butun Injildagi eng qiyin oyatlardan
biridir. Iso shogirdlariga qarab puflab: "Muqaddas Ruhni qabul
qilinglar," deganini o‘qiymiz. Qiyinchilik shundaki, Muqaddas Ruh Hosil
bayramigacha berilmagan edi.</p>
<p>Agar bu voqealar bir vaqtning o‘zida sodir bo‘lmagan bo‘lsa, Rabbimiz
bu so‘zlarni qanday aytishi mumkin edi?</p>
<p>Buning bir nechta izohlari bor: 1) ba’zilar Rabbimiz ularga Hosil
bayramida Muqaddas Ruhni olishlarini va’da qilgan, deb taxmin qilishadi.
Bu to‘g‘ri izoh bo‘lmasa kerak; 2) boshqalar Najotkor bu yerda "Muqaddas
Ruhni qabul qiling" emas, balki "Ruhni qabul qiling" deganini
ta’kidlashadi. Bundan ular o‘sha paytda shogirdlar Muqaddas Ruhni to‘liq
emas, balki Ruhning qisman xizmatini, masalan, haqiqatni chuqurroq
bilish yoki vazifalarini bajarish uchun hokimiyat va yo‘l-yo‘riq
olganlar, degan xulosaga kelishadi. Ularning aytishicha, shogirdlar
kafolat olishgan, ya’ni Muqaddas Ruhdan tatib ko‘rishgan; 3) ba’zilar
esa bu vaqtda shogirdlarga Muqaddas Ruhning to‘liq quyilishi sodir
bo‘lgan, deb hisoblashadi. Bu ehtimoldan yiroq ko‘rinadi, chunki Luqo
(24:49) va Havoriylar (1, 4, 5, 8)da Muqaddas Ruhning kelishi hali ham
kelajak voqea sifatida tilga olingan. 7:39 dan ko‘rinib turibdiki, Iso
ulug‘lanmaguncha, ya’ni U osmonga qaytmaguncha, Ruh to‘liq tushishi
mumkin emasdi.</p>
<p><strong>20:23</strong> Bu ko‘plab qarama-qarshiliklarga sabab
bo‘ladigan yana bir mushkul oyatdir. Birinchi nuqtayi nazar shunday: Iso
aslida o‘z havoriylariga (va ularning taxminiy vorislariga) gunohlarni
kechirish yoki kechirmaslik vakolatini bergan. Bu fikr Muqaddas Kitobga
butunlay zid, chunki unda faqat Xudo gunohlarni kechira olishi
ta’kidlangan (Luqo 5:21).</p>
<p>Gabelin ikkinchi nuqtayi nazarni keltiradi: "Va’da qilingan hokimiyat
va obro‘ Injil va’ziga muvofiq berilgan. Shogirdlar faqat qanday
shartlar bilan gunohlar kechirilishini e’lon qiladilar, agar bu shartlar
qabul qilinmasa, gunohlar kechirilmaydi." Biz qo‘shiladigan uchinchi
nuqtayi nazar (ikkinchisiga o‘xshash) shunday: shogirdlarga gunohlarning
kechirilganini e’lon qilish huquqi berilgan.</p>
<p>Uchinchi fikrni tushuntirishga ruxsat eting. Shogirdlar Injilni va’z
qilmoqdalar. Ba’zi odamlar gunohlaridan tavba qilib, Rabbimiz Isoni
qabul qiladilar. Shogirdlar ularga gunohlari kechirilganini aytishga
vakolatlidirlar. Boshqalar esa tavba qilishdan bosh tortib, Masihga
ishonishmaydi. Shogirdlar bunday kishilarga hali ham gunohda
ekanliklarini va o‘lganlarida abadiy halok bo‘lishlarini aytishga
haqlidirlar.</p>
<p>Bu tushuntirishga qo‘shimcha ravishda, Rabbimiz shogirdlariga muayyan
gunohlar bilan shug‘ullanish uchun alohida vakolat berganiga ham e’tibor
qaratishimiz kerak. Misol uchun, Havoriylar 5:1-11 da Butrus bu
hokimiyatdan foydalanib, Hananiya va Sapfiraning o‘limiga sabab
bo‘lgan.</p>
<p>Pavlus gunohni buzuqlarga qoldiradi (1Korinfliklarga 5:3-5,12,13) va
gunohni kechiradi (2Korinfliklarga 2:4-8). Bu holatlarda gunohlar
jazosidan ozod qilish shu hayotdayoq amalga oshadi.</p>
<p><strong>E. Shubha imonga aylanishi (20:24-29)</strong></p>
<p><strong>20:24</strong> Foma shogirdlar bilan birga bo‘lmagani uchun
aybdor, degan shoshilinch xulosaga kelmaslik kerak. Uning yo‘qligi
sababini bilmaymiz.</p>
<p><strong>20:25</strong> Fomani ishonchsizlikda ayblash lozim. U
Rabbning tirilgani haqida ko‘rinadigan, moddiy dalilga ega bo‘lishni
istardi, aks holda ishonmasdi. Bugun ham ko‘pchilik shunday fikr
yuritadi, ammo bu oqilona emas. Hatto olimlar ham ko‘rmaydigan va
"ushlab ko‘ra olmaydigan" ko‘p narsalarga ishonishadi.</p>
<p><strong>20:26</strong> Bir haftadan so‘ng Rabbimiz yana shogirdlariga
ko‘rindi. Bu safar Foma ham ular bilan edi. Rabbimiz Iso yana
g‘ayritabiiy tarzda xonaga kirib: "Sizlarga tinchlik bo‘lsin!" deya
salomlashdi.</p>
<p><strong>20:27</strong> Rabbimiz O‘zining ishonchsiz shogirdi bilan
juda mehribonlik va sabr-toqat bilan muomala qildi. U Fomaga Isoning
haqiqatan tirilganiga ishonch hosil qilishi uchun qovurg‘asidagi nayza
yarasiga qo‘lini tiqib ko‘rishni taklif etdi.</p>
<p><strong>20:28</strong> Foma ishonch hosil qildi. Biz uning Rabbning
biqinidagi jarohatni ushlagan-ushlamaganini bilmaymiz. Biroq u nihoyat
Isoning tirilganini hamda Rabbimiz va Xudo ekanligini angladi. Jon Boyz
bu haqda go‘zal yozgan: "U ko‘rinmas Ilohiylikni ko‘rinadigan yaralar
orqali tan oldi."</p>
<p><strong>20:29</strong> Shuni ta’kidlash muhimki, Iso Xudoga kabi
sajda qilishni qabul qildi. Agar U faqat inson bo‘lganida, O‘ziga bunday
murojaat qilishni man etgan bo‘lardi. Biroq Fomaning imoni Rabbga to‘la
ma’qul kelmadi. Chunki bu imon ko‘rinadigan narsaga asoslangan edi.
Ko‘rmay turib ishonganlar yanada baxtlidir.</p>
<p>Eng ishonchli dalil - Xudoning Kalomidir. Agar Xudoning so‘zlariga
ishonsak, Unga hurmat ko‘rsatgan bo‘lamiz. Aksincha, qo‘shimcha dalillar
talab qilsak, Unga hurmat ko‘rsatmagan bo‘lamiz. Biz shunchaki
ishonishimiz kerak, chunki U shunday degan, U yolg‘on gapirmaydi va
adashmaydi.</p>
<p><strong>F. Yuhanno Xushxabarining maqsadi (20:30-31)</strong></p>
<p>Iso yaratgan barcha mo‘jizalar Yuhanno Injilida yozilmagan. Muqaddas
Ruh ularning orasidan O‘z maqsadlariga eng mos keladiganlarini tanlab
olgan. Yuhanno yozgan kitob aynan shunday. Bu kitob o‘quvchilar Isoning
haqiqiy Masih va Xudoning O‘g‘li ekanligiga ishonishlari uchun yozilgan.
Ular imon keltirib, Uning nomi bilan abadiy hayotga ega bo‘ladilar. Siz
imon keltirdingizmi?</p>
