<p><strong>I. Iso Nikodimga yuqoridan tug‘ilish haqida aytib beradi
(3:1−21)</strong></p>
<p><strong>3:1</strong> Nikodimning hikoyasi hozirgina sodir bo‘lgan
voqeadan keskin farq qiladi. Quddusda ko‘pchilik yahudiylar Xudoga
ishonganlarini ta’kidlashardi, ammo U ularning imoni chin emasligini
bilardi. Nikodim bundan mustasno edi. Rabbimiz unda haqiqatni bilishga
bo‘lgan jiddiy ishtiyoqni payqadi. Quyidagi oyatni keltirish lozim:
"Farziylar orasida yahudiy rahbarlaridan biri Nikodim ismli kishi bor
edi". (Yunoncha "de" bog‘lovchisi ruscha "mejdu" deb tarjima qilinib,
"va", "endi", "lekin" kabi ma’nolarni anglatishi mumkin. Zamonaviy
inglizcha Injillar uni ko‘pincha tushirib qoldirishga moyil. Bu KJVda
yo‘q bo‘lgan kam sonli joylardan biri bo‘lib, NKJV undan o‘rnak
olgan.)</p>
<p>Nikodimga ustoz sifatida munosabatda bo‘lishardi. Ehtimol, u bilim
olish uchun Rabbimiz huzuriga kelgan, so‘ng qaytib borib, uni yahudiylar
bilan baham ko‘rmoqchi bo‘lgandir.</p>
<p><strong>3:2</strong> Muqaddas Kitobda Nikodim nima uchun kechasi
Isoning oldiga kelgani haqida hech narsa aytilmagan. Eng aniq
tushuntirish shuki, u Isoning oldiga borayotganini bilib qolishlaridan
qo‘rqqan, chunki yahudiylarning ko‘pchiligi Rabbimizni qat’iyan qabul
qilmasdi. Biroq u baribir Isoning oldiga keldi. Nikodim Rabbimiz
haqiqatan ham Xudo tomonidan yuborilgan Ustoz ekanligini tasdiqladi,
chunki Xudo bo‘lmaganda hech kim bunday mo‘jizalar yarata olmasdi.
O‘rgangan bilimlariga qaramay, Nikodim Rabbimizni tanada zohir bo‘lgan
Xudo deb qabul qilmadi. U bugungi kunda Isoni buyuk inson, ajoyib ustoz,
buyuk shaxs deb tan oladiganlarga o‘xshardi. Bu fikrlarning barchasi
to‘liq haqiqatdan yiroq. Iso Xudo bo‘lgan va shunday bo‘lib qoladi.</p>
<p><strong>3:3</strong> Bir qarashda Isoning javobi Nikodimning
hozirgina aytgan gapiga aloqador emasdek tuyuladi. Rabbimiz unga shunday
javob berdi: "Nikodim, sen huzurimga nimanidir o‘rganish uchun kelding,
ammo sening haqiqiy ehtiyojing yuqoridan tug‘ilishdir. Sen shundan
boshlashing kerak. Yuqoridan tug‘ilmagan kishi Xudoning Shohligini ko‘ra
olmaydi."</p>
<p>Rabbimiz bu ajoyib iborani: "Haq, haq aytaman senga..." degan so‘zlar
bilan boshladi (so‘zma-so‘z: "Omin, omin"). Bu so‘zlari bilan U muhim
bir haqiqat kelishini ma’lum qildi. Boshqa yahudiylar singari, Nikodim
ham Isroilni Rim hukmronligidan ozod qiladigan Masihni kutayotgan edi.
O‘sha paytda Rim imperiyasi dunyoga hukmronlik qilar, yahudiylar uning
qonunlari va hukumatiga bo‘ysunardi. Nikodim Masih yer yuzida o‘z
Shohligini o‘rnatishini, yahudiylar boshqa xalqlar orasida birinchi
bo‘lishini va barcha dushmanlari yo‘q qilinishini intizorlik bilan
kutardi. Shunda Rabbimiz Nikodimga ma’lum qiladi: bu Shohlikka kirish
uchun inson yuqoridan tug‘ilishi kerak.</p>
<p>Birinchi tug‘ilish jismoniy hayot uchun qanchalik zarur bo‘lsa,
ikkinchi tug‘ilish ham Ilohiy hayot uchun shunchalik zarurdir.
("Yuqoridan tug‘ilgan" iborasi "qaytadan tug‘ilgan" degan ma’noni ham
anglatishi mumkin.) Boshqacha aytganda, Masihning Shohligiga faqat
hayoti o‘zgargan kishilargina kira oladi. Uning hukmronligi solih
bo‘ladi, shuning uchun Uning fuqarolari ham solih bo‘lishlari kerak. U
gunoh qilishda davom etayotgan odamlarni boshqara olmaydi.</p>
<p><strong>3:4</strong> Yana shuni ko‘ramizki, odamlarga Rabbimiz
Isoning so‘zlarini tushunish qanchalik qiyin bo‘lgan. Nikodim hamma
narsani so‘zma-so‘z qabul qilardi. U qanday qilib katta odam yana
tug‘ilishi mumkinligini anglay olmasdi.</p>
<p>U jismoniy dunyoda bu jarayonning bo‘lishi mumkin emasligini
tushunib, hayron edi: nahotki inson yana bir bor onasining qorniga kirib
tug‘ilishi mumkin bo‘lsa?</p>
<p>Nikodim "tabiiy inson Xudoning Ruhidan bo‘lgan narsalarni qabul
qilmaydi, chunki u buni aqlsizlik deb biladi; u buni tushuna olmaydi,
chunki bu haqda ruhiy mulohaza yuritish kerak" (1 Korinfliklarga 2:14)
degan oyatning yorqin misolidir.</p>
<p><strong>3:5</strong> Davom etib, Iso Nikodimga suv va Ruhdan
tug‘ilishi kerakligini aytdi. Aks holda u hech qachon Xudoning
Shohligiga kira olmaydi. Iso nimani nazarda tutgan? Ko‘pchilik "suv"
so‘zining lug‘aviy ma’nosini ta’kidlab, Iso Masih najotning sharti
sifatida suvga cho‘mish zarurligi haqida gapirgan, deb hisoblaydi.</p>
<p>Biroq bunday ta’limot Muqaddas Kitobning qolgan qismiga ziddir.
Xudoning Kalomida aytilishicha, najot faqat Rabbimiz Iso Masihga
ishonish orqali qo‘lga kiritiladi. Cho‘qintirishni allaqachon najot
topganlar qabul qilishlari kerak; u najot vositasi emas.</p>
<p>Ba’zilar bu oyatdagi suvni Xudoning Kalomiga ishora deb
o‘ylashadi.</p>
<p>Efesliklarga 5:25-26 da suv Xudoning Kalomi bilan chambarchas
bog‘liq. 1 Butrus 1:23 va Yoqub 1:18 ga ko‘ra, yuqoridan tug‘ilish
Xudoning Kalomi orqali sodir bo‘ladi. Bu oyatdagi suv chindan ham
Muqaddas Kitobning ramzi bo‘lishi mumkin. Muqaddas Yozuvlarsiz hech
qanday najot yo‘qligini bilamiz, chunki faqat Xudoning Kalomida gunohkor
odam yuqoridan tug‘ilishdan oldin nima qilishi kerakligi haqida xabar
berilgan.</p>
<p>Ammo suv Muqaddas Ruhga ham tegishli bo‘lishi mumkin. Yuhannoda
(7:38−39) Rabbimiz Iso tirik suv daryolari haqida gapirganda, "suv"
so‘zi orqali Muqaddas Ruhni nazarda tutgani aniq. Agar suv 7-bobda
Ruhning ramzi bo‘lsa, nima uchun 3-bobda ham xuddi shunday ma’noga ega
bo‘lmasligi kerak?</p>
<p>Biroq, bunday talqinni qabul qilsak, quyidagi qiyinchilik yuzaga
kelishi mumkin. Iso shunday deydi: "Suv va Ruhdan tug‘ilmagan kishi
Xudoning Shohligiga kira olmaydi". Agar bu yerda suv Ruhni anglatsa,
demak, bu oyatda Ruh ikki marta tilga olingan bo‘ladi.</p>
<p>Lekin bu yerda "va" deb tarjima qilingan so‘zni "ya’ni" deb tarjima
qilish to‘g‘riroq bo‘lardi. Bunday holda oyat quyidagicha o‘qiladi: "Kim
suvdan, ya’ni Ruhdan tug‘ilmasa, Xudoning Shohligiga kira olmaydi".
Bizningcha, oyatning to‘g‘ri ma’nosi shunday. Jismoniy tug‘ilishning
o‘zi yetarli emas. (Ruhiy va jismoniy tug‘ilishni qarama-qarshi qo‘yish
kontekstiga yana bir asosli tushuntirish berish mumkin: suv jismoniy
tug‘ilishni, Ruh esa Muqaddas Ruhni anglatadi. Ravvinlar "suv" so‘zini
erkak urug‘iga nisbatan ishlatishgan; suv chaqaloq tug‘ilganda
yoriladigan homila pufagini ham anglatishi mumkin.) Xudoning Shohligiga
kirish uchun ma’naviy tug‘ilish sodir bo‘lishi kerak. Bu ruhiy
tug‘ilishni inson Rabbimiz Iso Masihga ishonganida Xudoning Muqaddas
Ruhi amalga oshiradi. Ushbu talqin "Ruhdan tug‘ilgan" iborasining
keyingi oyatlarda ikki marta uchrashi bilan tasdiqlanadi (6- va
8-oyatlar).</p>
<p><strong>3:6</strong> Agar Nikodim qandaydir yo‘l bilan onasining
qorniga boshqa safar kirib, qayta tug‘ilganida ham, bu uning gunohkor
tabiatini o‘zgartirmagan bo‘lardi. "Tanadan tug‘ilgan tanadir" iborasi
zaminiy ota-onadan tug‘ilgan farzandlar gunohkor, tuzalmas va o‘zlarini
qutqara olmaydilar, degan ma’noni anglatadi. Boshqa tomondan, Ruhdan
tug‘ilgan narsa ruhdir.</p>
<p>Ruhiy tug‘ilish inson o‘zini Rabbimiz Isoga topshirganida sodir
bo‘ladi. Inson Ruh kuchi bilan yuqoridan tug‘ilganda, u yangi mohiyatga
ega bo‘ladi va Xudoning Shohligiga kira oladi.</p>
<p><strong>3:7</strong> Nikodim Rabbimiz Isoning ta’limotidan
hayratlanmasligi kerak edi. U yuqoridan tug‘ilish zarurligini va inson
o‘zining ayanchli ahvolini tuzatishga mutlaqo qodir emasligini
tushunishi kerak edi. U Xudoning Shohligiga kirish uchun muqaddas, pok
va ma’naviy bo‘lish kerakligini anglashi lozim edi.</p>
<p><strong>3:8</strong> Hazrati Iso ma’naviy haqiqatni tushuntirish
uchun ko‘pincha tabiatdan misollar keltirardi. Bu yerda ham shu usulni
qo‘lladi. U Nikodimga shamol o‘zi xohlagan joyda esishini, uning ovozini
eshitish mumkinligini, ammo qayerdan kelib, qayerga ketishini
bilmasligini eslatdi. (Ibroniy va yunon tillarida "ruh" so‘zi bir
vaqtning o‘zida "shamol" va "nafas" degan ma’noni anglatadi.) Yuqoridan
tug‘ilish mana shu shamolga juda o‘xshaydi. Birinchidan, bu Xudoning
irodasi bilan sodir bo‘ladi. Bu kuch insonga bo‘ysunmaydi. Ikkinchidan,
yangi tug‘ilish ko‘zga ko‘rinmaydi. Siz uning qanday sodir bo‘lishini
ko‘ra olmaysiz, lekin uning natijalarini inson hayotida ko‘rasiz. Inson
najot topsa, unda tub o‘zgarishlar sodir bo‘ladi.</p>
<p>Ilgari yaxshi ko‘rgan yovuzlikdan endi nafratlanadi. Ilgari u
mensimaydigan Xudoning barcha narsalari endi uning yagona sevganiga
aylanadi. Shamolni hech kim to‘la-to‘kis tushuna olmaydi; yangi
tug‘ilishni ham - inson to‘la-to‘kis anglab yetishga qodir bo‘lmagan
Xudo Ruhining bu ajoyib ishini ham tushunib bo‘lmaydi. Bundan tashqari,
yangi tug‘ilish o‘zining kutilmaganligi bilan shamolga o‘xshaydi. U
qachon va qayerda sodir bo‘lishini oldindan aytish imkonsiz.</p>
<p><strong>3:9</strong> Nikodim yana bir bor o‘zining insoniy aqli
Ilohiy narsalarni tushunishga ojizligini ko‘rsatdi. Shubhasiz, u hali
ham yangi tug‘ilish haqida ma’naviy emas, balki tabiiy yoki jismoniy
hodisa sifatida o‘ylashda davom etardi. Shunda u Hazrati Isodan: "Bu
qanday bo‘lishi mumkin?" - deb so‘radi.</p>
<p><strong>3:10</strong> Iso javob berib, Nikodim isroilliklarning
ustozi sifatida buni tushunishi kerakligini aytdi. Tavrotda aniq qilib
aytilishicha, Masih yer yuziga qaytib, O‘z Shohligini o‘rnatganida,
avvalo dushmanlari ustidan hukm chiqaradi va barcha vasvasalarni yo‘q
qiladi. Faqat gunohlariga tavba qilganlargina Xudoning Shohligiga
kiradilar.</p>
<p><strong>3:11</strong> Keyin Iso Masih O‘z ta’limotining
benuqsonligini va insonning Uning barcha ta’limotlariga ishonmayotganini
ta’kidladi. Abadiy mavjud bo‘lgani uchun, U O‘z ta’limotining haqiqatini
bilar va faqat o‘zi bilgan va ko‘rgan narsalar haqida gapirardi. Lekin
Nikodim va o‘sha vaqtdagi yahudiylarning ko‘pchiligi Uning guvohligiga
ishonishdan bosh tortdilar.</p>
<p><strong>3:12</strong> Bu oyatda Rabbimiz ishora qilgan yerga oid
narsa nima? Bu yerda U O‘zining yer yuzidagi Shohligini nazarda
tutyapti.</p>
<p>Nikodim Eski Ahddan, bir kun kelib Masih kelishini va bu yerda, yer
yuzida poytaxti Quddus bo‘lgan O‘z Saltanatini o‘rnatishini bilardi.
Ammo Nikodim bu Shohlikka faqat yuqoridan qayta tug‘ilgandagina kirish
mumkinligini tushunmadi. Keyin Rabbimiz aytgan samoviy narsa nima? Bu
keyingi oyatlarda tushuntiriladigan haqiqatlar bo‘lib, insonning
yuqoridan qayta tug‘ilishiga imkon beradigan ajoyib vositadir.</p>
<p><strong>3:13</strong> Rabbimiz Iso samoda bo‘lgani uchun samoviy
narsalar haqida gapirish huquqiga ega bo‘lgan yagona Zot edi. U
shunchaki Xudo tomonidan yuborilgan Ustoz emas, balki azaldan Xudo Ota
bilan birga yashab, dunyoga kelgan Zot edi. Hech kim osmonga
ko‘tarilmagan, deganda, Hanux va Ilyos kabi Eski Ahd avliyolari o‘zlari
ko‘tarilmaganini, balki osmonga olib ketilganini, U esa O‘z qudrati
bilan osmonga ko‘tarilganini nazarda tutgan. Yana bir izoh shuki,
Xudoning huzuriga Undan boshqa hech bir inson doimo yetib bora olmagan.
U Xudoning maskaniga o‘ziga xos yo‘l bilan ko‘tarila olardi, chunki U
osmondan yerga tushgan edi.</p>
<p>Rabbimiz Iso yer yuzida turib, Nikodim bilan suhbatlashayotganida, U
osmonda ekanligini aytdi. Bu qanday bo‘lishi mumkin? Xudo sifatida U bir
vaqtning o‘zida hamma joyda hozir bo‘lgan, degan fikr bor. Biz Uni hamma
joyda hozir-u nozir deyganimizda aynan shuni nazarda tutamiz.</p>
<p>Ba’zi zamonaviy talqinlarda "osmonda bo‘lgan" so‘zlari tushirib
qoldirilgan bo‘lsa-da, ular qo‘lyozmalarda ko‘p marta tasdiqlangan va
matnning ajralmas qismidir.</p>
<p><strong>3:14</strong> Endi Rabbimiz Iso Nikodimga samoviy haqiqatni
ochishga tayyor. Qanday qilib yuqoridan qayta tug‘ilish mumkin?
Insonning gunohlari uchun to‘lov to‘lanishi kerak. Insonlar o‘z
gunohlari bilan osmonga yeta olmaydilar. Butun Isroil xalqini ilonlar
chaqqan paytda Muso sahroda mis ilonni qanday ko‘targan bo‘lsa, Inson
O‘g‘li ham shunday ko‘tarilishi kerak. (Sonlar 21:4-9ni o‘qing.) Isroil
avlodlari va’da qilingan yurtni izlab sahroda kezib yurishdi va
asta-sekin sabrsizlanib, ruhdan tusha boshladilar. Ular Rabbimizdan
noliy boshladilar.</p>
<p>Jazo sifatida Rabbimiz ularning orasiga zaharli ilonlarni yubordi,
natijada ko‘plab odamlar halok bo‘ldi. Tirik qolganlar tavba qilib,
Rabbimizga iltijo qilganlarida, U Musoga misdan ilon yasashni va uni
xodaga osib qo‘yishni buyurdi. Ilon chaqqan odam unga qarab, mo‘jizaviy
tarzda sog‘ayib ketardi va tirik qolardi.</p>
<p>Iso yuqoridan qayta tug‘ilishni tushuntirish uchun Eski Ahddagi bu
voqeani keltirdi. Erkak va ayollarni gunohning zaharli ilonlari chaqqan,
ularni abadiy o‘limga mahkum etgan. Mis ilon Rabbimiz Isoning ramzi yoki
timsoli edi. Muqaddas Kitobda mis hukm ramzi hisoblanadi. Rabbimiz Iso
gunohsiz edi va hech qachon jazoga tortilmasdi, lekin U bizning
o‘rnimizni egalladi va biz loyiq bo‘lgan o‘limga mahkum etildi. Xoda Iso
Masih mixlangan Golgota xochini ifodalaydi. Unga ishonch bilan qarasak,
najot topamiz.</p>
<p><strong>3:15</strong> Mutlaqo begunoh Najotkor, biz U orqali Xudoning
adolatiga erishishimiz uchun gunohlarimizni O‘z zimmisiga oldi. Toki
Rabbimiz Iso Masihga ishongan har bir kishi halok bo‘lmasin, balki
abadiy hayotga ega bo‘lsin.</p>
<p><strong>3:16</strong> Bu, shubhasiz, butun Muqaddas Kitobdagi eng
mashhur oyatlardan biridir, chunki unda Xushxabarning butun mohiyati
aniq va sodda bayon etilgan. U Iso Masihning Nikodimga yuqoridan qanday
qayta tug‘ilishni o‘rgatganini xulosalaydi. Zero, biz o‘qiymizki, Xudo
dunyoni shunchalik sevdiki... Bu yerda dunyo butun insoniyatni
anglatadi. Xudo odamlarning gunohlarini yoki buzuq dunyoviy tizimni
yoqtirmaydi, lekin odamlarni sevadi va hech kimning halok bo‘lishini
istamaydi.</p>
<p>Uning cheksiz sevgisi Xudo O‘zining yagona O‘g‘lini bergani bilan
isbotlangan. Xudoning Iso Masihga o‘xshagan boshqa O‘g‘li yo‘q. Uning
cheksiz sevgisi gunohkorlarni qutqarish uchun yagona O‘g‘lini berganida
namoyon bo‘ldi. Bu hamma qutqariladi degani emas. Inson Xudo unga abadiy
hayot berishidan oldin Masih qilgan ishlarni qabul qilishi lozim.
Shuning uchun ham bu yerda "Unga ishongan har bir kishi halok
bo‘lmasligi, balki abadiy hayotga ega bo‘lishi uchun" degan so‘zlar
qo‘shilgan. Halok bo‘lishning hech qanday zarurati yo‘q. Najot
topishning yo‘li bor, lekin buning uchun inson Rabbimiz Iso Masih uning
shaxsiy Najotkori ekanligini tasdiqlashi kerak. U shunday qilgach,
abadiy hayotga ega bo‘ladi. Borxam shunday yozadi:</p>
<p>"Cherkov Xudo dunyoni qanday sevganini tushunib yetgach, barcha buyuk
imperiyalar zabt etilmaguncha, har bir marjon orolcha fath qilinmaguncha
tinch turolmaydi". (F. W. Boreham, bundan batafsil ma’lumotlar
yo‘q.)</p>
<p><strong>3:17</strong> Xudo qattiqqo‘l, shafqatsiz hukmdor emas, U
insoniyatga g‘azabini sochishga intilmaydi. Uning qalbi insonga mehr
bilan to‘la; odamlarni qutqarish uchun U eng so‘nggi choraga bordi. U
O‘z O‘g‘lini dunyoni hukm qilish uchun yuborishi mumkin edi, lekin
bunday qilmadi. Aksincha, U dunyoni O‘zi orqali qutqarish uchun Uni
azob-uqubat, qon va o‘limga yubordi. Iso Masihning xochdagi ishi
shunchalik ulug‘ ahamiyatga ega ediki, natijada barcha gunohkorlar, agar
Uni qabul qilsalar, najot topishi mumkin bo‘ldi.</p>
<p><strong>3:18</strong> Endi butun insoniyat ikki sinfga bo‘linadi:
imonlilar va imonsizlar. Bizning abadiy taqdirimiz Xudoning O‘g‘liga
nisbatan qanday munosabatda bo‘lishimizga bog‘liq.</p>
<p>Xaloskorga ishongan odam hukm qilinmaydi, Unga ishonmagan odam esa
allaqachon hukm qilingan. Hazrati Iso najot ishini nihoyasiga yetkazdi
va endi har birimiz Uni qabul qilish yoki rad etishni hal qilishimiz
kerak.</p>
<p>Bunday muhabbat ne’matini rad etish dahshat. Agar inson Rabbimiz
Isoga ishonmasa, Xudo uni hukm qilishdan boshqa iloji qolmaydi.</p>
<p>Uning nomiga imon keltirish Unga imon keltirish bilan barobardir.
Muqaddas Kitobda ism insonni ifodalaydi. Agar Uning nomiga imon
keltirsangiz, Unga imon keltirgan bo‘lasiz.</p>
<p><strong>3:19</strong> Iso - dunyoga kelgan nur. U gunohsiz, benuqson
Allohning Qo‘zichog‘idir. U butun dunyoning gunohlari uchun o‘ldi. Lekin
odamlar Uni sevishadimi?</p>
<p>Yo‘q, ular yolg‘onga chiqaradilar. Ular gunoh qilishni afzal
ko‘radilar. Ular Isoni o‘z Najotkorlari sifatida qabul qilishni
istamaydilar va shu tariqa Uni rad etadilar. Xuddi o‘rmalab yurgan
hasharotlar o‘zlariga yo‘naltirilgan yorug‘likdan qochgandek, yovuz
odamlar Masihning huzuridan qochadilar.</p>
<p><strong>3:20</strong> Gunohni sevuvchilar yorug‘likni yomon
ko‘radilar, chunki yorug‘likda ularning butun gunohlari aniq ko‘rinib
turadi. Iso yer yuzida bo‘lganida, gunohkorlar Uning huzurida o‘zlarini
noqulay his qilishgan, chunki U O‘zining muqaddasligi bilan ularning
dahshatli ahvolini fosh etgan.</p>
<p>Sterjenning egriligini ko‘rsatishning eng yaxshi usuli uning yoniga
to‘g‘ri chiziq qo‘yishdir. Dunyoga komil Inson bo‘lib kirgan Hazratimiz
Iso, boshqa barcha insonlarning buzuqligini mana shunday taqqoslash
orqali ko‘rsatdi.</p>
<p><strong>3:21</strong> Agar inson haqiqatan ham Xudo oldida halol
bo‘lsa, u yorug‘likka, ya’ni Rabbimiz Isoga boradi va o‘zining butun
pastkashligi va gunohkorligini tushunadi. Keyin u Najotkorga ishonadi va
shu tariqa Masihga e’tiqod qilish orqali yuqoridan tug‘iladi.</p>
<p><strong>I. Yahyo payg‘ambarning Yahudodagi xizmati
(3:22−36)</strong></p>
<p><strong>3:22</strong> Ushbu bobning birinchi qismida Hazrati Isoning
Quddusdagi guvohligi tasvirlangan. Ushbu oyatdan boshlab to bobning
oxirigacha Yuhanno Masihning Yahudiyadagi xizmatini tasvirlab, u yerda
najot haqidagi xushxabarni va’z qilishda davom etganini yozadi. Odamlar
Nurga kelib, cho‘qinishardi. Bu oyatdan ko‘rinib turibdiki, Isoning o‘zi
suvga cho‘mdirgan, ammo Yuhanno (4:2) dan uning shogirdlari ham suvga
cho‘mdirilganini bilib olamiz.</p>
<p><strong>3:23</strong> Ushbu oyatda tilga olingan Yuhanno - Yahyo
payg‘ambar. U Yahudiya yerida tavba qilishga da’vat etishda davom etdi
va Masih kelishidan oldin tavba qilishni istagan yahudiylarni
cho‘qintirdi. Yuhanno ham Yenonada suv ko‘p bo‘lgani uchun suvga
cho‘mdirdi. Bu uning suvga cho‘mish orqali cho‘qintirganining yakuniy
isboti emas, lekin shunday xulosa chiqarish imkonini beradi. Agar u suv
sepib yoki suv quyib cho‘qintirganida edi, ko‘p miqdorda suvga ehtiyoj
tug‘ilmagan bo‘lardi.</p>
<p><strong>3:24</strong> Bu oyat Yuhannoning doimiy xizmatini va imonli
yahudiylarning uning da’vatiga munosabati davom etayotganini yana bir
bor tasdiqlaydi. Yaqin kelajakda Yuhanno ishonchli shohidlik bergani
uchun zindonga tashlanadi va boshi tanasidan judo qilinadi. Ammo o‘sha
paytda u hali ham o‘z vazifasini sidqidildan bajarardi.</p>
<p><strong>3:25</strong> Bu oyatdan ma’lum bo‘ladiki, Yuhannoning ba’zi
shogirdlari poklanish masalasida yahudiylar bilan bahslashib qolishgan.
Bu nimani anglatadi? Bu yerda poklanish deganda cho‘mdirilish nazarda
tutilgan bo‘lsa kerak. Bahs Yuhannoning cho‘mdirishi yaxshiroqmi yoki
Isoning, degan masala ustida chiqqan. Qaysi cho‘mdirish kuchliroq? Qaysi
cho‘mdirish ahamiyatliroq? Ehtimol, Yuhannoning ba’zi shogirdlari
ehtiyotsizlik bilan cho‘mdiruvchi qanchalik yaxshi bo‘lsa, cho‘mdirish
ham shunchalik yaxshi, deb aytishgandir. Ehtimol, farziylar Yuhannoning
shogirdlarini Isoga va Uning mashhurligiga hasad qildirishga
uringandir.</p>
<p><strong>3:26</strong> Ular bahsni hal qilish uchun Yuhannoning oldiga
kelishdi. Ehtimol, ular unga: "Agar sening cho‘mdirishing yaxshiroq
bo‘lsa, nega shuncha odam seni tashlab, Isoning oldiga ketyapti?" deb
aytishgandir. ("Iordan daryosi bo‘yida sen bilan birga bo‘lgan" degan
so‘zlar Masihga tegishli.) Yahyo Rabbimiz Iso haqida guvohlik berdi va
uning guvohligidan so‘ng ko‘p shogirdlar Yahyoni tashlab, Isoga
ergashdilar.</p>
<p><strong>3:27</strong> Agar Yuhannoning javobi Rabbimiz Isoni nazarda
tutgan bo‘lsa, u Najotkorga hamroh bo‘lgan muvaffaqiyat Uning
harakatlari Xudo tomonidan ma’qullanganining dalilidir, degan ma’noni
anglatadi. Agar Yuhanno o‘zi haqida gapirgan bo‘lsa, u hech qachon
ulug‘vorlikka yoki muhim mavqega intilmaganini nazarda tutgan. U hech
qachon o‘zining cho‘mdirishini Isoning cho‘mdirishidan ustun qo‘ymagan.
U shunchaki osmondan berilgan narsadan boshqa hech narsasi yo‘qligini
aytgan. Bu hammamiz uchun to‘g‘ri va dunyoda biror sabab yo‘qki, u bizga
mag‘rurlanishga yoki kimgadir o‘zimizni ustun qo‘yishga asos
bo‘lsin.</p>
<p><strong>3:28</strong> Yuhanno shogirdlariga u Masih emasligini, faqat
Masihning yo‘lini tayyorlash uchun Uning oldidan yuborilganini yana bir
bor eslatdi. Nega uning atrofida bahs-munozaralar bo‘lishi kerak? Nima
uchun uning atrofida shov-shuv ko‘tarilishi kerak? U buyuk emas edi - u
shunchaki odamlarga Rabbimiz Iso haqida guvohlik berardi.</p>
<p><strong>3:29</strong> Rabbimiz Iso Masih kuyov edi. Yahyo
Cho‘mdiruvchi esa shunchaki kuyovning do‘sti, "eng yaxshi odam" edi.
Kelin kuyovning do‘stiga emas, balki kuyovning o‘ziga tegishli.
Odamlarning Yuhannoga emas, Isoga ergashishlari tabiiy. Bu yerda kelin
deganda, Rabbimiz Isoning shogirdi bo‘ladigan barcha insonlar nazarda
tutilgan. Eski Ahdda Isroil Yahovaning rafiqasi sifatida tasvirlangan.
Keyinchalik, Yangi Ahdda Masih jamoati a’zolari Kelin ko‘rinishida
namoyon bo‘ladi. Lekin bu yerda, Yuhanno Injilida, bu so‘z umumiy
ma’noda qo‘llangan va Yahyo Cho‘mdiruvchini tark etib, Masihga
ergashganlarni anglatadi. U na Isroilni, na jamoatni bildiradi. Yuhanno
izdoshlarini yo‘qotayotganidan xafa bo‘lmagan. Kuyovning ovozini
eshitish uning uchun katta quvonch edi. Butun e’tibor Isoga
qaratilganidan u xursand edi. Odamlar Masihni ulug‘lab, uni sharaflay
boshlaganlarida, uning bu quvonchi to‘lib-toshdi.</p>
<p><strong>3:30</strong> Bu oyatda Yuhanno xizmatining maqsadi
umumlashtirilgan. U erkaklarga va ayollarga Rabbimizni ko‘rsatish va
Uning haqiqiy ahamiyatini ochib berish uchun astoydil mehnat qildi. Buni
bajarar ekan, Yuhanno o‘zi orqa planda qolishi kerakligini tushunardi.
Masihning xizmatkoriga e’tiborni o‘ziga jalb qilish haqiqatan ham
xoinlik bo‘lardi.</p>
<p>Ushbu bobdagi uchta "kerak" so‘ziga e’tibor bering: ular gunohkorga
(3:7), Najotkorga (3:14) va muqaddasga (3:30) tegishli.</p>
<p><strong>3:31</strong> Iso - yuqoridan Keluvchi va hammadan ustundir.
Bu bayonot Uning samoviy kelib chiqishi va oliyligidan dalolat beradi.
Yahyo Cho‘mdiruvchi o‘zining tobeligini isbotlash uchun o‘zi haqida
shunday dedi: "Yerdan bo‘lgan yerga mansubdir va yerga xos so‘zlaydi".
Bu uning inson sifatida (yerdagi ota-onadan) tug‘ilganini bildiradi. U
samoviy unvonga ega emas edi va Xudoning O‘g‘li kabi oliy hokimiyat
bilan muloqot qila olmas edi. U Rabbimiz Isodan past edi, chunki
Osmondan kelgan Zot hammadan ulug‘dir. Masih - koinotning Hukmdoridir.
Shuning uchun odamlarning Uning xabarchisiga emas, Unga ergashishlari
tabiiy.</p>
<p><strong>3:32</strong> Rabbimiz Iso doimo vakolatli shaxs sifatida
gapirardi. U o‘zi ko‘rgan va eshitgan narsalarni odamlarga yetkazardi.
Xato qilish yoki aldash ehtimoli yo‘q edi. Shunday bo‘lsa-da, g‘alati
tomoni shuki, hech kim Uning guvohligini qabul qilmaydi. "Hech kim"
so‘zi to‘g‘ridan-to‘g‘ri ma’noda tushunilmasligi kerak. Rabbimiz Isoning
so‘zlarini qabul qilganlar ham bor edi. Biroq Yuhanno insoniyatni umuman
olganda nazarda tutib, aholining ko‘pchiligi Najotkor ta’limotini rad
etganini ta’kidlagan, xolos. Iso Osmondan tushgan Zot edi, ammo Uni
tinglashni istovchilar oz edi.</p>
<p><strong>3:33</strong> Bu oyat Rabbimizning so‘zlarini Xudoning So‘zi
sifatida qabul qilgan ozchilikni tasvirlaydi. Uning guvohligini qabul
qilganlar Xudo haq ekanini tasdiqlagan bo‘lishadi. Bugun ham xuddi
shunday.</p>
<p>Xushxabarni qabul qiluvchi kishilar Xudoning tomoniga o‘tib,
o‘zlariga va butun insoniyatga qarshi turishadi. Ular Xudo aytgan barcha
so‘zlar haqiqat ekanligini anglashadi. E’tibor bering, 33-oyat Masihning
ilohiyligini qanchalik aniq o‘rgatadi. Unda aytilishicha, Masihning
guvohligiga ishongan kishi Xudoni haqiqiy deb tan oladi. Boshqacha
aytganda, Masihning guvohligi Xudoning guvohligi bo‘lib, birinchisini
qabul qilish ikkinchisini ham qabul qilish demakdir.</p>
<p><strong>3:34</strong> Iso Xudo yuborgan Zot edi. U Xudoning
so‘zlarini so‘zlardi. Bu fikrni tasdiqlash uchun Yuhanno quyidagicha
qo‘shib qo‘yadi: "...chunki Xudo Ruhni o‘lchovsiz beradi". Masih
boshqalardan farqli o‘laroq, Xudoning Muqaddas Ruhi bilan to‘liq
moylangandir. Boshqalar o‘z xizmatlarida Muqaddas Ruhning yordamini his
qilganlar, ammo ularning hech biri Xudoning O‘g‘li kabi Muqaddas Ruhning
qudrati bilan xizmat qilmagan. Payg‘ambarlar Xudodan qisman vahiy
olganlar, biroq "Ruh Masih orqali va Unda insoniyatga Xudoning donoligi
va cheksiz muhabbatining o‘zagi bo‘lgan yuragini namoyon qildi".</p>
<p><strong>3:35</strong> Bu oyat Yuhanno Xushxabaridagi yettita oyatdan
biri bo‘lib, unda Otaning O‘g‘lini sevishi haqida aytiladi. Uning
sevgisi shunda namoyon bo‘ladiki, Ota hamma narsani Uning ixtiyoriga
topshirgan. Xaloskor hukmron bo‘lgan bu barcha narsalar orasida inson
taqdirlari ham bor, bu haqda 36-oyatda tushuntiriladi.</p>
<p><strong>3:36</strong> Xudo Masihga O‘ziga ishonuvchilarning
barchasiga abadiy hayot berish huquqini topshirgan. Bu butun Muqaddas
Kitobdagi insonning qanday qilib najot topishi mumkinligi haqidagi eng
aniq oyatlardan biridir. Shunchaki O‘g‘ilga ishonish kifoya. Bu oyatni
o‘qiganimizda, buni Xudo aytayotganini tushunamiz. U hech qachon
buzilmaydigan va’da beradi. U aniq va ravshan qilib aytadiki, O‘g‘liga
ishongan har bir kishi abadiy hayotga ega bo‘ladi. Bu va’dani qabul
qilish qorong‘ulikka sakrash emas. Bu shunchaki yolg‘on bo‘lishi mumkin
bo‘lmagan narsaga ishonishdir. O‘g‘ilga ishonmaydigan kishi hayotni
ko‘rmaydi, aksincha Xudoning g‘azabi uning ustida qoladi. Bu oyatdan
abadiy taqdirimiz Xudoning O‘g‘liga qanday munosabatda bo‘lishimizga
bog‘liqligini bilib olamiz. Agar biz Uni qabul qilsak, Xudo bizga abadiy
hayot beradi. Agar biz Uni rad etsak, abadiy hayotdan bahramand bo‘la
olmaymiz. Bundan tashqari, Xudoning g‘azabi bizni kutib turibdi; u har
qanday vaqtda ustimizga yog‘ilishga tayyor. E’tibor bering: bu oyatda
qonunga bo‘ysunish, "oltin qoida"ga rioya qilish, ibodatxonaga borish,
ezgu ishlar qilish yoki jannatga yo‘l izlash haqida hech narsa
aytilmagan.</p>
<p>Bu oyatdan abadiy taqdirimiz Xudoning O‘g‘liga qanday munosabatda
bo‘lishimizga bog‘liqligini bilib olamiz. Agar biz Uni qabul qilsak,
Xudo bizga abadiy hayot beradi. Agar biz Uni rad etsak, abadiy hayotdan
zavqlana olmaymiz.</p>
<p>Boz ustiga, Xudoning g‘azabi bizni kutib turibdi, U har lahzada
ustimizga yog‘ilishga tayyor. E’tibor bering: bu oyatda qonunga
bo‘ysunish, " oltin qoidaga " rioya qilish, cherkovga borish, yaxshilik
qilish yoki osmonga yo‘l izlash haqida hech narsa aytilmagan.</p>
