<p><strong>XIV. PODSHOHNING AZOBLARI VA O‘LIMI
(26-27-boblar)</strong></p>
<p><strong>A. Isoni o‘ldirish fitnasi (26:1−5)</strong></p>
<p><strong>26:1−2</strong> Ushbu Injilda Rabbimiz to‘rtinchi va so‘nggi
marta O‘zining o‘lishi muqarrarligi haqidagi ogohlantirishini takrorladi
(16:21; 17:23; 20:18). Uning xabari ularning birga bo‘lish vaqti Fisih
bayrami va Uning xochga mixlanishi oralig‘ida tugashini ko‘rsatardi:
"Bilasizlarki, ikki kundan so‘ng Fisih bayrami bo‘ladi va Inson O‘g‘li
xochga mixlanish uchun topshiriladi." Bu yilgi Fisih bayramining haqiqiy
ma’nosi namoyon bo‘ldi. Fisih qo‘zisi nihoyat zohir bo‘ldi va tez orada
qurbonlik qilinadi.</p>
<p><strong>26:3−5</strong> Aynan U bu so‘zlarni aytayotgan paytda, bosh
ruhoniylar, ulamolar va oqsoqollar oliy ruhoniy Kayafaning hovlisida
to‘planib, o‘z rejalarini muhokama qilishardi.</p>
<p>Ular Isoni yashirincha qo‘lga olib, o‘ldirmoqchi edilar, ammo buni
bayram kunlarida qilishni noma’qul deb bilishdi - xalq Uning qatl
etilishiga qarshi chiqishi mumkin edi. Ajablanarli tomoni shundaki,
Isroilning diniy rahbarlari o‘z Masihlarini o‘ldirishga til
biriktirishdi. Ular birinchilardan bo‘lib Uni tan olishlari va Shoh deb
e’lon qilishlari kerak edi. Buning o‘rniga ular Uning dushmanlarining
oldingi saflarida turishdi.</p>
<p><strong>B. Baytaniyada Isoning moylanishi (26:6−13)</strong></p>
<p><strong>26:6−7</strong> Bu voqea ruhoniylarning xoinligi,
shogirdlarning tushkunligi va Yahudoning sotqinligi orasida ko‘ngilga
taskin beradi.</p>
<p>Iso Baytaniyada moxov Simunning uyida bo‘lganida, bir ayol Uning
oldiga kelib, juda qimmatbaho xushbo‘y moyni Uning boshiga quydi. Uning
qurbonligining qimmati Hazrati Isoga bo‘lgan chuqur sadoqatini ifodalab,
go‘yoki dunyoda U uchun hech narsa haddan ziyod yaxshi emasligini
ko‘rsatardi.</p>
<p><strong>26:8−9</strong> Uning shogirdlari, ayniqsa Yahudo (Yuhanno
12:4−5), bu xatti-harakatni behuda isrof deb bilishdi. Ularning
fikricha, bu pullarni kambag‘allarga bergan ma’qul edi.</p>
<p><strong>26:10−12</strong> Iso ularning noto‘g‘ri mulohazalarini
tuzatdi. Ayolning qilmishi behuda emas, balki go‘zal edi. Bundan
tashqari, u juda o‘rinli vaqtda qilingan edi. Kambag‘allarga doimo
yordam berish mumkin. Biroq tarixda faqat bir marta Najotkor dafn uchun
moylanishi mumkin edi. Bu payt yetib kelgan edi va ruhiy idrokka ega
bo‘lgan yagona ayol buni angladi. Rabbimizning O‘z o‘limi haqidagi
bashoratlariga ishonib, u "hozir yoki hech qachon" degan qarorga kelgan
bo‘lsa kerak. Ma’lum bo‘lishicha, u haq edi. Dafn etilganidan so‘ng
Uning jasadini moylamoqchi bo‘lgan boshqa ayollarga tirilish to‘sqinlik
qildi (Mark 16:1−6).</p>
<p><strong>26:13</strong> Rabbimiz Iso uning oddiy muhabbat ishini
abadiylashtirdi: "Sizlarga chinini aytaman: bu Xushxabar butun dunyoda
qaerda va’z qilinsa, bu ayolning qilgan ishi ham uning xotirasiga
so‘zlanadi." Haqiqiy xizmatning har qanday amali samoviy dargohlarni
muattar hid bilan to‘ldiradi va Egamizning xotirasida abadiy
saqlanadi.</p>
<p><strong>D. Yahudoning xoinligi (26:14−16)</strong></p>
<p><strong>26:14−15</strong> Shunda o‘n ikki shogirddan biri - Iso bilan
yashagan, birga yurgan, Uning mo‘jizalarini ko‘rgan, Uning tengsiz
ta’limotini eshitgan va begunoh hayot mo‘jizasining guvohi bo‘lgan, Iso
"men bilan tinchlikda yashaydigan... nonimni yegan odam" (Zabur 40:10)
deb ataydigan kishi Xudoning O‘g‘liga qarshi oyoq ko‘tardi. Yahudo
Ishqariyot oliy ruhoniylarning oldiga borib, o‘z Ustozini o‘ttiz kumush
tangaga sotishga rozi bo‘ldi. Ruhoniylar unga arzimas - o‘n besh
dollarga yaqin miqdorni to‘lashdi, bu unga sharmandali edi.</p>
<p>Simunning uyida Isoni moylagan ayol bilan Yahudo o‘rtasidagi farq
juda katta. Ayol Najotkorni yuksak qadrladi. Yahudo esa Uni arzon
baholadi.</p>
<p><strong>26:16</strong> Shunday qilib, Isodan faqat yaxshilik ko‘rgan
kishi o‘zining dahshatli fitnasining bir qismini tayyorlash uchun yo‘lga
chiqdi.</p>
<p><strong>E. Oxirgi Fisih (26:17−25)</strong></p>
<p><strong>26:17</strong> Xamirturushsiz non bayramining birinchi kuni
edi - yahudiylar uylaridan har qanday xamirturushni olib tashlash
payti.</p>
<p>Fisih bayramini tayyorlash uchun shogirdlarini Quddusga yuborganida,
Rabbimizning xayolidan qanday fikrlar o‘tgan ekan? Qutlug‘ Kechlikning
har bir tafsiloti achchiq ma’no kasb etadi.</p>
<p><strong>26:18−20</strong> Iso shogirdlariga Qutlug‘ Kechlik uchun
belgilangan uyga olib borishi kerak bo‘lgan noma’lum bir kishini
izlashni buyurdi. Ehtimol, ko‘rsatmalarning mujmalligi fitnachilani
chalg‘itish uchun ataylab qilingandir. Har holda, Isoning odamlar,
ularning qayerdaligi va U bilan hamkorlik qilishga tayyorligi haqida
to‘liq xabardorligini ko‘ramiz. Uning quyidagi so‘zlariga e’tibor
bering: "Ustoz shunday demoqda: Mening vaqtim yaqinlashdi, shogirdlarim
bilan Fisih bayramini senikida nishonlayman". U yaqinlashib kelayotgan
o‘limni xotirjam qabul qildi. Mukammal nazokatlik bilan Kechlikni
uyushtirdi. Oxirgi Fisih bayramini o‘tkazish uchun o‘z uyini taqdim
etish bu noma’lum kishi uchun qanday ulug‘ sharaf!</p>
<p><strong>26:21−24</strong> Ular ovqatlanayotganda, Iso o‘n ikki
kishidan biri Unga xiyonat qilishi haqida hayratlanarli xabar berdi.
Shogirdlar g‘am-g‘ussa, xafalik va shubhalarga to‘ldilar. Ular
birin-ketin: "Yo Rabbiy, men emasmanmi?" deb so‘rashardi. Yahudodan
boshqa hamma so‘raganida, Iso U bilan birga qo‘lini tovoqqa botirgan
odam shu ekanini aytdi. Rabbimiz bir bo‘lak nonni olib, go‘shtli qaylaga
botirdi va Yahudoga uzatdi (Yuhanno 13:26) - bu sevgi va do‘stlikning
alohida belgisi edi. U bilan sodir bo‘lishi muqarrar bo‘lgan nimadir
borligini eslatdi. Ammo bu xoinni javobgarlikdan ozod qilmasdi: u
tug‘ilmagani yaxshiroq bo‘lardi. Yahudo Najotkorni sotishni ongli
ravishda tanlagan va shuning uchun o‘z qilmishi uchun shaxsan javobgar
edi.</p>
<p><strong>26:25</strong> Nihoyat Yahudo ham "Men emasmanmi, Ustoz?" deb
behuda so‘raganida, Iso: "O‘zing aytding," deb javob berdi.</p>
<p><strong>F. Birinchi Qutlug‘ Kechlik (26:26−29)</strong></p>
<p>Yuhanno (13:30)dan bilamizki, Yahudo bir burda nonni olishi bilanoq
tashqariga chiqdi va tun edi. Shuning uchun, u Qutlug‘ Kechlik
o‘rnatilishida ishtirok etmagan, deb xulosa qilishimiz mumkin (garchi bu
masalada jiddiy kelishmovchiliklar mavjud).</p>
<p><strong>26:26</strong> Oxirgi Fisih bayrami o‘tkazilgandan so‘ng,
Qutqaruvchi biz "Xudovandning kechaligi" deb ataydigan narsani o‘rnatdi.
Non va vino kabi tarkibiy qismlar Fisih kechasining bir qismi sifatida
dasturxonda turgan edi; Iso ularga yangi ma’no berdi. Avval nonni olib,
duo qildi va sindirdi. Uni shogirdlariga ulashayotib: "Olinglar,
yenglar, bu Mening Tanamdir", dedi. Isoning tanasi hali xochga
mixlanmagani uchun, U nonni O‘z tanasining ramzi sifatida ko‘chma
ma’noda ishlatgani aniq.</p>
<p><strong>26:27−28</strong> Xuddi shu narsa qadah uchun ham to‘g‘ri;
idish uning ichidagini e’lon qilish uchun ishlatilgan. Qadahda uzum
mevasi bo‘lib, u o‘z navbatida yangi ahd qonining ramzi edi. Bu yangi,
shartlarsiz inoyat ahdi ko‘pchilikning gunohlari kechirilishi uchun
to‘kilgan Uning muqaddas Qoni bilan tasdiqlanadi. Uning Qoni hammani
kechirish uchun yetarli edi. Ammo bu yerda u ko‘pchilik uchun shu
ma’noda to‘kildiki, u faqat iymon keltirganlarning gunohlarini yuvishda
samarali bo‘ldi.</p>
<p><strong>26:29</strong> Keyin Najotkor ularga bu uzum mevasidan yer
yuziga podshohlik qilish uchun qaytib kelgunicha ular bilan birga
ichmasligini eslatdi. O‘shanda sharob yangi ma’noga ega bo‘ladi: u
Otasining Shohligidagi quvonch va barakalardan darak beradi.</p>
<p>Ko‘pincha shunday savol tug‘iladi: Qutlug‘ Kechlik uchun nima
iste’mol qilishimiz kerak - xamirturushli yoki xamirturushsiz non,
achigan sharobmi yoki yo‘qmi? Xudovand xamirturushsiz non va achimagan
sharobdan foydalanganiga ozgina shubha bor (o‘sha paytlarda barcha
sharob achigan edi). Xamirturushli nonning ramzga mos kelmasligini
isbotlaydiganlar (xamirturush odatda gunohning timsoli bo‘ladi) achish
uchun ham xuddi shunday ekanini tushunishlari kerak. Biz tarkibiy
qismlar bilan shunchalik band bo‘lib, Xudovandning O‘zini ko‘ra
olmasligimiz fojiadir. Pavlus nonning o‘zi emas, balki uning ma’naviy
ma’nosi muhim ekanini ta’kidlaydi: "...Fisihimiz bo‘lgan Masih biz uchun
qurbon qilindi. Shuning uchun bayramni eski xamirturush bilan emas,
yovuzlik va buzuqlik xamirturushi bilan emas, balki samimiylik va
haqiqatning xamirturushsiz noni bilan nishonlaylik" (1Kor 5:7-8).
Xamirturush nonda emas, balki bizning hayotimizda muhim ahamiyatga
ega!</p>
<p><strong>G. O‘ziga ishongan shogirdlar (26:30−35)</strong></p>
<p><strong>26:30</strong> Qutlug‘ Kechlikdan so‘ng kichik guruh
112−117-Zaburlardan olingan bo‘lsa kerak - "Buyuk Xallel" madhiyasini
kuyladi. Keyin ular Quddusdan chiqib, Kedron soyidan o‘tib, Zaytun
tog‘ining g‘arbiy yonbag‘ri bo‘ylab Getsemani bog‘iga ko‘tarilishdi.</p>
<p><strong>26:31</strong> Iso yer yuzidagi xizmati davomida
shogirdlarini bo‘lajak yo‘l haqida vijdonan ogohlantirgan. Endi esa, bu
kecha hammasi Uni tark etishini aytdi. Bo‘ronning shiddatini ko‘rgach,
ularni qo‘rquv egallaydi.</p>
<p>O‘z jonlarini saqlab qolish uchun ular Ustozni tashlab ketadilar.
Zakariyoning bashorati amalga oshadi: "Cho‘ponni uringlar, shunda
qo‘ylar tarqalib ketadi" (13:7).</p>
<p><strong>26:32</strong> Lekin U ularni umidsiz qoldirmaydi. Garchi
ular U bilan bo‘lganlaridan uyalsalar-da, U hech qachon ularni tark
etmaydi.</p>
<p>U o‘likdan tirilganidan so‘ng Jalilada ular bilan uchrashadi. Ajoyib,
hech qachon o‘zgarmaydigan Do‘st!</p>
<p><strong>26:33−34</strong> Butrus darhol Xudovandning so‘zini bo‘lib,
boshqalar Uni tark etishi mumkin, ammo u hech qachon bunday qilmasligini
aytdi. Iso "hech qachon" so‘zini "shu kecha uch marta" deb tuzatdi.
Xo‘roz qichqirmasidan oldin bu jo‘shqin shogird Ustozidan uch marta
tonadi.</p>
<p>26:35 Butrus o‘z sadoqatini himoya qilishda davom etar ekan, Masih
bilan birga o‘lishni Undan voz kechishdan afzal ko‘rishi haqida qat’iy
turdi. Hamma shogirdlar shunday deyishdi. Chunki ular o‘z qalblarini
bilmas edilar.</p>
<p><strong>H. Gefsiman bog‘idagi iztirob (26:36−46)</strong></p>
<p>Hech kim muqaddas zaminda yurganini anglamas ekan, Gefsiman bog‘ini
tasvirlashga kirishishga jur’at etolmaydi. Bu oyatlarni sharhlashga
uringan har bir kishi o‘zida chuqur hurmat va ehtiyotkorlik tuyg‘usini
his etadi. Gay King yozganidek, "bu yerda sodir bo‘lgan voqealarning
ulug‘vorligi uni biror tarzda buzib qo‘ymaslik uchun teginishdan
qo‘rqishga majbur qiladi."</p>
<p><strong>26:36−38</strong> Gefsimaniyaga (ma’nosi "zaytun siqish joyi"
yoki "zaytun yog‘i chiqarish joyi") kirgach, Iso shogirdlariga, o‘n bir
kishidan sakkiztasiga O‘zini kutib o‘tirishni buyurdi, so‘ng Butrus va
Zabadiyning ikkala o‘g‘lini olib, bog‘ning ichkarisiga yo‘l oldi.
Bundan, turli shogirdlar azob chekayotgan Najotkorga hamdardlik
ko‘rsatishda turlicha qobiliyatga ega, deb xulosa chiqarish mumkinmi? U
qayg‘u va tashvishga tushdi. U Butrus, Yoqub va Yuhannoga qalbida
o‘limga olib boruvchi g‘am-anduh borligini ochiqchasiga e’tirof etdi. Bu
Uning muqaddas ruhiyatining to‘satdan o‘zgarishi edi, chunki U biz uchun
gunoh qurboni bo‘lishini oldindan bilardi. Biz, gunohkorlar, begunoh
bo‘lgan Uning biz uchun gunohga aylanishi nima ekanini tasavvur ham qila
olmaymiz (2Kor 5:21).</p>
<p><strong>26:39</strong> Taajjublanarli joyi yo‘qki, U bu uch kishini
qoldirib, bog‘ning ichkarisiga yanada chuqurroq kirdi. Endi hech kim
Uning iztirobini baham ko‘rolmas va: "Ey Otam, agar iloji bo‘lsa, bu
qadah Mendan o‘tib ketsin. Biroq Men xohlagandek emas, Sen xohlagandek
bo‘lsin," deya ibodat qilolmas edi. Bu ibodat rad etish yoki orqaga
qaytish istagini bildiradi, deb o‘ylamasligimiz uchun Uning Yuhannodagi
(12:27−28) so‘zlarini eslaylik: "Endi qalbim iztirob chekmoqda. Nima
dey? Otam, meni bu soatdan qutqar, deymi? Yo‘q, Men aynan shu soat uchun
keldim-ku. Otam, O‘z ismingni ulug‘la." Demak, U bu qadah O‘zidan o‘tib
ketishini so‘rab ibodat qilganda, xochdan qutqarishni so‘ramagan. Axir U
aynan shu maqsadda dunyoga kelgan-ku! Uning ibodati ibratli edi, ya’ni u
javob olish uchun emas, balki bizga saboq berish uchun mo‘ljallangan
edi. Boshqacha aytganda, Iso shunday demoqchi edi: "Ey Otam! Agar mening
xochga boradigan yo‘limdan boshqa biror yo‘l bilan bu xudosiz
gunohkorlar najot topishi mumkin bo‘lsa, o‘sha yo‘lni hoziroq och! Ammo
shuni bilib qo‘yishingni istayman: men Sening irodangga zid hech narsani
xohlamayman."</p>
<p>Javob qanday bo‘ldi? Hech qanday javob bo‘lmadi, Osmon jim edi. Bu
ma’noli sukunatdan bilamizki, aybdor gunohkorlarni oqlash uchun Xudoning
begunoh Najotkor Masihning bizning o‘rnimizga o‘lishidan boshqa yo‘li
yo‘q edi.</p>
<p><strong>26:40−41</strong> Shogirdlari yoniga qaytib kelganda, ularni
uxlab yotganini ko‘rdi. Ularning ruhi tetik, tanasi esa zaif edi.
O‘zimizning ibodat hayotimizni o‘ylab ko‘rsak, ularni ayblashga jur’at
etolmaymiz. Biz ibodat qilishdan ko‘ra yaxshiroq uxlaymiz; fikrlarimiz
tarqoq, vaholanki ular sergak bo‘lishi kerak. Rabbimiz bizga nechog‘li
tez-tez Butrusga aytganidek: "Men bilan birga bir soat ham bedor tura
olmadingizmi? Vasvasaga tushib qolmaslik uchun hushyor turib, ibodat
qilinglar," deb aytishiga to‘g‘ri keladi.</p>
<p><strong>26:42</strong> U yana bir bor chetga chiqib ibodat qildi,
Otasining irodasiga bo‘ysunishini izhor etib. U azob-uqubat va o‘lim
qadahini oxirigacha ichishga tayyor edi.</p>
<p>U ibodat hayotida yolg‘iz qolishga majbur edi. U shogirdlariga ibodat
qilishni o‘rgatar va ularning oldida ibodat qilar, biroq hech qachon
ular bilan birga ibodat qilmas edi. Uning shaxsiyati va xizmatining
noyobligi boshqalarning Uning ibodat hayotida ishtirok etishiga yo‘l
qo‘ymas edi.</p>
<p><strong>26:43−45</strong> U shogirdlari oldiga ikkinchi marta
kelganida, ular yana uxlab yotishardi.</p>
<p>Uchinchi marta ham xuddi shunday bo‘ldi: U ibodat qildi, ular esa
uxlashdi. Shunda Iso ularga: "Sizlar hali ham uxlab, dam olyapsizlarmi?
Mana, Inson O‘g‘li gunohkorlar qo‘liga topshiriladigan soat yaqinlashib
qoldi," dedi.</p>
<p><strong>26:46</strong> U uyg‘oq paytida U bilan birga bo‘lish
imkoniyati boy berilgan edi. Xoinning qadam tovushlari allaqachon
eshitilayotgan edi. Iso: "Turinglar, ketdik," dedi - chekinish uchun
emas, balki dushmanga peshvoz chiqish uchun.</p>
<p>Bog‘ni tark etishdan oldin, keling, yana bir bor to‘xtab, Uning
achchiq yig‘isini eshitaylik, Uning chuqur qayg‘usini his qilaylik va
Unga butun qalbimiz bilan minnatdorchilik bildiraylik.</p>
<p><strong>I. Iso Getsemaniyada xoinlik qilinib, hibsga olindi
(26:47−56)</strong></p>
<p>Begunoh Najotkorga Uning yaratganlaridan birining xoinlik qilishi
tarixdagi eng hayratlanarli hodisadir. Agar insoniy buzuqlik
bo‘lmaganida, biz hayratda qolib, Yahudoning kechirib bo‘lmas xoinligiga
nima sabab bo‘lganini tushuntirib bera olmasdik.</p>
<p><strong>26:47</strong> Iso hali o‘n bir shogirdiga gapirayotganida,
Yahudo qilich va tayoqlar bilan qurollangan guruh bilan yetib keldi.
Albatta, qurollanish Yahudoning rejasiga kirmagan edi, u hech qachon
Najotkorni qarshilik ko‘rsatayotgan yoki himoyalanayotgan holda
ko‘rmagan edi. Ehtimol, qurol oliy ruhoniylar va oqsoqollarning Isoni
qochib ketishiga yo‘l qo‘ymasdan uni qo‘lga olishga bo‘lgan qat’iyatini
ifodalagan.</p>
<p><strong>26:48</strong> Yahudo Isoni shogirdlaridan ajratib olish
uchun olomonga yordam berish maqsadida o‘pishdan belgi sifatida
foydalanishi kerak edi. Sevgining umumiy ramzi eng past darajada
qo‘llanilishi kerak edi.</p>
<p><strong>26:49</strong> Yahudo Isoning oldiga kelib: "Salom, Ustoz!"
dedi-da, Uni mahkam o‘pib qo‘ydi. Ushbu parchada o‘pish ma’nosini
ifodalovchi ikki xil so‘z ishlatilgan. Birinchisi, 48-oyatda - oddiy
so‘z bo‘lib, o‘pish ma’nosini anglatadi. Ammo 49-oyatda takroriy yoki
ataylab o‘pish ma’nosidagi kuchliroq so‘z ishlatilgan.</p>
<p><strong>26:50</strong> Xotirjamlik bilan, hayratlanarli ziyraklik
bilan Iso so‘radi: "Do‘stim, nima uchun kelding?" Shubhasiz, bu savol
Yahudoga qattiq ta’sir qildi, ammo endi voqealar shiddat bilan
rivojlandi. Olomon aralashib, darhol Isoni ushlab oldi.</p>
<p><strong>26:51</strong> Shogirdlardan biri, Yuhannoning (18:10)
yozishicha bu Butrus edi, qilichini sug‘urib, oliy ruhoniyning qulining
qulog‘ini kesib tashladi. Butrus quloqni mo‘ljalga olmaganga o‘xshaydi;
shubhasiz, u o‘ldirishni niyat qilgan edi. Uning niyati ham, jazosi ham
yomon bo‘lgani Ilohiy taqdirni ko‘rsatdi.</p>
<p><strong>26:52</strong> Rabbimiz Isoning axloqiy ulug‘vorligi bu yerda
ham yorqin nur sochmoqda. Avval U Butrusga tanbeh berdi: "Qilichingni
qiniga sol, chunki qilich ko‘targanlarning hammasi qilichdan halok
bo‘ladi". Masihning Shohligida g‘alabalar jismoniy vositalar bilan
qozonilmaydi. Ruhiy kurashda qurol kuchiga murojaat qilish falokatga
olib keladi. Shohlik dushmanlari qilichni ishlatsin, ular oxir-oqibat
mag‘lubiyatga uchraydi. Masihning jangchisi esa ibodatga, Xudoning
Kalomiga va Ruh bilan to‘ldirilgan hayot kuchiga tayanadi.</p>
<p>Tabib Luqodan Iso Malxning qulog‘ini davolagani haqida bilib olamiz,
chunki jabrlanuvchining ismi shunday edi (Luqo 22:51; Yuhanno
18:10).</p>
<p>Bu ajoyib marhamat namunasidir-ku! U O‘zidan nafratlanganlarni
sevardi, hayotiga qasd qilayotganlarga mehribonlik ko‘rsatardi.</p>
<p><strong>26:53−54</strong> Agar Iso bu olomonga qarshilik ko‘rsatishni
niyat qilganida, U Butrusning arzimas qilichi bilan cheklanmagan
bo‘lardi. U darhol so‘rashi mumkin edi va Unga farishtalarning o‘n ikki
legionidan ko‘proq (36 mingdan 72 minggacha) yuborilgan bo‘lardi. Ammo
bu Xudoning rejasini buzgan bo‘lardi. Xoinlik, Uning azob chekishi,
xochga mixlanishi va tirilishi haqida bashorat qilgan Muqaddas Bitiklar
amalga oshishi kerak edi.</p>
<p><strong>26:55</strong> Keyin Iso olomonga Uni qo‘lga olish uchun
qurol ko‘tarib chiqishlari bema’nilik ekanini eslatdi. Ular hech qachon
Uning zo‘ravonlikka qarshilik ko‘rsatganini yoki bosqinchilik bilan
shug‘ullanganini ko‘rmaganlar.</p>
<p>Aksincha, U har kuni ma’badda o‘tiradigan xotirjam Ustoz bo‘lgan.</p>
<p>O‘shanda ular Uni osongina qo‘lga olishlari mumkin edi, lekin bunday
qilishmadi. Endi qilich va tayoqlar bilan kelishning nima keragi bor?
Yumshoq qilib aytganda, ularning xatti-harakatlari mantiqsiz edi.</p>
<p><strong>26:56</strong> Bularning barchasiga qaramay, Najotkor insoniy
yovuzlik faqat Xudoning aniq rejasiga muvofiq muvaffaqiyatga erishganini
angladi. "Bularning hammasi payg‘ambarlarning bitiklaridagi so‘zlar bajo
bo‘lishi uchun yuz berdi". Ustozning endi qutulolmasligini tushungan
shogirdlar Uni tashlab qochib ketishdi. Ularning qo‘rqoqligi kechirib
bo‘lmas darajada bo‘lsa, bizniki undan-da yomonroq. Ular hali Muqaddas
Ruhga to‘lmagan edilar, bizda esa U bor.</p>
<p><strong>I. Iso Kayafa oldida (26:57−68)</strong></p>
<p><strong>26:57</strong> Rabbimiz Iso ustidan ikkita sud o‘tkazildi:
yahudiy rahbarlari oldida diniy sud va Rim hokimiyati oldida fuqarolik
sudi. To‘rt Injildagi yozuvlarni taqqoslash shuni ko‘rsatadiki, har bir
sud uch bosqichda o‘tgan. Yuhanno yozib qoldirgan ma’lumotga ko‘ra,
dastlab Isoni Kayafaning qaynotasi Annaning huzuriga olib kelishgan.</p>
<p>Matto tasviri ikkinchi bosqichdan, ya’ni oliy ruhoniy Kayafaning
uyidan boshlanadi. U yerda sinedrion to‘plangan.</p>
<p>Odatda, ayblanuvchilarga himoyaga tayyorgarlik ko‘rish imkoniyati
berilar edi. Ammo aqlsiz din peshvolari Isoni qamoq va adolatdan mahrum
qilishga shoshildilar (Ishayo 53:8), har qanday yo‘l bilan Uni adolatli
suddan mahrum etishga urindilar.</p>
<p>O‘sha kechaning o‘zida sinedrionni tashkil etgan farziylar,
sadduqiylar, ulamolar va oqsoqollar o‘zlari amal qilishlari lozim
bo‘lgan qonunlarga mutlaqo bepisandlik ko‘rsatdilar. Ular kechasi yoki
yahudiy bayramlarida yig‘ilishga haqli emas edilar. Ularga soxta
guvohlik berish uchun guvohlarni sotib olish man etilgandi. Tun
o‘tmaguncha o‘lim hukmini ijro etib bo‘lmasdi. Agar ular ibodatxona
hududidagi Silliqlangan toshlar zalida yig‘ilmasalar, ularning qarori
kuchga ega bo‘lmasdi. Yahudiy hukmron doiralari Isodan tezroq qutulish
ilinjida hatto o‘z qonunlarini buzishdan ham qaytmadilar.</p>
<p><strong>26:58</strong> Kayafa raislik qiluvchi hakam edi. Sinedrion,
chamasi, ham sud maslahatchilari, ham ayblovchilar vazifasini bajargan -
yumshoq aytganda, g‘alati birlik. Iso ayblanuvchi edi. Butrus esa
xavfsiz masofadan kuzatib turardi: u oxirini ko‘rish uchun xizmatkorlar
bilan o‘tirdi.</p>
<p><strong>26:59−61</strong> Yahudiy yetakchilar Isoga qarshi soxta
guvohlik topishga qiynalishdi. Agar ular sud jarayonida o‘zlarining
birinchi navbatdagi burchlarini bajarib, Uning aybsizligini isbotlovchi
dalillarni izlaganlarida, ko‘proq muvaffaqiyatga erishgan bo‘lardilar.
Nihoyat, ikki soxta guvoh Isoning: "Bu ma’badni buzinglar, men uni uch
kunda tiklayman," degan so‘zlarini noto‘g‘ri talqin qilishdi (Yuhanno
2:19−21). Guvohlarning so‘zlariga ko‘ra, U Quddus ibodatxonasini buzib,
keyin uni qayta quraman, deb tahdid qilgan emish. Aslida esa, U O‘zining
o‘limi va qayta tirilishini bashorat qilgan edi. Endi yahudiylar Uning
bashoratidan Uni o‘ldirishni oqlash uchun foydalanishdi.</p>
<p><strong>26:62−63</strong> Barcha bu ayblovlar paytida Rabbimiz Iso
hech narsa demadi: "...qo‘y qirquvchilar oldida jim turgan qo‘ziday, U
ham og‘zini ochmadi" (Ishayo 53:7). Oliy ruhoniy Isoning jim turganidan
g‘azablanib, undan javob berishni talab qildi. Xaloskor esa javob
berishdan tiyildi. Shunda oliy ruhoniy Isoga: "Xudo haqi qasam ichib
aytamanki, Sen Xudoning O‘g‘li Masihmiean?" dedi. Tavrotda yahudiy
ruhoniyning qasam ichib so‘rashiga javob berish kerakligi aytilgan
(Levilar 5:1).</p>
<p><strong>26:64</strong> Qonunga bo‘ysunuvchi yahudiy bo‘lgan Iso: "Sen
aytding," deb javob berdi. Keyin U O‘zining Masihligini va ilohiyligini
yanada qat’iyroq tasdiqladi: "Sizlarga yana shuni aytamanki, bundan
keyin Inson O‘g‘lining Qudratli Xudoning o‘ng tomonida o‘tirganini va
osmon bulutlarida kelayotganini ko‘rasizlar." Xullas, U shunday demoqchi
edi: "Sen aytganingdek, Men Xudoning O‘g‘li Masihman. Hozir Mening
ulug‘vorligim inson tanasiga burkangan; Men butunlay boshqacha
ko‘rinaman. Meni xorlik kunlarimda ko‘ryapsizlar. Lekin shunday kun
keladiki, sizlar, yahudiylar, Meni har jihatdan Xudoga teng bo‘lgan,
Uning o‘ng tomonida o‘tirgan va osmon bulutlarida kelayotgan ulug‘vor
zot sifatida ko‘rasizlar."</p>
<p>64-oyatda ikkinchi shaxs olmoshi birlik shaklda qo‘llangan, chunki u
Kayafaga ishora qiladi. (Yunoncha "su" birlik olmoshi bu o‘rinda
ta’kidlash vositasi sifatida ishlatilgan. Ikkinchi marta "siz" (humin)
ko‘plik shaklida qo‘llangan va uchinchi marta "opsesthe" fe’lining
qo‘shimchasi hisoblanadi.) Ikkinchi va uchinchi marotaba u ko‘plik
shaklida qo‘llanilgan, chunki u Masihning ulug‘vor zuhur etish paytida
yashaydigan va Uning Xudoning O‘g‘li ekanini aniq ko‘radigan
isroilliklarga taalluqli.</p>
<p>Lenskiy shunday yozadi: "Ba’zan Iso hech qachon O‘zini Xudoning
O‘g‘li deb atamagan, deb ta’kidlashadi. Bu yerda (64-oyatda) U O‘zining
Xudoning O‘g‘lidan boshqa hech kim emasligiga qasam ichmoqda." (R. C. H.
Lenski, The Interpretation of St. Matthew’s Gospel, 1064-bet.)</p>
<p><strong>26:65−67</strong> Kayafaning savoli nishonga tegdi. Iso
Doniyor payg‘ambarning bashoratiga ishora qildi: "Tungi vahiylarimda
ko‘rdimki, osmondagi bulutlar bilan Inson O‘g‘liga o‘xshagan zot
kelayotgan edi, U Qadimgi Kunlarga yaqinlashdi va Uning oldiga olib
kelindi" (Doniyor 7:13). Oliy ruhoniyning munosabati, u Isoning Xudo
bilan tengligi haqidagi so‘zlarini tushunganini ko‘rsatadi (Yuhanno 5:18
ga qarang). U oliy ruhoniy liboslarini yirtib tashladi, bu guvoh Xudoga
kufr keltirganini anglatardi. Uning sinedrionga qarata aytgan hayajonli
nutqi Isoning aybdor ekanini nazarda tutardi. Kengashga hukm haqida
savol berilganda, javob: "O‘limga loyiq," bo‘ldi.</p>
<p><strong>26:68</strong> Sudning ikkinchi bosqichi huquqshunoslarning
ayblanuvchini urib, yuziga tupurishi, so‘ngra undan Masih sifatida O‘z
qudratini ko‘rsatishni, O‘ziga zarar yetkazganlarni aniqlashni istehzo
bilan talab qilishlari bilan yakunlandi. Sodir bo‘layotgan barcha
voqealar nafaqat qonunga xilof, balki sharmandali ham edi.<br />
<br />
<strong>K. Butrus Isoni inkor etadi va achchiq yig‘laydi
(26:69-75)</strong></p>
<p><strong>26:69-72</strong> Endi Butrus uchun eng qorong‘u soat keldi.
U tashqarida hovlida o‘tirganida, yosh ayol o‘tib ketayotib, uni Isoning
sherigida aybladi. Uning inkor etishi qat’iy va tez bo‘ldi: "Sen nima
deyayotganingni bilmayman". U darvoza tomon yo‘l oldi, ehtimol, uni yana
sezib qolishmasligi uchun. Ammo u yerda boshqa qiz uni hammaning oldida
Iso Nosirlik bilan birga bo‘lganini tanidi. Bu safar u Bu Odamni
tanimasligiga qasam ichdi. "Bu Odam" uning Ustozi edi.</p>
<p><strong>26:73-74</strong> Bir oz vaqt o‘tgach, u yerda turgan bir
necha kishi kelib: "Albatta sen ham ulardan birisan, chunki so‘zlashing
ham seni fosh qiladi", dedi. Oddiy inkor etish endi yetarli emas edi; bu
safar u qasam va la’nat bilan tasdiqladi. "Men bu Odamni tanimayman!" Va
birdan xo‘roz qichqirdi.</p>
<p><strong>26:75</strong> Tanish ovoz nafaqat tong saharning sukunatini,
balki Butrusning yuragini ham teshib o‘tdi. Xiyonat qilgan shogird,
Rabbiy aytgan so‘zlarni eslab, tashqariga chiqdi va achchiq
yig‘ladi.</p>
<p>Injillarda inkor etishlar soni va vaqti haqida zohiran ziddiyat bor.
Matto, Luqo va Yuhannoda yozilishicha, Iso: "Xo‘roz qichqirmasdan oldin,
sen Mendan uch marta tonasan" degan (Matto 26:34; yana Luqo 22:34;
Yuhanno 13:38 ga qarang). Markda bashorat shunday: "Xo‘roz ikki marta
qichqirmasdan oldin, sen Mendan uch marta tonasan" (14:30).</p>
<p>Ehtimol, bir emas, ikkita xo‘roz qichqirgan: biri kechasi, ikkinchisi
tong saharida. Shuningdek, Injillar Butrusning kamida oltita turli inkor
etishlarini qayd etgan bo‘lishi mumkin. U Masihni quyidagilar oldida
inkor etdi: 1) yosh ayol (Matto 26:69-70; Mark 14:66-68); 2) boshqa yosh
ayol (Matto 26:71-72; Mark 14:69-70); 3) yonida turgan olomon (Matto
26:73-74; Mark 14:70-71); 4) bir kishi (Luqo 22:58); 5) boshqa bir kishi
(Luqo 22:59-60); 6) oliy ruhoniyning xizmatkori (Yuhanno 18:26-27). Biz
bu so‘nggi kishini boshqalardan farqli deb hisoblaymiz, chunki u: "Men
seni U bilan bog‘da ko‘rmagandimmi?" dedi. Boshqalarning bunday degani
qayd etilmagan.</p>
